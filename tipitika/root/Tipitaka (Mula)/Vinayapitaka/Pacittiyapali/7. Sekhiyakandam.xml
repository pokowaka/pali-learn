<?xml version='1.0' encoding='UTF-8'?>
<tree text="7. Sekhiyaka&#x1E47;&#x1E0D;a&#x1E43;" target="text">
  <text>
    <title>1. Parimaṇḍalavaggo</title>
    <centered>Ime kho panāyasmanto sekhiyā</centered>
    <centered>Dhammā uddesaṃ āgacchanti.</centered>
    <paragraph nr="576"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū puratopi pacchatopi olambentā nivāsenti. Manussā ujjhāyanti khiyyanti vipācenti – ‘‘kathañhi nāma samaṇā sakyaputtiyā puratopi pacchatopi olambentā nivāsessanti, seyyathāpi gihī kāmabhogino’’ti. Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe… te ujjhāyanti khiyyanti vipācenti – ‘‘kathañhi nāma chabbaggiyā bhikkhū puratopi pacchatopi olambentā nivāsessantī’’ti! Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṅghaṃ sannipātāpetvā chabbaggiye bhikkhū paṭipucchi – ‘‘saccaṃ kira tumhe, bhikkhave, puratopi pacchatopi olambentā nivāsethā’’ti? ‘‘Saccaṃ, bhagavā’’ti. Vigarahi buddho bhagavā…pe… kathañhi nāma tumhe, moghapurisā, puratopi pacchatopi olambentā nivāsessatha! Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha –</paragraph>
    <paragraph>‘‘Parimaṇḍalaṃ nivāsessāmīti sikkhā karaṇīyā’’ti.</paragraph>
    <paragraph>Parimaṇḍalaṃ  nivāsetabbaṃ nābhimaṇḍalaṃ jāṇumaṇḍalaṃ paṭicchādentena. Yo anādariyaṃ paṭicca purato vā pacchato vā olambento nivāseti, āpatti dukkaṭassa.</paragraph>
    <centered>Anāpatti asañcicca, assatiyā, ajānantassa, gilānassa, āpadāsu, ummattakassa,</centered>
    <paragraph>Ādikammikassāti.</paragraph>
    <centered>Paṭhamasikkhāpadaṃ niṭṭhitaṃ.</centered>
    <paragraph nr="577"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū puratopi pacchatopi olambentā pārupanti…pe….</paragraph>
    <paragraph>‘‘Parimaṇḍalaṃ pārupissāmīti sikkhā karaṇīyā’’ti.</paragraph>
    <paragraph>Parimaṇḍalaṃ pārupitabbaṃ ubho kaṇṇe samaṃ katvā. Yo  anādariyaṃ paṭicca purato vā pacchato vā olambento pārupati, āpatti dukkaṭassa.</paragraph>
    <centered>Anāpatti asañcicca, assatiyā, ajānantassa, gilānassa, āpadāsu, ummattakassa,</centered>
    <paragraph>Ādikammikassāti.</paragraph>
    <centered>Dutiyasikkhāpadaṃ niṭṭhitaṃ.</centered>
    <paragraph nr="578"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū kāyaṃ vivaritvā antaraghare gacchanti…pe….</paragraph>
    <paragraph>‘‘Suppaṭicchanno antaragharegamissāmīti sikkhā karaṇīyā’’ti.</paragraph>
    <paragraph>Suppaṭicchannena antaraghare gantabbaṃ. Yo anādariyaṃ paṭicca kāyaṃ vivaritvā antaraghare gacchati, āpatti dukkaṭassa.</paragraph>
    <centered>Anāpatti  asañcicca, assatiyā, ajānantassa, gilānassa, āpadāsu, ummattakassa,</centered>
    <paragraph>Ādikammikassāti.</paragraph>
    <centered>Tatiyasikkhāpadaṃ niṭṭhitaṃ.</centered>
    <paragraph nr="579"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū kāyaṃ vivaritvā antaraghare nisīdanti…pe….</paragraph>
    <paragraph>‘‘Suppaṭicchanno antaraghare nisīdissāmīti sikkhā karaṇīyā’’ti.</paragraph>
    <paragraph>Suppaṭicchannena antaraghare nisīditabbaṃ. Yo anādariyaṃ paṭicca kāyaṃ vivaritvā antaraghare nisīdati, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.</paragraph>
    <centered>Catutthasikkhāpadaṃ niṭṭhitaṃ.</centered>
    <paragraph nr="580"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū hatthampi pādampi kīḷāpentā antaraghare gacchanti…pe….</paragraph>
    <paragraph>‘‘Susaṃvuto antaraghare gamissāmīti sikkhā karaṇīyā’’ti.</paragraph>
    <paragraph>Susaṃvutena antaraghare gantabbaṃ. Yo anādariyaṃ paṭicca hatthaṃ vā pādaṃ vā kīḷāpento antaraghare gacchati, āpatti dukkaṭassa.</paragraph>
    <centered>Anāpatti asañcicca, assatiyā, ajānantassa, gilānassa, ummattakassa, ādikammikassāti.</centered>
    <centered>Pañcamasikkhāpadaṃ niṭṭhitaṃ.</centered>
    <paragraph nr="581"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū  hatthampi pādampi kīḷāpentā antaraghare nisīdanti…pe….</paragraph>
    <paragraph>‘‘Susaṃvuto antaraghare nisīdissāmīti sikkhā karaṇīyā’’ti.</paragraph>
    <paragraph>Susaṃvutena antaraghare nisīditabbaṃ. Yo anādariyaṃ paṭicca hatthaṃ vā pādaṃ vā kīḷāpento antaraghare nisīdati, āpatti dukkaṭassa.</paragraph>
    <centered>Anāpatti asañcicca, assatiyā, ajānantassa, gilānassa, ummattakassa, ādikammikassāti.</centered>
    <centered>Chaṭṭhasikkhāpadaṃ niṭṭhitaṃ.</centered>
    <paragraph nr="582"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū tahaṃ tahaṃ olokentā antaraghare gacchanti…pe….</paragraph>
    <paragraph>‘‘Okkhittacakkhu antaraghare gamissāmīti sikkhā karaṇīyā’’ti.</paragraph>
    <paragraph>Okkhittacakkhunā antaraghare gantabbaṃ yugamattaṃ pekkhantena. Yo anādariyaṃ paṭicca tahaṃ tahaṃ olokento antaraghare gacchati, āpatti dukkaṭassa.</paragraph>
    <centered>Anāpatti asañcicca, assatiyā, ajānantassa, gilānassa, āpadāsu, ummattakassa,</centered>
    <paragraph>Ādikammikassāti.</paragraph>
    <centered>Sattamasikkhāpadaṃ niṭṭhitaṃ.</centered>
    <paragraph nr="583"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū tahaṃ tahaṃ olokentā antaraghare nisīdanti…pe….</paragraph>
    <paragraph>‘‘Okkhittacakkhuantaraghare nisīdissāmīti sikkhā karaṇīyā’’ti.</paragraph>
    <paragraph>Okkhittacakkhunā antaraghare nisīditabbaṃ yugamattaṃ pekkhantena. Yo anādariyaṃ paṭicca tahaṃ tahaṃ olokento antaraghare nisīdati, āpatti dukkaṭassa.</paragraph>
    <centered>Anāpatti  asañcicca, assatiyā, ajānantassa, gilānassa, āpadāsu, ummattakassa,</centered>
    <paragraph>Ādikammikassāti.</paragraph>
    <centered>Aṭṭhamasikkhāpadaṃ niṭṭhitaṃ.</centered>
    <paragraph nr="584"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū ukkhittakāya antaraghare gacchanti…pe….</paragraph>
    <paragraph>‘‘Na ukkhittakāya antaraghare gamissāmīti sikkhā karaṇīyā’’ti.</paragraph>
    <paragraph>Na ukkhittakāya antaraghare gantabbaṃ. Yo anādariyaṃ paṭicca ekato vā ubhato vā ukkhipitvā antaraghare gacchati, āpatti dukkaṭassa.</paragraph>
    <centered>Anāpatti asañcicca, assatiyā, ajānantassa, gilānassa, āpadāsu, ummattakassa,</centered>
    <paragraph>Ādikammikassāti.</paragraph>
    <centered>Navamasikkhāpadaṃ niṭṭhitaṃ.</centered>
    <paragraph nr="585"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū ukkhittakāya antaraghare nisīdanti…pe….</paragraph>
    <paragraph>‘‘Na ukkhittakāya antaraghare nisīdissāmīti sikkhā karaṇīyā’’ti.</paragraph>
    <paragraph>Na ukkhittakāya antaraghare nisīditabbaṃ. Yo anādariyaṃ paṭicca ekato vā ubhato vā ukkhipitvā antaraghare nisīdati, āpatti dukkaṭassa.</paragraph>
    <paragraph>Anāpatti  asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.</paragraph>
    <centered>Dasamasikkhāpadaṃ niṭṭhitaṃ.</centered>
    <centered>Parimaṇḍalavaggo paṭhamo.</centered>
    <title>2. Ujjagghikavaggo</title>
    <paragraph nr="586"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū mahāhasitaṃ hasantā antaraghare gacchanti…pe….</paragraph>
    <paragraph>‘‘Na ujjagghikāya antaraghare gamissāmīti sikkhā karaṇīyā’’ti.</paragraph>
    <paragraph>Na ujjagghikāya antaraghare gantabbaṃ. Yo anādariyaṃ paṭicca mahāhasitaṃ hasanto antaraghare gacchati, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, hasanīyasmiṃ vatthusmiṃ mihitamattaṃ karoti, āpadāsu, ummattakassa, ādikammikassāti.</paragraph>
    <centered>Paṭhamasikkhāpadaṃ niṭṭhitaṃ.</centered>
    <paragraph nr="587"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū mahāhasitaṃ hasantā antaraghare nisīdanti…pe….</paragraph>
    <paragraph>‘‘Na ujjagghikāya antaraghare nisīdissāmīti sikkhā karaṇīyā’’ti.</paragraph>
    <paragraph>Na  ujjagghikāya antaraghare nisīditabbaṃ. Yo anādariyaṃ paṭicca mahāhasitaṃ hasanto antaraghare nisīdati, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, hasanīyasmiṃ vatthusmiṃ mihitamattaṃ karoti, āpadāsu, ummattakassa, ādikammikassāti.</paragraph>
    <centered>Dutiyasikkhāpadaṃ niṭṭhitaṃ.</centered>
    <paragraph nr="588"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū uccāsaddaṃ mahāsaddaṃ karontā antaraghare gacchanti…pe….</paragraph>
    <paragraph>‘‘Appasaddo antaraghare gamissāmīti sikkhā karaṇīyā’’ti.</paragraph>
    <paragraph>Appasaddena antaraghare gantabbaṃ. Yo anādariyaṃ paṭicca uccāsaddaṃ mahāsaddaṃ karonto antaraghare gacchati, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, āpadāsu, ummattakassa, ādikammikassāti.</paragraph>
    <centered>Tatiyasikkhāpadaṃ niṭṭhitaṃ.</centered>
    <paragraph nr="589"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū uccāsaddaṃ mahāsaddaṃ karontā antaraghare nisīdanti…pe….</paragraph>
    <paragraph>‘‘Appasaddo antaraghare nisīdissāmīti sikkhā karaṇīyā’’ti.</paragraph>
    <paragraph>Appasaddena antaraghare nisīditabbaṃ. Yo anādariyaṃ paṭicca uccāsaddaṃ mahāsaddaṃ karonto antaraghare nisīdati, āpatti dukkaṭassa.</paragraph>
    <paragraph>Anāpatti  asañcicca…pe… ādikammikassāti.</paragraph>
    <centered>Catutthasikkhāpadaṃ niṭṭhitaṃ.</centered>
    <paragraph nr="590"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho  pana samayena chabbaggiyā bhikkhū kāyappacālakaṃ antaraghare gacchanti kāyaṃ olambentā…pe….</paragraph>
    <paragraph>‘‘Na kāyappacālakaṃ antaraghare gamissāmīti sikkhā karaṇīyā’’ti.</paragraph>
    <paragraph>Na kāyappacālakaṃ antaraghare gantabbaṃ. Kāyaṃ paggahetvā gantabbaṃ . Yo anādariyaṃ paṭicca kāyappacālakaṃ antaraghare gacchati kāyaṃ olambento, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Pañcamasikkhāpadaṃ niṭṭhitaṃ.</centered>
    <paragraph nr="591"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū kāyappacālakaṃ antaraghare nisīdanti, kāyaṃ olambentā…pe….</paragraph>
    <paragraph>‘‘Na kāyappacālakaṃ antaraghare nisīdissāmīti sikkhā karaṇīyā’’ti.</paragraph>
    <paragraph>Na kāyappacālakaṃ antaraghare nisīditabbaṃ. Kāyaṃ paggahetvā nisīditabbaṃ. Yo anādariyaṃ paṭicca kāyappacālakaṃ antaraghare nisīdati kāyaṃ olambento, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.</paragraph>
    <centered>Chaṭṭhasikkhāpadaṃ niṭṭhitaṃ.</centered>
    <paragraph nr="592"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bāhuppacālakaṃ antaraghare gacchanti bāhuṃ olambentā…pe….</paragraph>
    <paragraph>‘‘Na bāhuppacālakaṃ antaraghare gamissāmīti sikkhā karaṇīyā’’ti.</paragraph>
    <paragraph>Na bāhuppacālakaṃ antaraghare gantabbaṃ. Bāhuṃ paggahetvā gantabbaṃ. Yo anādariyaṃ paṭicca bāhuppacālakaṃ antaraghare gacchati bāhuṃ olambento, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Sattamasikkhāpadaṃ niṭṭhitaṃ.</centered>
    <paragraph nr="593"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bāhuppacālakaṃ antaraghare nisīdanti bāhuṃ olambentā…pe….</paragraph>
    <paragraph>‘‘Na bāhuppacālakaṃ antaraghare nisīdissāmīti sikkhā karaṇīyā’’ti.</paragraph>
    <paragraph>Na bāhuppacālakaṃ antaraghare nisīditabbaṃ. Bāhuṃ paggahetvā nisīditabbaṃ. Yo anādariyaṃ paṭicca bāhuppacālakaṃ antaraghare nisīdati bāhuṃ olambento, āpatti dukkaṭassa.</paragraph>
    <paragraph>Anāpatti  asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.</paragraph>
    <centered>Aṭṭhamasikkhāpadaṃ niṭṭhitaṃ.</centered>
    <paragraph nr="594"> Tena samayena buddho bhagavā sāvatthiyaṃ viharati jetavane anāthapiṇḍakassa ārāme . Tena kho pana samayena chabbaggiyā bhikkhū sīsappacālakaṃ antaraghare gacchanti sīsaṃ olambentā…pe….</paragraph>
    <paragraph>‘‘Na sīsappacālakaṃ antaraghare gamissāmīti sikkhā karaṇīyā’’ti.</paragraph>
    <paragraph>Na sīsappacālakaṃ antaraghare gantabbaṃ. Sīsaṃ paggahetvā gantabbaṃ. Yo anādariyaṃ paṭicca sīsappacālakaṃ antaraghare gacchati sīsaṃ olambento, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Navamasikkhāpadaṃ niṭṭhitaṃ.</centered>
    <paragraph nr="595"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sīsappacālakaṃ antaraghare nisīdanti sīsaṃ olambentā…pe….</paragraph>
    <paragraph>‘‘Na sīsappacālakaṃ antaraghare nisīdissāmīti sikkhā karaṇīyā’’ti.</paragraph>
    <paragraph>Na sīsappacālakaṃ antaraghare nisīditabbaṃ. Sīsaṃ paggahetvā nisīditabbaṃ . Yo anādariyaṃ paṭicca sīsappacālakaṃ antaraghare nisīdati sīsaṃ olambento, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.</paragraph>
    <centered>Dasamasikkhāpadaṃ niṭṭhitaṃ.</centered>
    <centered>Ujjagghikavaggo dutiyo.</centered>
    <title>3. Khambhakatavaggo</title>
    <paragraph nr="596"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū khambhakatā antaraghare gacchanti…pe….</paragraph>
    <paragraph>‘‘Na khambhakato antaraghare gamissāmīti sikkhā karaṇīyā’’ti.</paragraph>
    <paragraph>Na  khambhakatena antaraghare gantabbaṃ. Yo anādariyaṃ paṭicca ekato vā ubhato vā khambhaṃ katvā antaraghare gacchati, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Paṭhamasikkhāpadaṃ niṭṭhitaṃ.</centered>
    <paragraph nr="597"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū khambhakatā antaraghare nisīdanti…pe….</paragraph>
    <paragraph>‘‘Na khambhakato antaraghare nisīdissāmīti sikkhā karaṇīyā’’ti.</paragraph>
    <paragraph>Na khambhakatena antaraghare nisīditabbaṃ. Yo anādariyaṃ paṭicca ekato vā ubhato vā khambhaṃ katvā antaraghare nisīdati, āpatti  dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.</paragraph>
    <centered>Dutiyasikkhāpadaṃ niṭṭhitaṃ.</centered>
    <paragraph nr="598"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sasīsaṃ pārupitvā antaraghare gacchanti…pe….</paragraph>
    <paragraph>‘‘Na oguṇṭhito antaraghare gamissāmīti sikkhā karaṇīyā’’ti.</paragraph>
    <paragraph>Na oguṇṭhitena antaraghare gantabbaṃ. Yo anādariyaṃ paṭicca sasīsaṃ pārupitvā antaraghare gacchati, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Tatiyasikkhāpadaṃ niṭṭhitaṃ.</centered>
    <paragraph nr="599"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sasīsaṃ pārupitvā antaraghare nisīdanti…pe….</paragraph>
    <paragraph>‘‘Na oguṇṭhito antaraghare nisīdissāmīti sikkhā karaṇīyā’’ti.</paragraph>
    <paragraph>Na oguṇṭhitena antaraghare nisīditabbaṃ. Yo anādariyaṃ paṭicca sasīsaṃ pārupitvā antaraghare nisīdati, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, vāsūpagatassa, āpadāsu, ummattakassa, ādikammikassāti.</paragraph>
    <centered>Catutthasikkhāpadaṃ niṭṭhitaṃ.</centered>
    <paragraph nr="600"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū ukkuṭikāya antaraghare gacchanti…pe….</paragraph>
    <paragraph>‘‘Naukkuṭikāya antaraghare gamissāmīti sikkhā karaṇīyā’’ti.</paragraph>
    <paragraph>Na  ukkuṭikāya antaraghare gantabbaṃ. Yo anādariyaṃ paṭicca ukkuṭikāya antaraghare gacchati, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Pañcamasikkhāpadaṃ niṭṭhitaṃ.</centered>
    <paragraph nr="601"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū pallatthikāya <note>[pallattikāya (ka.)]</note> antaraghare nisīdanti…pe….</paragraph>
    <paragraph>‘‘Na pallatthikāya antaraghare nisīdissāmīti sikkhā karaṇīyā’’ti.</paragraph>
    <paragraph>Na pallatthikāya antaraghare nisīditabbaṃ. Yo anādariyaṃ paṭicca hatthapallatthikāya vā dussapallatthikāya vā antaraghare nisīdati, āpatti dukkaṭassa.</paragraph>
    <centered>Anāpatti asañcicca, assatiyā, ajānantassa, gilānassa, vāsūpagatassa, āpadāsu,</centered>
    <paragraph>Ummattakassa, ādikammikassāti.</paragraph>
    <centered>Chaṭṭhasikkhāpadaṃ niṭṭhitaṃ.</centered>
    <paragraph nr="602"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho  pana samayena chabbaggiyā bhikkhū asakkaccaṃ piṇḍapātaṃ paṭiggaṇhanti chaḍḍetukāmā viya…pe….</paragraph>
    <paragraph>‘‘Sakkaccaṃ piṇḍapātaṃ paṭiggahessāmīti sikkhā karaṇīyā’’ti.</paragraph>
    <paragraph>Sakkaccaṃ piṇḍapāto paṭiggahetabbo. Yo anādariyaṃ paṭicca asakkaccaṃ piṇḍapātaṃ paṭiggaṇhāti chaḍḍetukāmo viya, āpatti dukkaṭassa.</paragraph>
    <paragraph>Anāpatti  asañcicca…pe… ādikammikassāti.</paragraph>
    <centered>Sattamasikkhāpadaṃ niṭṭhitaṃ.</centered>
    <paragraph nr="603"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū tahaṃ tahaṃ olokentā piṇḍapātaṃ paṭiggaṇhanti, ākirantepi atikkantepi <note>[atikkamantepi (sī.)]</note> na jānanti…pe….</paragraph>
    <paragraph>‘‘Pattasaññī piṇḍapātaṃ paṭiggahessāmīti sikkhā karaṇīyā’’ti.</paragraph>
    <paragraph>Pattasaññinā piṇḍapāto paṭiggahetabbo. Yo anādariyaṃ paṭicca tahaṃ tahaṃ olokento piṇḍapātaṃ paṭiggaṇhāti, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Aṭṭhamasikkhāpadaṃ niṭṭhitaṃ.</centered>
    <paragraph nr="604"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū piṇḍapātaṃ paṭiggaṇhantā sūpaññeva bahuṃ paṭiggaṇhanti…pe….</paragraph>
    <paragraph>‘‘Samasūpakaṃ piṇḍapātaṃ paṭiggahessāmīti sikkhā karaṇīyā’’ti.</paragraph>
    <paragraph>Sūpo nāma dve sūpā – muggasūpo, māsasūpo. Hatthahāriyo samasūpako piṇḍapāto paṭiggahetabbo. Yo anādariyaṃ paṭicca sūpaññeva bahuṃ paṭiggaṇhāti, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, rasarase, ñātakānaṃ pavāritānaṃ, aññassatthāya, attano dhanena, āpadāsu, ummattakassa, ādikammikassāti.</paragraph>
    <centered>Navamasikkhāpadaṃ niṭṭhitaṃ.</centered>
    <paragraph nr="605"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū thūpīkataṃ piṇḍapātaṃ paṭiggaṇhanti…pe….</paragraph>
    <paragraph>‘‘Samatittikaṃ<note>[samatitthikaṃ (ka.)]</note>piṇḍapātaṃ paṭiggahessāmīti sikkhā karaṇīyā’’ti.</paragraph>
    <paragraph>Samatittiko <note>[samatitthikaṃ (ka.)]</note> piṇḍapāto paṭiggahetabbo. Yo anādariyaṃ paṭicca thūpīkataṃ piṇḍapātaṃ paṭiggaṇhāti, āpatti dukkaṭassa.</paragraph>
    <centered>Anāpatti asañcicca, assatiyā, ajānantassa, āpadāsu, ummattakassa, ādikammikassāti.</centered>
    <centered>Dasamasikkhāpadaṃ niṭṭhitaṃ.</centered>
    <centered>Khambhakatavaggo tatiyo.</centered>
    <title>4. Sakkaccavaggo</title>
    <paragraph nr="606"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū asakkaccaṃ piṇḍapātaṃ bhuñjanti abhuñjitukāmā viya…pe….</paragraph>
    <paragraph>‘‘Sakkaccaṃ piṇḍapātaṃ bhuñjissāmīti sikkhā karaṇīyā’’ti.</paragraph>
    <paragraph>Sakkaccaṃ piṇḍapāto bhuñjitabbo. Yo anādariyaṃ paṭicca asakkaccaṃ piṇḍapātaṃ bhuñjati, āpatti dukkaṭassa.</paragraph>
    <centered>Anāpatti asañcicca, assatiyā, ajānantassa, gilānassa, āpadāsu, ummattakassa,</centered>
    <paragraph>Ādikammikassāti.</paragraph>
    <centered>Paṭhamasikkhāpadaṃ niṭṭhitaṃ.</centered>
    <paragraph nr="607"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū tahaṃ tahaṃ olokentā piṇḍapātaṃ bhuñjanti, ākirantepi atikkantepi na jānanti…pe… .</paragraph>
    <paragraph>‘‘Pattasaññīpiṇḍapātaṃ bhuñjissāmīti sikkhā karaṇīyā’’ti.</paragraph>
    <paragraph>Pattasaññinā piṇḍapāto bhuñjitabbo. Yo anādariyaṃ paṭicca tahaṃ tahaṃ olokento piṇḍapātaṃ bhuñjati, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Dutiyasikkhāpadaṃ niṭṭhitaṃ.</centered>
    <paragraph nr="608"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū tahaṃ tahaṃ omasitvā <note>[omadditvā (ka.)]</note> piṇḍapātaṃ bhuñjanti…pe….</paragraph>
    <paragraph>‘‘Sapadānaṃ piṇḍapātaṃ bhuñjissāmīti sikkhā karaṇīyā’’ti.</paragraph>
    <paragraph>Sapadānaṃ piṇḍapāto bhuñjitabbo. Yo anādariyaṃ paṭicca tahaṃ tahaṃ omasitvā <note>[omadditvā (ka.)]</note> piṇḍapātaṃ bhuñjati, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, aññesaṃ dento omasati, aññassa bhājane ākiranto omasati, uttaribhaṅge, āpadāsu, ummattakassa, ādikammikassāti.</paragraph>
    <centered>Tatiyasikkhāpadaṃ niṭṭhitaṃ.</centered>
    <paragraph nr="609"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme . Tena kho pana samayena chabbaggiyā bhikkhū piṇḍapātaṃ bhuñjantā sūpaññeva bahuṃ bhuñjanti…pe….</paragraph>
    <paragraph>‘‘Samasūpakaṃ piṇḍapātaṃ bhuñjissāmīti sikkhā karaṇīyā’’ti.</paragraph>
    <paragraph>Sūpo nāma dve sūpā – muggasūpo, māsasūpo hatthahāriyo. Samasūpako piṇḍapāto bhuñjitabbo. Yo anādariyaṃ paṭicca sūpaññeva bahuṃ bhuñjati, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, rasarase , ñātakānaṃ pavāritānaṃ, attano dhanena, āpadāsu, ummattakassa, ādikammikassāti.</paragraph>
    <centered>Catutthasikkhāpadaṃ niṭṭhitaṃ.</centered>
    <paragraph nr="610"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū thūpakato omadditvā piṇḍapātaṃ bhuñjanti…pe….</paragraph>
    <paragraph>‘‘Na thūpakato omadditvā piṇḍapātaṃ bhuñjissāmīti sikkhā karaṇīyā’’ti.</paragraph>
    <paragraph>Na thūpakato omadditvā piṇḍapāto bhuñjitabbo. Yo anādariyaṃ paṭicca thūpakato omadditvā piṇḍapātaṃ bhuñjati āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, parittake sese ekato saṃkaḍḍhitvā omadditvā bhuñjati, āpadāsu, ummattakassa, ādikammikassāti.</paragraph>
    <centered>Pañcamasikkhāpadaṃ niṭṭhitaṃ.</centered>
    <paragraph nr="611"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sūpampi byañjanampi odanena paṭicchādenti bhiyyokamyataṃ upādāya…pe….</paragraph>
    <paragraph>‘‘Nasūpaṃ vā byañjanaṃ vā odanena paṭicchādessāmi bhiyyokamyataṃ upādāyāti sikkhā karaṇīyā’’ti.</paragraph>
    <paragraph>Na sūpaṃ vā byañjanaṃ vā odanena paṭicchādetabbaṃ bhiyyokamyataṃ upādāya. Yo anādariyaṃ paṭicca sūpaṃ vā byañjanaṃ vā odanena paṭicchādeti bhiyyokamyataṃ upādāya, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, sāmikā paṭicchādetvā denti, na bhiyyokamyataṃ upādāya, āpadāsu, ummattakassa , ādikammikassāti.</paragraph>
    <centered>Chaṭṭhasikkhāpadaṃ niṭṭhitaṃ.</centered>
    <paragraph nr="612"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sūpampi odanampi attano atthāya viññāpetvā bhuñjanti. Manussā ujjhāyanti khiyyanti vipācenti – ‘‘kathañhi nāma samaṇā sakyaputtiyā sūpampi odanampi attano atthāya viññāpetvā bhuñjissanti! Kassa sampannaṃ na manāpaṃ ! Kassa sāduṃ na ruccatī’’ti! Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe… te ujjhāyanti khiyyanti vipācenti – ‘‘kathañhi nāma chabbaggiyā bhikkhū sūpampi odanampi attano atthāya viññāpetvā bhuñjissantī’’ti…pe… saccaṃ kira tumhe, bhikkhave, sūpampi odanampi attano atthāya viññāpetvā bhuñjathāti? ‘‘Saccaṃ, bhagavā’’ti. Vigarahi buddho bhagavā…pe… kathañhi nāma tumhe, moghapurisā, sūpampi odanampi attano atthāya viññāpetvā bhuñjissatha! Netaṃ, moghapurisā, appasannānaṃ vā pasādāya…pe… evañca pana, bhikkhave, imaṃ sikkhāpadaṃ uddiseyyātha –</paragraph>
    <paragraph>‘‘Na sūpaṃ vā odanaṃ vā attano atthāya viññāpetvā bhuñjissāmīti sikkhā karaṇīyā’’ti.</paragraph>
    <paragraph>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</paragraph>
    <paragraph nr="613"> Tena  kho pana samayena bhikkhū gilānā honti. Gilānapucchakā bhikkhū gilāne bhikkhū etadavocuṃ – ‘‘kaccāvuso, khamanīyaṃ, kacci yāpanīya’’nti? ‘‘Pubbe mayaṃ, āvuso, sūpampi odanampi attano atthāya  viññāpetvā bhuñjāma, tena no phāsu hoti. Idāni pana – ‘‘bhagavatā paṭikkhitta’’nti kukkuccāyantā na viññāpema, tena no na phāsu hotī’’ti. Bhagavato etamatthaṃ ārocesuṃ…pe… anujānāmi, bhikkhave, gilānena bhikkhunā sūpampi odanampi attano atthāya viññāpetvā bhuñjituṃ. Evañca pana, bhikkhave, imaṃ sikkhāpadaṃ uddiseyyātha –</paragraph>
    <paragraph>‘‘Na sūpaṃ vā odanaṃ vā agilāno attano atthāya viññāpetvā bhuñjissāmīti sikkhā karaṇīyā’’ti.</paragraph>
    <paragraph>Na sūpaṃ vā odanaṃ vā agilānena attano atthāya viññāpetvā bhuñjitabbaṃ. Yo anādariyaṃ paṭicca sūpaṃ vā odanaṃ vā agilāno attano atthāya viññāpetvā bhuñjati, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, ñātakānaṃ pavāritānaṃ, aññassatthāya, attano dhanena, āpadāsu, ummattakassa, ādikammikassāti.</paragraph>
    <centered>Sattamasikkhāpadaṃ niṭṭhitaṃ.</centered>
    <paragraph nr="614"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū ujjhānasaññī paresaṃ pattaṃ olokenti…pe….</paragraph>
    <paragraph>‘‘Na ujjhānasaññī paresaṃ pattaṃ olokessāmīti sikkhā karaṇīyā’’ti.</paragraph>
    <paragraph>Na ujjhānasaññinā paresaṃ patto oloketabbo. Yo anādariyaṃ paṭicca ujjhānasaññī paresaṃ pattaṃ oloketi, āpatti dukkaṭassa.</paragraph>
    <paragraph>Anāpatti  asañcicca, assatiyā, ajānantassa, ‘‘dassāmī’’ti vā  ‘‘dāpessāmī’’ti vā oloketi, na ujjhānasaññissa, āpadāsu, ummattakassa, ādikammikassāti.</paragraph>
    <centered>Aṭṭhamasikkhāpadaṃ niṭṭhitaṃ.</centered>
    <paragraph nr="615"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū mahantaṃ kabaḷaṃ karonti…pe….</paragraph>
    <paragraph>‘‘Nātimahantaṃ kabaḷaṃ karissāmīti sikkhā karaṇīyā’’ti.</paragraph>
    <paragraph>Nātimahanto kabaḷo kātabbo. Yo anādariyaṃ paṭicca mahantaṃ kabaḷaṃ karoti, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, khajjake, phalāphale, uttaribhaṅge, āpadāsu, ummattakassa, ādikammikassāti.</paragraph>
    <centered>Navamasikkhāpadaṃ niṭṭhitaṃ.</centered>
    <paragraph nr="616"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū dīghaṃ ālopaṃ karonti…pe….</paragraph>
    <paragraph>‘‘Parimaṇḍalaṃ ālopaṃ karissāmīti sikkhā karaṇīyā’’ti.</paragraph>
    <paragraph>Parimaṇḍalo ālopo kātabbo. Yo anādariyaṃ paṭicca dīghaṃ ālopaṃ karoti, āpatti dukkaṭassa.</paragraph>
    <paragraph>Anāpatti  asañcicca, assatiyā, ajānantassa, gilānassa, khajjake, phalāphale, uttaribhaṅge, āpadāsu, ummattakassa, ādikammikassāti.</paragraph>
    <centered>Dasamasikkhāpadaṃ niṭṭhitaṃ.</centered>
    <centered>Sakkaccavaggo catuttho.</centered>
    <title>5. Kabaḷavaggo</title>
    <paragraph nr="617"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū anāhaṭe kabaḷe mukhadvāraṃ vivaranti…pe….</paragraph>
    <paragraph>‘‘Naanāhaṭe kabaḷe mukhadvāraṃ vivarissāmīti sikkhā karaṇīyā’’ti.</paragraph>
    <paragraph>Na anāhaṭe kabaḷe mukhadvāraṃ vivaritabbaṃ. Yo anādariyaṃ paṭicca anāhaṭe kabaḷe mukhadvāraṃ vivarati, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Paṭhamasikkhāpadaṃ niṭṭhitaṃ.</centered>
    <paragraph nr="618"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bhuñjamānā sabbaṃ hatthaṃ mukhe pakkhipanti…pe….</paragraph>
    <paragraph>‘‘Na bhuñjamāno sabbaṃ hatthaṃ mukhe pakkhipissāmīti sikkhākaraṇīyā’’ti.</paragraph>
    <paragraph>Na bhuñjamānena sabbo hattho mukhe pakkhipitabbo. Yo anādariyaṃ paṭicca bhuñjamāno sabbaṃ hatthaṃ mukhe pakkhipati, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Dutiyasikkhāpadaṃ niṭṭhitaṃ.</centered>
    <paragraph nr="619"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sakabaḷena mukhena byāharanti…pe….</paragraph>
    <paragraph>‘‘Nasakabaḷena mukhena byāharissāmīti sikkhā karaṇīyā’’ti.</paragraph>
    <paragraph>Na sakabaḷena mukhena byāharitabbaṃ. Yo anādariyaṃ paṭicca sakabaḷena  mukhena byāharati, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Tatiyasikkhāpadaṃ niṭṭhitaṃ.</centered>
    <paragraph nr="620"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū piṇḍukkhepakaṃ bhuñjanti…pe….</paragraph>
    <paragraph>‘‘Na piṇḍukkhepakaṃ bhuñjissāmīti sikkhā karaṇīyā’’ti.</paragraph>
    <paragraph>Na piṇḍukkhepakaṃ bhuñjitabbaṃ. Yo anādariyaṃ paṭicca piṇḍukkhepakaṃ bhuñjati, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, khajjake, phalāphale, āpadāsu, ummattakassa, ādikammikassāti.</paragraph>
    <centered>Catutthasikkhāpadaṃ niṭṭhitaṃ.</centered>
    <paragraph nr="621"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū kabaḷāvacchedakaṃ bhuñjanti…pe….</paragraph>
    <paragraph>‘‘Nakabaḷāvacchedakaṃ bhuñjissāmīti sikkhā karaṇīyā’’ti.</paragraph>
    <paragraph>Na  kabaḷāvacchedakaṃ bhuñjitabbaṃ. Yo anādariyaṃ paṭicca kabaḷāvacchedakaṃ bhuñjati, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, khajjake phalāphale, uttaribhaṅge, āpadāsu, ummattakassa, ādikammikassāti.</paragraph>
    <centered>Pañcamasikkhāpadaṃ niṭṭhitaṃ.</centered>
    <paragraph nr="622"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū avagaṇḍakārakaṃ bhuñjanti…pe….</paragraph>
    <paragraph>‘‘Naavagaṇḍakārakaṃ bhuñjissāmīti sikkhākaraṇīyā’’ti.</paragraph>
    <paragraph>Na avagaṇḍakārakaṃ bhuñjitabbaṃ. Yo anādariyaṃ paṭicca ekato vā ubhato vā gaṇḍaṃ katvā bhuñjati, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, phalāphale, āpadāsu, ummattakassa, ādikammikassāti.</paragraph>
    <centered>Chaṭṭhasikkhāpadaṃ niṭṭhitaṃ.</centered>
    <paragraph nr="623"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū hatthaniddhunakaṃ bhuñjanti…pe….</paragraph>
    <paragraph>‘‘Na hatthaniddhunakaṃ bhuñjissāmīti sikkhā karaṇīyā’’ti.</paragraph>
    <paragraph>Na hatthaniddhunakaṃ bhuñjitabbaṃ. Yo anādariyaṃ paṭicca hatthaniddhunakaṃ bhuñjati, āpatti dukkaṭassa.</paragraph>
    <paragraph>Anāpatti  asañcicca, assatiyā, ajānantassa, gilānassa, kacavaraṃ chaḍḍento hatthaṃ niddhunāti, āpadāsu, ummattakassa, ādikammikassāti.</paragraph>
    <centered>Sattamasikkhāpadaṃ niṭṭhitaṃ.</centered>
    <paragraph nr="624"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sitthāvakārakaṃ bhuñjanti…pe….</paragraph>
    <paragraph>‘‘Na sitthāvakārakaṃ bhuñjissāmīti sikkhā karaṇīyā’’ti.</paragraph>
    <paragraph>Na sitthāvakārakaṃ bhuñjitabbaṃ. Yo anādariyaṃ paṭicca sitthāvakārakaṃ bhuñjati, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, kacavaraṃ  chaḍḍento sitthaṃ chaḍḍayati, āpadāsu, ummattakassa, ādikammikassāti .</paragraph>
    <centered>Aṭṭhamasikkhāpadaṃ niṭṭhitaṃ.</centered>
    <paragraph nr="625"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū jivhānicchārakaṃ bhuñjanti…pe….</paragraph>
    <paragraph>‘‘Najivhānicchārakaṃ bhuñjissāmīti sikkhā karaṇīyā’’ti.</paragraph>
    <paragraph>Na jivhānicchārakaṃ bhuñjitabbaṃ. Yo anādariyaṃ paṭicca jivhānicchārakaṃ bhuñjati, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Navamasikkhāpadaṃ niṭṭhitaṃ.</centered>
    <paragraph nr="626"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū capucapukārakaṃ bhuñjanti…pe….</paragraph>
    <paragraph>‘‘Na capucapukārakaṃ bhuñjissāmīti sikkhā karaṇīyā’’ti.</paragraph>
    <paragraph>Na capucapukārakaṃ bhuñjitabbaṃ. Yo anādariyaṃ paṭicca capucapukārakaṃ bhuñjati, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Dasamasikkhāpadaṃ niṭṭhitaṃ.</centered>
    <centered>Kabaḷavaggo pañcamo.</centered>
    <title>6. Surusuruvaggo</title>
    <paragraph nr="627"> Tena samayena buddho bhagavā kosambiyaṃ viharati ghositārāme. Tena kho pana samayena aññatarena brāhmaṇena saṅghassa payopānaṃ  paṭiyattaṃ hoti. Bhikkhū surusurukārakaṃ khīraṃ pivanti. Aññataro naṭapubbako bhikkhu evamāha – ‘‘sabboyaṃ maññe saṅgho sītīkato’’ti. Ye te bhikkhū appicchā…pe… te ujjhāyanti khiyyanti vipācenti – ‘‘kathañhi nāma bhikkhu saṅghaṃ ārabbha davaṃ karissatī’’ti…pe… saccaṃ kira tvaṃ, bhikkhu, saṅghaṃ ārabbha davaṃ akāsīti? ‘‘Saccaṃ, bhagavā’’ti. Vigarahi buddho bhagavā…pe… kathañhi nāma tvaṃ, moghapurisa, saṅghaṃ ārabbha davaṃ karissasi! Netaṃ, moghapurisa, appasannānaṃ vā pasādāya…pe… vigarahitvā…pe… dhammiṃ kathaṃ katvā bhikkhū āmantesi – ‘‘na, bhikkhave, buddhaṃ vā dhammaṃ vā  saṅghaṃ vā ārabbha davo kātabbo. Yo kareyya, āpatti dukkaṭassā’’ti. Atha kho bhagavā taṃ bhikkhuṃ anekapariyāyena vigarahitvā dubbharatāya…pe… evañca pana, bhikkhave, imaṃ sikkhāpadaṃ uddiseyyātha –</paragraph>
    <paragraph>‘‘Nasurusurukārakaṃ bhuñjissāmīti sikkhā karaṇīyā’’ti.</paragraph>
    <paragraph>Na surusurukārakaṃ  bhuñjitabbaṃ. Yo anādariyaṃ paṭicca surusurukārakaṃ bhuñjati, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Paṭhamasikkhāpadaṃ niṭṭhitaṃ.</centered>
    <paragraph nr="628"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū hatthanillehakaṃ bhuñjanti…pe….</paragraph>
    <paragraph>‘‘Na hatthanillehakaṃ bhuñjissāmīti sikkhā karaṇīyā’’ti.</paragraph>
    <paragraph>Na  hatthanillehakaṃ bhuñjitabbaṃ. Yo anādariyaṃ paṭicca hatthanillehakaṃ bhuñjati, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Dutiyasikkhāpadaṃ niṭṭhitaṃ.</centered>
    <paragraph nr="629"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū pattanillehakaṃ bhuñjanti…pe….</paragraph>
    <paragraph>‘‘Na pattanillehakaṃ bhuñjissāmīti sikkhā karaṇīyā’’ti.</paragraph>
    <paragraph>Na pattanillehakaṃ bhuñjitabbaṃ. Yo anādariyaṃ paṭicca pattanillehakaṃ bhuñjati, āpatti dukkaṭassa.</paragraph>
    <paragraph>Anāpatti  asañcicca, assatiyā, ajānantassa, gilānassa, parittake sese ekato saṅkaḍḍhitvā nillehitvā bhuñjati, āpadāsu, ummattakassa, ādikammikassāti.</paragraph>
    <centered>Tatiyasikkhāpadaṃ niṭṭhitaṃ.</centered>
    <paragraph nr="630"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū oṭṭhanillehakaṃ bhuñjanti…pe….</paragraph>
    <paragraph>‘‘Na oṭṭhanillehakaṃ bhuñjissāmīti sikkhā karaṇīyā’’ti.</paragraph>
    <paragraph>Na oṭṭhanillehakaṃ bhuñjitabbaṃ. Yo anādariyaṃ paṭicca oṭṭhanillehakaṃ bhuñjati, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Catutthasikkhāpadaṃ niṭṭhitaṃ.</centered>
    <paragraph nr="631"> Tena samayena buddho bhagavā bhaggesu viharati susumāragire <note>[suṃsumāragire (sī. syā.), saṃsumāragire (ka.)]</note> bhesakaḷāvane  migadāye. Tena kho pana samayena bhikkhū kokanade <note>[kokanude (ka.)]</note> pāsāde sāmisena hatthena pānīyathālakaṃ paṭiggaṇhanti. Manussā ujjhāyanti khiyyanti vipācenti – ‘‘kathañhi nāma samaṇā sakyaputtiyā sāmisena hatthena pānīyathālakaṃ paṭiggahessanti, seyyathāpi gihī kāmabhogino’’ti! Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe… te ujjhāyanti khiyyanti vipācenti – ‘‘kathañhi nāma bhikkhū sāmisena hatthena pānīyathālakaṃ paṭiggahessantī’’ti…pe… saccaṃ kira, bhikkhave, bhikkhū sāmisena hatthena pānīyathālakaṃ paṭiggaṇhantīti? ‘‘Saccaṃ, bhagavā’’ti. Vigarahi buddho bhagavā…pe… kathañhi nāma te, bhikkhave, moghapurisā sāmisena hatthena pānīyathālakaṃ paṭiggahessanti! Netaṃ, bhikkhave, appasannānaṃ vā pasādāya…pe… evañca pana, bhikkhave, imaṃ sikkhāpadaṃ uddiseyyātha –</paragraph>
    <paragraph>‘‘Na sāmisena hatthena pānīyathālakaṃ paṭiggahessāmīti sikkhā karaṇīyā’’ti.</paragraph>
    <paragraph>Na  sāmisena hatthena pānīyathālako paṭiggahetabbo. Yo anādariyaṃ paṭicca sāmisena hatthena pānīyathālakaṃ paṭiggaṇhāti, āpatti dukkaṭassa.</paragraph>
    <paragraph>Anāpatti  asañcicca, assatiyā, ajānantassa, gilānassa, ‘‘dhovissāmī’’ti vā ‘‘dhovāpessāmī’’ti vā paṭiggaṇhāti, āpadāsu, ummattakassa, ādikammikassāti.</paragraph>
    <centered>Pañcamasikkhāpadaṃ niṭṭhitaṃ.</centered>
    <paragraph nr="632"> Tena  samayena buddho bhagavā bhaggesu viharati susumāragire bhesakaḷāvane migadāye. Tena kho pana samayena bhikkhū kokanade pāsāde sasitthakaṃ pattadhovanaṃ antaraghare chaḍḍenti. Manussā ujjhāyanti khiyyanti vipācenti – ‘‘kathañhi nāma samaṇā sakyaputtiyā sasitthakaṃ pattadhovanaṃ antaraghare chaḍḍessanti, seyyathāpi gihī kāmabhogino’’ti! Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe… te ujjhāyanti khiyyanti vipācenti – ‘‘kathañhi nāma bhikkhū sasitthakaṃ pattadhovanaṃ antaraghare chaḍḍessantī’’ti…pe… saccaṃ kira, bhikkhave, bhikkhū sasitthakaṃ pattadhovanaṃ antaraghare chaḍḍentīti? ‘‘Saccaṃ, bhagavā’’ti. Vigarahi buddho bhagavā…pe… kathañhi nāma te, bhikkhave, moghapurisā sasitthakaṃ pattadhovanaṃ antaraghare chaḍḍessanti! Netaṃ, bhikkhave, appasannānaṃ vā pasādāya…pe… evañca pana, bhikkhave, imaṃ sikkhāpadaṃ uddiseyyātha –</paragraph>
    <paragraph>‘‘Na sasitthakaṃ pattadhovanaṃ antaraghare chaḍḍessāmīti sikkhā karaṇīyā’’ti.</paragraph>
    <paragraph>Na sasitthakaṃ pattadhovanaṃ antaraghare chaḍḍetabbaṃ. Yo anādariyaṃ paṭicca sasitthakaṃ pattadhovanaṃ antaraghare chaḍḍeti, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, uddharitvā vā bhinditvā vā paṭiggahe vā nīharitvā vā chaḍḍeti, āpadāsu, ummattakassa, ādikammikassāti.</paragraph>
    <centered>Chaṭṭhasikkhāpadaṃ niṭṭhitaṃ.</centered>
    <paragraph nr="633"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū chattapāṇissa dhammaṃ desenti. Ye te bhikkhū appicchā…pe… te ujjhāyanti khiyyanti vipācenti – ‘‘kathañhi nāma chabbaggiyā bhikkhū chattapāṇissa  dhammaṃ desessantī’’ti…pe… saccaṃ kira tumhe, bhikkhave, chattapāṇissa dhammaṃ desethāti? ‘‘Saccaṃ, bhagavā’’ti. Vigarahi buddho bhagavā…pe… kathañhi nāma tumhe, moghapurisā, chattapāṇissa dhammaṃ desessatha! Netaṃ, moghapurisā, appasannānaṃ vā pasādāya…pe… evañca pana, bhikkhave, imaṃ sikkhāpadaṃ uddiseyyātha –</paragraph>
    <paragraph>‘‘Na chattapāṇissa dhammaṃ desessāmīti sikkhā karaṇīyā’’ti.</paragraph>
    <paragraph>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</paragraph>
    <paragraph nr="634"> Tena kho pana samayena bhikkhū chattapāṇissa gilānassa dhammaṃ  desetuṃ kukkuccāyanti. Manussā ujjhāyanti khiyyanti vipācenti – ‘‘kathañhi nāma samaṇā sakyaputtiyā chattapāṇissa gilānassa dhammaṃ na desessantī’’ti! Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi – ‘‘anujānāmi, bhikkhave, chattapāṇissa gilānassa dhammaṃ desetuṃ. Evañca pana , bhikkhave, imaṃ sikkhāpadaṃ uddiseyyātha –</paragraph>
    <paragraph>‘‘Na chattapāṇissa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Chattaṃ nāma tīṇi chattāni – setacchattaṃ, kilañjacchattaṃ, paṇṇacchattaṃ maṇḍalabaddhaṃ salākabaddhaṃ.</paragraph>
    <paragraph>Dhammo nāma buddhabhāsito sāvakabhāsito isibhāsito devatābhāsito atthūpasañhito dhammūpasañhito.</paragraph>
    <paragraph>Deseyyāti padena deseti, pade pade āpatti dukkaṭassa. Akkharāya deseti, akkharakkharāya  āpatti dukkaṭassa. Na chattapāṇissa agilānassa dhammo desetabbo. Yo anādariyaṃ paṭicca chattapāṇissa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Sattamasikkhāpadaṃ niṭṭhitaṃ.</centered>
    <paragraph nr="635"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū daṇḍapāṇissa dhammaṃ desenti…pe….</paragraph>
    <paragraph>‘‘Na daṇḍapāṇissa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Daṇḍo nāma majjhimassa purisassa catuhattho daṇḍo. Tato ukkaṭṭho adaṇḍo, omako adaṇḍo.</paragraph>
    <paragraph>Na daṇḍapāṇissa agilānassa dhammo desetabbo. Yo anādariyaṃ paṭicca daṇḍapāṇissa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti  asañcicca…pe… ādikammikassāti.</paragraph>
    <centered>Aṭṭhamasikkhāpadaṃ niṭṭhitaṃ.</centered>
    <paragraph nr="636"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū satthapāṇissa dhammaṃ desenti…pe….</paragraph>
    <paragraph>‘‘Na satthapāṇissa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Satthaṃ nāma ekatodhāraṃ ubhatodhāraṃ paharaṇaṃ.</paragraph>
    <paragraph>Na  satthapāṇissa agilānassa dhammo desetabbo. Yo anādariyaṃ paṭicca satthapāṇissa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Navamasikkhāpadaṃ niṭṭhitaṃ.</centered>
    <paragraph nr="637"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū āvudhapāṇissa dhammaṃ desenti…pe….</paragraph>
    <paragraph>‘‘Na āvudhapāṇissa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Āvudhaṃ nāma cāpo kodaṇḍo.</paragraph>
    <paragraph>Na  āvudhapāṇissa agilānassa dhammo desetabbo. Yo anādariyaṃ paṭicca āvudhapāṇissa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Dasamasikkhāpadaṃ niṭṭhitaṃ.</centered>
    <centered>Surusuruvaggo chaṭṭho.</centered>
    <title>7. Pādukavaggo</title>
    <paragraph nr="638"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū pādukāruḷhassa dhammaṃ desenti…pe….</paragraph>
    <paragraph>‘‘Napādukāruḷhassa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Na pādukāruḷhassa agilānassa dhammo desetabbo. Yo anādariyaṃ paṭicca akkantassa vā paṭimukkassa vā omukkassa vā agilānassa dhammaṃ deseti, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Paṭhamasikkhāpadaṃ niṭṭhitaṃ.</centered>
    <paragraph nr="639"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū upāhanāruḷhassa dhammaṃ desenti…pe….</paragraph>
    <paragraph>‘‘Na upāhanāruḷhassa agilānassa dhammaṃ desessāmīti sikkhākaraṇīyā’’ti.</paragraph>
    <paragraph>Na upāhanāruḷhassa agilānassa dhammo desetabbo. Yo anādariyaṃ paṭicca akkantassa vā paṭimukkassa vā omukkassa vā agilānassa dhammaṃ deseti, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Dutiyasikkhāpadaṃ niṭṭhitaṃ.</centered>
    <paragraph nr="640"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū yānagatassa dhammaṃ desenti…pe….</paragraph>
    <paragraph>‘‘Na yānagatassa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Yānaṃ nāma vayhaṃ ratho sakaṭaṃ sandamānikā sivikā pāṭaṅkī.</paragraph>
    <paragraph>Na yānagatassa agilānassa dhammo desetabbo. Yo anādariyaṃ paṭicca yānagatassa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti  asañcicca…pe… ādikammikassāti.</paragraph>
    <centered>Tatiyasikkhāpadaṃ niṭṭhitaṃ.</centered>
    <paragraph nr="641"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho  pana samayena chabbaggiyā bhikkhū sayanagatassa dhammaṃ desenti…pe….</paragraph>
    <paragraph>‘‘Na sayanagatassa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Na sayanagatassa agilānassa dhammo desetabbo. Yo anādariyaṃ paṭicca antamaso chamāyampi nipannassa sayanagatassa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Catutthasikkhāpadaṃ niṭṭhitaṃ.</centered>
    <paragraph nr="642"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū pallatthikāya nisinnassa dhammaṃ desenti…pe….</paragraph>
    <paragraph>‘‘Na pallatthikāya nisinnassa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Na  pallatthikāya nisinnassa agilānassa dhammo desetabbo. Yo anādariyaṃ paṭicca hatthapallatthikāya vā dussapallatthikāya vā nisinnassa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti  asañcicca…pe… ādikammikassāti.</paragraph>
    <centered>Pañcamasikkhāpadaṃ niṭṭhitaṃ.</centered>
    <paragraph nr="643"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū veṭhitasīsassa dhammaṃ desenti…pe….</paragraph>
    <paragraph>‘‘Na veṭhitasīsassa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Veṭhitasīso nāma kesantaṃ na dassāpetvā veṭhito hoti.</paragraph>
    <paragraph>Na veṭhitasīsassa agilānassa dhammo desetabbo. Yo anādariyaṃ paṭicca veṭhitasīsassa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, kesantaṃ vivarāpetvā deseti, āpadāsu, ummattakassa, ādikammikassāti.</paragraph>
    <centered>Chaṭṭhasikkhāpadaṃ niṭṭhitaṃ.</centered>
    <paragraph nr="644"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū oguṇṭhitasīsassa dhammaṃ desenti…pe….</paragraph>
    <paragraph>‘‘Na oguṇṭhitasīsassa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Oguṇṭhitasīso nāma sasīsaṃ pāruto vuccati.</paragraph>
    <paragraph>Na oguṇṭhitasīsassa agilānassa dhammo desetabbo. Yo anādariyaṃ paṭicca oguṇṭhitasīsassa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, sīsaṃ vivarāpetvā deseti, āpadāsu, ummattakassa, ādikammikassāti.</paragraph>
    <centered>Sattamasikkhāpadaṃ niṭṭhitaṃ.</centered>
    <paragraph nr="645"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū  chamāya nisīditvā āsane nisinnassa dhammaṃ desenti…pe….</paragraph>
    <paragraph>‘‘Na chamāyaṃ nisīditvā āsane nisinnassa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Na chamāyaṃ nisīditvā <note>[nisinnena (aṭṭhakathā)]</note> āsane nisinnassa agilānassa dhammo desetabbo. Yo anādariyaṃ paṭicca chamāyaṃ nisīditvā āsane nisinnassa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Aṭṭhamasikkhāpadaṃ niṭṭhitaṃ.</centered>
    <paragraph nr="646"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū nīce āsane nisīditvā ucce āsane nisinnassa dhammaṃ desenti. Ye te bhikkhū appicchā…pe… te ujjhāyanti khiyyanti vipācenti – ‘‘kathañhi nāma chabbaggiyā bhikkhū nīce āsane nisīditvā ucce āsane nisinnassa dhammaṃ desessantī’’ti…pe… saccaṃ kira tumhe, bhikkhave, nīce āsane nisīditvā ucce āsane nisinnassa dhammaṃ desethāti? ‘‘Saccaṃ, bhagavā’’ti. Vigarahi buddho bhagavā…pe… kathañhi nāma tumhe, moghapurisā, nīce āsane nisīditvā ucce āsane nisinnassa dhammaṃ desessatha! Netaṃ, moghapurisā, appasannānaṃ vā pasādāya…pe… vigarahitvā…pe… dhammiṃ kathaṃ katvā bhikkhū āmantesi –</paragraph>
    <paragraph nr="647"> ‘‘Bhūtapubbaṃ , bhikkhave, bārāṇasiyaṃ aññatarassa chapakassa <note>[chavakassa (syā.)]</note> pajāpati gabbhinī ahosi. Atha kho, bhikkhave, sā chapakī taṃ chapakaṃ etadavoca – ‘gabbhinīmhi, ayyaputta! Icchāmi ambaṃ khāditu’nti. ‘Natthi ambaṃ <note>[ambo (syā.)]</note>, akālo ambassā’ti. ‘Sace na labhissāmi marissāmī’ti. Tena kho pana samayena, rañño ambo dhuvaphalo hoti. Atha kho, bhikkhave, so chapako yena so ambo tenupasaṅkami; upasaṅkamitvā taṃ ambaṃ abhiruhitvā nilīno acchi . Atha kho, bhikkhave, rājā purohitena brāhmaṇena saddhiṃ yena so ambo tenupasaṅkami; upasaṅkamitvā ucce āsane nisīditvā mantaṃ pariyāpuṇāti . Atha kho, bhikkhave , tassa chapakassa etadahosi – ‘yāva adhammiko ayaṃ rājā, yatra hi nāma ucce āsane nisīditvā mantaṃ pariyāpuṇissati. Ayañca brāhmaṇo adhammiko, yatra hi nāma nīce āsane nisīditvā ucce āsane nisinnassa mantaṃ vācessati. Ahañcamhi adhammiko, yohaṃ itthiyā kāraṇā rañño ambaṃ avaharāmi. Sabbamidaṃ carimaṃ kata’nti tattheva paripati.</paragraph>
    <gatha type="1"><note>[imā gāthāyo jā. 1.4.33-35 jātake aññathā dissanti]</note> ‘‘Ubho atthaṃ na jānanti, ubho dhammaṃ na passare;</gatha>
    <gatha type="last">Yo cāyaṃ mantaṃ vāceti, yo cādhammenadhīyati.</gatha>
    <gatha type="1">‘‘Sālīnaṃ odano bhutto, sucimaṃsūpasecano;</gatha>
    <gatha type="last">Tasmā dhamme na vattāmi, dhammo ariyebhi vaṇṇito.</gatha>
    <gatha type="1">‘‘Dhiratthu  taṃ dhanalābhaṃ, yasalābhañca brāhmaṇa;</gatha>
    <gatha type="last">Yā vutti vinipātena, adhammacaraṇena vā.</gatha>
    <gatha type="1">‘‘Paribbaja mahābrahme, pacantaññepi pāṇino;</gatha>
    <gatha type="last">Mā tvaṃ adhammo ācarito, asmā kumbhamivābhidā’’ti.</gatha>
    <paragraph>‘‘Tadāpi me, bhikkhave, amanāpā nīce āsane nisīditvā ucce āsane nisinnassa mantaṃ vācetuṃ, kimaṅga pana etarahi na amanāpā bhavissati nīce āsane nisīditvā ucce āsane nisinnassa dhammaṃ desetuṃ. Netaṃ, bhikkhave, appasannānaṃ vā pasādāya…pe… evañca pana, bhikkhave, imaṃ sikkhāpadaṃ uddiseyyātha –</paragraph>
    <paragraph>‘‘Na nīce āsane nisīditvā ucce āsane nisinnassa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Na nīce āsane nisīditvā ucce āsane nisinnassa agilānassa dhammo desetabbo. Yo anādariyaṃ paṭicca nīce āsane nisīditvā ucce āsane nisinnassa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti  asañcicca…pe… ādikammikassāti.</paragraph>
    <centered>Navamasikkhāpadaṃ niṭṭhitaṃ.</centered>
    <paragraph nr="648"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū ṭhitā nisinnassa dhammaṃ desenti…pe….</paragraph>
    <paragraph>‘‘Naṭhito nisinnassa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Na  ṭhitena nisinnassa agilānassa dhammo desetabbo. Yo anādariyaṃ paṭicca ṭhito nisinnassa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Dasamasikkhāpadaṃ niṭṭhitaṃ.</centered>
    <paragraph nr="649"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū pacchato gacchantā purato gacchantassa dhammaṃ desenti…pe….</paragraph>
    <paragraph>‘‘Na pacchato gacchanto purato gacchantassa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Na pacchato gacchantena purato gacchantassa agilānassa dhammo desetabbo. Yo anādariyaṃ paṭicca pacchato gacchanto purato gacchantassa agilānassa dhammaṃ deseti, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Ekādasamasikkhāpadaṃ niṭṭhitaṃ.</centered>
    <paragraph nr="650"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū uppathena gacchantā pathena gacchantassa dhammaṃ desenti…pe….</paragraph>
    <paragraph>‘‘Na uppathena gacchanto pathena gacchantassa agilānassa dhammaṃ desessāmīti sikkhā karaṇīyā’’ti.</paragraph>
    <paragraph>Na uppathena gacchantena pathena gacchantassa agilānassa dhammo desetabbo. Yo anādariyaṃ paṭicca uppathena gacchanto pathena gacchantassa  agilānassa dhammaṃ deseti, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Dvādasamasikkhāpadaṃ niṭṭhitaṃ.</centered>
    <paragraph nr="651"> Tena  samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū ṭhitā uccārampi passāvampi karonti…pe….</paragraph>
    <paragraph>‘‘Na ṭhito agilāno uccāraṃ vā passāvaṃ vā karissāmīti sikkhā karaṇīyā’’ti.</paragraph>
    <paragraph>Na ṭhitena agilānena uccāro vā passāvo vā kātabbo. Yo anādariyaṃ paṭicca ṭhito agilāno uccāraṃ vā passāvaṃ vā karoti, āpatti dukkaṭassa.</paragraph>
    <paragraph>Anāpatti asañcicca…pe… ādikammikassāti.</paragraph>
    <centered>Terasamasikkhāpadaṃ niṭṭhitaṃ.</centered>
    <paragraph nr="652"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū harite uccārampi passāvampi kheḷampi karonti…pe….</paragraph>
    <paragraph>‘‘Na  harite agilāno uccāraṃ vā passāvaṃ vā kheḷaṃ vā karissāmīti sikkhā karaṇīyā’’ti.</paragraph>
    <paragraph>Na harite agilānena uccāro vā passāvo vā kheḷo vā kātabbo. Yo anādariyaṃ paṭicca harite agilāno uccāraṃ vā passāvaṃ vā kheḷaṃ vā karoti, āpatti dukkaṭassa.</paragraph>
    <paragraph>Anāpatti  asañcicca, assatiyā, ajānantassa, gilānassa, appaharite kato haritaṃ ottharati, āpadāsu, ummattakassa, ādikammikassāti.</paragraph>
    <centered>Cuddasamasikkhāpadaṃ niṭṭhitaṃ.</centered>
    <paragraph nr="653"> Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū udake uccārampi passāvampi kheḷampi karonti. Manussā ujjhāyanti khiyyanti vipācenti  – ‘‘kathañhi nāma samaṇā sakyaputtiyā udake uccārampi passāvampi kheḷampi karissanti, seyyathāpi gihī kāmabhogino’’ti! Assosuṃ  kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe… te ujjhāyanti khiyyanti vipācenti – ‘‘kathañhi nāma chabbaggiyā bhikkhū udake uccārampi passāvampi kheḷampi karissantī’’ti…pe… saccaṃ kira tumhe, bhikkhave, udake uccārampi passāvampi kheḷampi karothāti? ‘‘Saccaṃ, bhagavā’’ti. Vigarahi buddho bhagavā…pe… kathañhi nāma tumhe, moghapurisā, udake uccārampi passāvampi kheḷampi karissatha! Netaṃ, moghapurisā, appasannānaṃ vā pasādāya…pe… evañca pana, bhikkhave, imaṃ sikkhāpadaṃ uddiseyyātha –</paragraph>
    <paragraph>‘‘Na udake uccāraṃ vā passāvaṃ vā kheḷaṃ vā karissāmīti sikkhā karaṇīyā’’ti.</paragraph>
    <paragraph>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</paragraph>
    <paragraph nr="654"> Tena kho pana samayena gilānā bhikkhū udake uccārampi passāvampi  kheḷampi kātuṃ kukkuccāyanti. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi – ‘‘anujānāmi, bhikkhave, gilānena bhikkhunā  udake uccārampi passāvampi kheḷampi kātuṃ. Evañca pana, bhikkhave, imaṃ sikkhāpadaṃ uddiseyyātha –</paragraph>
    <paragraph>‘‘Na udake agilāno uccāraṃ vā passāvaṃ vā kheḷaṃ vā karissāmīti sikkhā karaṇīyā’’ti.</paragraph>
    <paragraph>Na udake agilānena uccāro vā passāvo vā kheḷo vā kātabbo. Yo anādariyaṃ paṭicca udake agilāno uccāraṃ vā passāvaṃ vā kheḷaṃ vā karoti, āpatti dukkaṭassa.</paragraph>
    <paragraph>Anāpatti asañcicca, assatiyā, ajānantassa, gilānassa, thale kato udakaṃ ottharati, āpadāsu, ummattakassa, khittacittassa, vedanāṭṭassa, ādikammikassāti.</paragraph>
    <centered>Pannarasamasikkhāpadaṃ niṭṭhitaṃ.</centered>
    <centered>Pādukavaggo sattamo.</centered>
    <paragraph>Uddiṭṭhā  kho, āyasmanto, sekhiyā dhammā. Tatthāyasmante pucchāmi – ‘‘kaccittha parisuddhā’’? Dutiyampi pucchāmi – ‘‘kaccittha parisuddhā’’? Tatiyampi pucchāmi – ‘‘kaccittha parisuddhā’’? Parisuddhetthāyasmanto, tasmā tuṇhī, evametaṃ dhārayāmīti.</paragraph>
    <centered>Sekhiyā niṭṭhitā.</centered>
    <centered>Sekhiyakaṇḍaṃ niṭṭhitaṃ.</centered>
  </text>
</tree>
