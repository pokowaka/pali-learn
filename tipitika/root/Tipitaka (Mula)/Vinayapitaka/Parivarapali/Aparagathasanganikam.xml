<?xml version='1.0' encoding='UTF-8'?>
<tree text="Aparag&#x101;th&#x101;sa&#x1E45;ga&#x1E47;ika&#x1E43;" target="text">
  <text>
    <subhead>1. Codanādipucchāvissajjanā</subhead>
    <hangnum nr="359"/>
    <gatha type="1"> Codanā  kimatthāya, sāraṇā kissa kāraṇā;</gatha>
    <gatha type="last">Saṅgho kimatthāya, matikammaṃ pana kissa kāraṇā.</gatha>
    <gatha type="1">Codanā sāraṇatthāya, niggahatthāya sāraṇā;</gatha>
    <gatha type="last">Saṅgho pariggahatthāya, matikammaṃ pana pāṭiyekkaṃ.</gatha>
    <gatha type="1">Mā kho turito abhaṇi, mā kho caṇḍikato bhaṇi;</gatha>
    <gatha type="last">Mā kho paṭighaṃ janayi, sace anuvijjako tuvaṃ.</gatha>
    <gatha type="1">Mā kho sahasā abhaṇi, kathaṃ viggāhikaṃ anatthasaṃhitaṃ;</gatha>
    <gatha type="last">Sutte vinaye anulome, paññatte anulomike.</gatha>
    <gatha type="1">Anuyogavattaṃ nisāmaya, kusalena buddhimatā kataṃ;</gatha>
    <gatha type="2">Suvuttaṃ sikkhāpadānulomikaṃ, gatiṃ na nāsento samparāyikaṃ;</gatha>
    <gatha type="last">Hitesī anuyuñjassu, kālenatthūpasaṃhitaṃ.</gatha>
    <gatha type="1">Cuditassa ca codakassa ca;</gatha>
    <gatha type="2">Sahasā vohāraṃ mā padhāresi;</gatha>
    <gatha type="3">Codako āha āpannoti;</gatha>
    <gatha type="last">Cuditako āha anāpannoti.</gatha>
    <gatha type="1">Ubho  anukkhipanto, paṭiññānusandhitena  kāraye;</gatha>
    <gatha type="2">Paṭiññā lajjīsu katā, alajjīsu evaṃ na vijjati;</gatha>
    <gatha type="last">Bahumpi alajjī bhāseyya, vattānusandhitena <note>[vuttānusandhitena (sī. syā. ka.)]</note> kāraye.</gatha>
    <gatha type="1">Alajjī kīdiso hoti, paṭiññā yassa na rūhati;</gatha>
    <gatha type="last">Etañca <note>[evañca (ka.)]</note> tāhaṃ pucchāmi, kīdiso vuccati alajjī puggalo.</gatha>
    <gatha type="1">Sañcicca āpattiṃ āpajjati, āpattiṃ parigūhati;</gatha>
    <gatha type="last">Agatigamanañca gacchati, ediso vuccati alajjīpuggalo.</gatha>
    <gatha type="1">Saccaṃ ahampi jānāmi, ediso vuccati alajjīpuggalo;</gatha>
    <gatha type="last">Aññañca tāhaṃ pucchāmi, kīdiso vuccati lajjīpuggalo.</gatha>
    <gatha type="1">Sañcicca āpattiṃ nāpajjati, āpattiṃ na parigūhati;</gatha>
    <gatha type="last">Agatigamanaṃ  na gacchati, ediso vuccati lajjīpuggalo.</gatha>
    <gatha type="1">Saccaṃ  ahampi jānāmi, ediso vuccati lajjīpuggalo;</gatha>
    <gatha type="last">Aññañca tāhaṃ pucchāmi, kīdiso vuccati adhammacodako.</gatha>
    <gatha type="1">Akāle  codeti abhūtena;</gatha>
    <gatha type="2">Pharusena anatthasaṃhitena;</gatha>
    <gatha type="3">Dosantaro codeti no mettācitto;</gatha>
    <gatha type="last">Ediso vuccati adhammacodako.</gatha>
    <gatha type="1">Saccaṃ ahampi jānāmi, ediso vuccati adhammacodako;</gatha>
    <gatha type="last">Aññañca tāhaṃ pucchāmi, kīdiso vuccati dhammacodako.</gatha>
    <gatha type="1">Kālena codeti bhūtena, saṇhena atthasaṃhitena;</gatha>
    <gatha type="2">Mettācitto codeti no dosantaro;</gatha>
    <gatha type="last">Ediso vuccati dhammacodako.</gatha>
    <gatha type="1">Saccaṃ  ahampi jānāmi, ediso vuccati dhammacodako;</gatha>
    <gatha type="last">Aññañca tāhaṃ pucchāmi, kīdiso vuccati bālacodako.</gatha>
    <gatha type="1">Pubbāparaṃ na jānāti, pubbāparassa akovido;</gatha>
    <gatha type="2">Anusandhivacanapathaṃ na jānāti;</gatha>
    <gatha type="3">Anusandhivacanapathassa akovido;</gatha>
    <gatha type="last">Ediso vuccati bālacodako.</gatha>
    <gatha type="1">Saccaṃ ahampi jānāmi, ediso vuccati bālacodako;</gatha>
    <gatha type="last">Aññañca  tāhaṃ pucchāmi, kīdiso vuccati paṇḍitacodako.</gatha>
    <gatha type="1">Pubbāparampi jānāti, pubbāparassa kovido;</gatha>
    <gatha type="2">Anusandhivacanapathaṃ jānāti, anusandhivacanapathassa kovido;</gatha>
    <gatha type="last">Ediso vuccati paṇḍitacodako.</gatha>
    <gatha type="1">Saccaṃ ahampi jānāmi, ediso vuccati paṇḍitacodako;</gatha>
    <gatha type="last">Aññañca tāhaṃ pucchāmi, codanā kinti vuccati.</gatha>
    <gatha type="1">Sīlavipattiyā codeti, atho ācāradiṭṭhiyā;</gatha>
    <gatha type="last">Ājīvenapi codeti, codanā tena vuccatīti.</gatha>
    <centered>Aparaṃ gāthāsaṅgaṇikaṃ niṭṭhitaṃ.</centered>
  </text>
</tree>
