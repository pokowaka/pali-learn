<?xml version='1.0' encoding='UTF-8'?>
<tree text="Codan&#x101;ka&#x1E47;&#x1E0D;a&#x1E43;" target="text">
  <text>
    <subhead>1. Anuvijjakaanuyogo</subhead>
    <paragraph nr="360"> Anuvijjake  codako pucchitabbo – ‘‘yaṃ kho tvaṃ, āvuso, imaṃ bhikkhuṃ codesi, kimhi naṃ codesi, sīlavipattiyā vā codesi, ācāravipattiyā vā codesi, diṭṭhivipattiyā vā codesī’’ti? So ce evaṃ vadeyya – ‘‘sīlavipattiyā vā codemi, ācāravipattiyā vā codemi, diṭṭhivipattiyā vā codemī’’ti, so evamassa vacanīyo – ‘‘jānāsi panāyasmā sīlavipattiṃ, jānāsi ācāravipattiṃ, jānāsi diṭṭhivipatti’’nti? So ce evaṃ vadeyya – ‘‘jānāmi kho ahaṃ, āvuso, sīlavipattiṃ, jānāmi ācāravipattiṃ, jānāmi diṭṭhivipatti’’nti, so evamassa vacanīyo – ‘‘katamā panāvuso, sīlavipatti? Katamā ācāravipatti? Katamā diṭṭhivipattī’’ti? So ce evaṃ vadeyya – ‘‘cattāri ca pārājikāni, terasa ca saṅghādisesā – ayaṃ sīlavipatti. Thullaccayaṃ, pācittiyaṃ, pāṭidesanīyaṃ, dukkaṭaṃ, dubbhāsitaṃ, ayaṃ ācāravipatti. Micchādiṭṭhi, antaggāhikā diṭṭhi – ayaṃ diṭṭhivipattī’’ti, so evamassa vacanīyo – ‘‘yaṃ kho tvaṃ, āvuso, imaṃ bhikkhuṃ codesi, diṭṭhena vā codesi sutena vā codesi parisaṅkāya vā codesī’’ti? So ce evaṃ vadeyya – ‘‘diṭṭhena vā codemi sutena vā codemi parisaṅkāya vā codemī’’ti, so evamassa vacanīyo – ‘‘yaṃ kho tvaṃ, āvuso, imaṃ bhikkhuṃ diṭṭhena codesi, kiṃ te diṭṭhaṃ kinti te diṭṭhaṃ, kadā  te diṭṭhaṃ, kattha te diṭṭhaṃ pārājikaṃ ajjhāpajjanto diṭṭho, saṅghādisesaṃ ajjhāpajjanto diṭṭho, thullaccayaṃ… pācittiyaṃ… pāṭidesanīyaṃ… dukkaṭaṃ… dubbhāsitaṃ ajjhāpajjanto diṭṭho, kattha ca tvaṃ ahosi, kattha cāyaṃ bhikkhu ahosi, kiñca tvaṃ karosi, kiṃ cāyaṃ bhikkhu karotī’’ti? So ce evaṃ vadeyya – ‘‘na kho ahaṃ, āvuso, imaṃ bhikkhuṃ diṭṭhena codemi, api ca sutena codemī’’ti, so evamassa vacanīyo – ‘‘yaṃ kho tvaṃ, āvuso, imaṃ bhikkhuṃ sutena codesi, kiṃ te sutaṃ, kinti te sutaṃ, kadā te sutaṃ , kattha te sutaṃ, pārājikaṃ ajjhāpannoti sutaṃ, saṅghādisesaṃ… thullaccayaṃ… pācittiyaṃ… pāṭidesanīyaṃ… dukkaṭaṃ… dubbhāsitaṃ ajjhāpannoti sutaṃ, bhikkhussa sutaṃ, bhikkhuniyā sutaṃ, sikkhamānāya sutaṃ , sāmaṇerassa sutaṃ, sāmaṇeriyā sutaṃ, upāsakassa sutaṃ, upāsikāya sutaṃ, rājūnaṃ sutaṃ, rājamahāmattānaṃ sutaṃ, titthiyānaṃ sutaṃ, titthiyasāvakānaṃ suta’’nti? So ce evaṃ vadeyya – ‘‘na kho ahaṃ, āvuso, imaṃ bhikkhuṃ sutena codemi, api ca parisaṅkāya codemī’’ti, so evamassa vacanīyo – ‘‘yaṃ kho tvaṃ, āvuso, imaṃ bhikkhuṃ parisaṅkāya codesi, kiṃ parisaṅkasi, kinti parisaṅkasi, kadā parisaṅkasi, kattha parisaṅkasi, pārājikaṃ ajjhāpannoti  parisaṅkasi, saṅghādisesaṃ ajjhāpannoti parisaṅkasi, thullaccayaṃ… pācittiyaṃ… pāṭidesanīyaṃ… dukkaṭaṃ… dubbhāsitaṃ ajjhāpannoti parisaṅkasi, bhikkhussa sutvā parisaṅkasi, bhikkhuniyā sutvā parisaṅkasi, sikkhamānāya sutvā parisaṅkasi, sāmaṇerassa sutvā parisaṅkasi, sāmaṇeriyā sutvā parisaṅkasi, upāsakassa sutvā parisaṅkasi, upāsikāya sutvā parisaṅkasi, rājūnaṃ sutvā parisaṅkasi, rājamahāmattānaṃ sutvā parisaṅkasi, titthiyānaṃ sutvā parisaṅkasi, titthiyasāvakānaṃ sutvā parisaṅkasī’’ti?</paragraph>
    <hangnum nr="361"/>
    <gatha type="1"> Diṭṭhaṃ diṭṭhena sameti diṭṭhena saṃsandate diṭṭhaṃ;</gatha>
    <gatha type="2">Diṭṭhaṃ paṭicca na upeti asuddhaparisaṅkito;</gatha>
    <gatha type="last">So puggalo paṭiññāya kātabbo tenuposatho.</gatha>
    <gatha type="1">Sutaṃ sutena sameti sutena saṃsandate sutaṃ;</gatha>
    <gatha type="2">Sutaṃ paṭicca na upeti asuddhaparisaṅkito;</gatha>
    <gatha type="last">So puggalo paṭiññāya kātabbo tenuposatho.</gatha>
    <gatha type="1">Mutaṃ mutena sameti mutena saṃsandate mutaṃ;</gatha>
    <gatha type="2">Mutaṃ paṭicca na upeti asuddhaparisaṅkito;</gatha>
    <gatha type="last">So puggalo paṭiññāya kātabbo tenuposatho.</gatha>
    <paragraph nr="362"> Codanāya ko ādi, kiṃ majjhe, kiṃ pariyosānaṃ? Codanāya okāsakammaṃ ādi, kiriyā majjhe, samatho pariyosānaṃ. Codanāya  kati mūlāni, kati vatthūni, kati bhūmiyo, katihākārehi codeti? Codanāya dve mūlāni, tīṇi vatthūni, pañca bhūmiyo, dvīhākārehi codeti. Codanāya katamāni dve mūlāni? Samūlikā vā amūlikā vā – codanāya  imāni dve mūlāni. Codanāya katamāni tīṇi vatthūni? Diṭṭhena  sutena parisaṅkāya – codanāya imāni tīṇi vatthūni. Codanā  katamā pañca bhūmiyo? Kālena vakkhāmi no akālena, bhūtena vakkhāmi no abhūtena, saṇhena vakkhāmi no pharusena, atthasaṃhitena vakkhāmi no anatthasaṃhitena, mettācitto vakkhāmi no dosantaroti – codanāya imā pañca bhūmiyo.</paragraph>
    <paragraph>Katamehi dvīhākārehi codeti? Kāyena vā codeti vācāya vā codeti – imehi dvīhākārehi codeti.</paragraph>
    <subhead>2. Codakādipaṭipatti</subhead>
    <paragraph nr="363"> Codakena kathaṃ paṭipajjitabbaṃ? Cuditakena kathaṃ paṭipajjitabbaṃ? Saṅghena kathaṃ paṭipajjitabbaṃ? Anuvijjakena kathaṃ paṭipajjitabbaṃ? Codakena kathaṃ paṭipajjitabbanti? Codakena pañcasu dhammesu patiṭṭhāya paro codetabbo. Kālena vakkhāmi no akālena, bhūtena vakkhāmi no abhūtena, saṇhena vakkhāmi no pharusena, atthasaṃhitena vakkhāmi no anatthasaṃhitena, mettācitto vakkhāmi no dosantaroti – codakena evaṃ paṭipajjitabbaṃ. Cuditakena kathaṃ paṭipajjitabbanti? Cuditakena dvīsu dhammesu paṭipajjitabbaṃ. Sacce ca akuppe ca – cuditakena evaṃ paṭipajjitabbaṃ. Saṅghena kathaṃ paṭipajjitabbanti? Saṅghena  otiṇṇānotiṇṇaṃ jānitabbaṃ. Saṅghena evaṃ paṭipajjitabbaṃ. Anuvijjakena kathaṃ paṭipajjitabbanti? Anuvijjakena yena dhammena yena vinayena yena satthusāsanena taṃ adhikaraṇaṃ vūpasammati tathā taṃ adhikaraṇaṃ vūpasametabbaṃ. Anuvijjakena evaṃ paṭipajjitabbaṃ.</paragraph>
    <hangnum nr="364"/>
    <gatha type="1"> Uposatho kimatthāya, pavāraṇā kissa kāraṇā;</gatha>
    <gatha type="2">Parivāso kimatthāya, mūlāyapaṭikassanā kissa kāraṇā;</gatha>
    <gatha type="last">Mānattaṃ kimatthāya, abbhānaṃ kissa kāraṇā.</gatha>
    <gatha type="1">Uposatho sāmaggatthāya, visuddhatthāya pavāraṇā;</gatha>
    <gatha type="2">Parivāso mānattatthāya, mūlāyapaṭikassanā niggahatthāya;</gatha>
    <gatha type="last">Mānattaṃ abbhānatthāya, visuddhatthāya abbhānaṃ.</gatha>
    <gatha type="1">Chandā  dosā bhayā mohā, there ca paribhāsati;</gatha>
    <gatha type="2">Kāyassa bhedā duppañño, khato upahatindriyo;</gatha>
    <gatha type="last">Nirayaṃ gacchati dummedho, na ca sikkhāya gāravo.</gatha>
    <gatha type="1">Na ca āmisaṃ nissāya;</gatha>
    <gatha type="2">Na ca nissāya puggalaṃ;</gatha>
    <gatha type="3">Ubho ete vivajjetvā;</gatha>
    <gatha type="last">Yathādhammo tathā kare.</gatha>
    <subhead>3. Codakassaattajhāpanaṃ</subhead>
    <gatha type="1">Kodhano upanāhī ca;</gatha>
    <gatha type="2">Caṇḍo ca paribhāsako;</gatha>
    <gatha type="3">Anāpattiyā āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Upakaṇṇakaṃ jappati jimhaṃ pekkhati;</gatha>
    <gatha type="2">Vītiharati  kummaggaṃ paṭisevati;</gatha>
    <gatha type="3">Anāpattiyā  āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Akālena codeti abhūtena;</gatha>
    <gatha type="2">Pharusena anatthasaṃhitena;</gatha>
    <gatha type="3">Dosantaro codeti no mettācitto;</gatha>
    <gatha type="2">Anāpattiyā āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Dhammādhammaṃ na jānāti;</gatha>
    <gatha type="2">Dhammādhammassa akovido;</gatha>
    <gatha type="3">Anāpattiyā  āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Vinayāvinayaṃ na jānāti;</gatha>
    <gatha type="2">Vinayāvinayassa akovido;</gatha>
    <gatha type="3">Anāpattiyā āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Bhāsitābhāsitaṃ  na jānāti;</gatha>
    <gatha type="2">Bhāsitābhāsitassa akovido;</gatha>
    <gatha type="3">Anāpattiyā āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Āciṇṇānāciṇṇaṃ  na jānāti;</gatha>
    <gatha type="2">Āciṇṇānāciṇṇassa akovido;</gatha>
    <gatha type="3">Anāpattiyā āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Paññattāpaññattaṃ na jānāti;</gatha>
    <gatha type="2">Paññattāpaññattassa akovido;</gatha>
    <gatha type="3">Anāpattiyā āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Āpattānāpattiṃ na jānāti;</gatha>
    <gatha type="2">Āpattānāpattiyā akovido;</gatha>
    <gatha type="3">Anāpattiyā āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Lahukagarukaṃ na jānāti;</gatha>
    <gatha type="2">Lahukagarukassa akovido;</gatha>
    <gatha type="3">Anāpattiyā  āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Sāvasesānavasesaṃ na jānāti;</gatha>
    <gatha type="2">Sāvasesānavasesassa akovido;</gatha>
    <gatha type="3">Anāpattiyā āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Duṭṭhullāduṭṭhullaṃ  na jānāti;</gatha>
    <gatha type="2">Duṭṭhullāduṭṭhullassa akovido;</gatha>
    <gatha type="3">Anāpattiyā āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Pubbāparaṃ  na jānāti;</gatha>
    <gatha type="2">Pubbāparassa akovido;</gatha>
    <gatha type="3">Anāpattiyā āpattīti ropeti;</gatha>
    <gatha type="last">Tādiso codako jhāpeti attānaṃ.</gatha>
    <gatha type="1">Anusandhivacanapathaṃ na jānāti;</gatha>
    <gatha type="2">Anusandhivacanapathassa akovido;</gatha>
    <gatha type="3">Anāpattiyā āpattīti ropeti;</gatha>
    <gatha type="last">Tādiso codako jhāpeti attānanti.</gatha>
    <centered>Codanākaṇḍaṃ niṭṭhitaṃ.</centered>
    <centered>Tassuddānaṃ –</centered>
    <gatha type="1">Codanā anuvijjā ca, ādi mūlenuposatho;</gatha>
    <gatha type="last">Gati codanakaṇḍamhi, sāsanaṃ patiṭṭhāpayanti.</gatha>
  </text>
</tree>
