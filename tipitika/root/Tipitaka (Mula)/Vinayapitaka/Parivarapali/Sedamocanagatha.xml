<?xml version='1.0' encoding='UTF-8'?>
<tree text="Sedamocanag&#x101;th&#x101;" target="text">
  <text>
    <subhead>1. Avippavāsapañhā</subhead>
    <hangnum nr="479"/>
    <gatha type="1"> Asaṃvāso  bhikkhūhi ca bhikkhunīhi ca;</gatha>
    <gatha type="2">Sambhogo ekacco tahiṃ na labbhati;</gatha>
    <gatha type="3">Avippavāsena anāpatti;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Avissajjiyaṃ avebhaṅgiyaṃ;</gatha>
    <gatha type="2">Pañca vuttā mahesinā;</gatha>
    <gatha type="3">Vissajjantassa paribhuñjantassa anāpatti;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Dasa puggale na vadāmi, ekādasa vivajjiya;</gatha>
    <gatha type="last">Vuḍḍhaṃ vandantassa āpatti, pañhā mesā kusalehi cintitā.</gatha>
    <gatha type="1">Na ukkhittako na ca pana pārivāsiko;</gatha>
    <gatha type="2">Na saṅghabhinno na ca pana pakkhasaṅkanto;</gatha>
    <gatha type="3">Samānasaṃvāsakabhūmiyā ṭhito;</gatha>
    <gatha type="2">Kathaṃ nu sikkhāya asādhāraṇo siyā;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Upeti  dhammaṃ paripucchamāno, kusalaṃ atthūpasañhitaṃ;</gatha>
    <gatha type="3">Na  jīvati na mato na nibbuto, taṃ puggalaṃ katamaṃ vadanti buddhā;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Ubbhakkhake na vadāmi, adho nābhiṃ vivajjiya;</gatha>
    <gatha type="3">Methunadhammapaccayā, kathaṃ pārājiko siyā;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Bhikkhu saññācikāya kuṭiṃ karoti;</gatha>
    <gatha type="2">Adesitavatthukaṃ pamāṇātikkantaṃ;</gatha>
    <gatha type="3">Sārambhaṃ aparikkamanaṃ anāpatti;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Bhikkhu  saññācikāya kuṭiṃ karoti;</gatha>
    <gatha type="2">Desitavatthukaṃ pamāṇikaṃ;</gatha>
    <gatha type="3">Anārambhaṃ saparikkamanaṃ āpatti;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Na kāyikaṃ kiñci payogamācare;</gatha>
    <gatha type="2">Na cāpi vācāya pare bhaṇeyya;</gatha>
    <gatha type="3">Āpajjeyya garukaṃ chejjavatthuṃ;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Na kāyikaṃ vācasikañca kiñci;</gatha>
    <gatha type="2">Manasāpi santo na kareyya pāpaṃ;</gatha>
    <gatha type="3">So  nāsito kinti sunāsito bhave;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Anālapanto manujena kenaci;</gatha>
    <gatha type="2">Vācāgiraṃ no ca pare bhaṇeyya;</gatha>
    <gatha type="3">Āpajjeyya  vācasikaṃ na kāyikaṃ;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Sikkhāpadā buddhavarena vaṇṇitā;</gatha>
    <gatha type="2">Saṅghādisesā caturo bhaveyyuṃ;</gatha>
    <gatha type="3">Āpajjeyya ekapayogena sabbe;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Ubho ekato upasampannā;</gatha>
    <gatha type="2">Ubhinnaṃ hatthato cīvaraṃ paṭiggaṇheyya;</gatha>
    <gatha type="3">Siyā āpattiyo nānā;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Caturo janā saṃvidhāya;</gatha>
    <gatha type="2">Garubhaṇḍaṃ avāharuṃ;</gatha>
    <gatha type="3">Tayo pārājikā eko na pārājiko;</gatha>
    <gatha type="last">Pañhā  mesā kusalehi cintitā.</gatha>
    <subhead>2. Pārājikādipañhā</subhead>
    <hangnum nr="480"/>
    <gatha type="1"> Itthī  ca abbhantare siyā,</gatha>
    <gatha type="2">Bhikkhu ca bahiddhā siyā;</gatha>
    <gatha type="3">Chiddaṃ tasmiṃ ghare natthi;</gatha>
    <gatha type="2">Methunadhammapaccayā;</gatha>
    <gatha type="1">Kathaṃ pārājiko siyā;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Telaṃ madhuṃ phāṇitañcāpi sappiṃ;</gatha>
    <gatha type="2">Sāmaṃ gahetvāna nikkhipeyya;</gatha>
    <gatha type="3">Avītivatte  sattāhe;</gatha>
    <gatha type="2">Sati paccaye paribhuñjantassa āpatti;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Nissaggiyena āpatti;</gatha>
    <gatha type="2">Suddhakena pācittiyaṃ;</gatha>
    <gatha type="3">Āpajjantassa ekato;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Bhikkhū siyā vīsatiyā samāgatā;</gatha>
    <gatha type="2">Kammaṃ kareyyuṃ samaggasaññino;</gatha>
    <gatha type="3">Bhikkhu siyā dvādasayojane ṭhito;</gatha>
    <gatha type="2">Kammañca taṃ kuppeyya vaggapaccayā;</gatha>
    <gatha type="last">Pañhā  mesā kusalehi cintitā.</gatha>
    <gatha type="1">Padavītihāramattena vācāya bhaṇitena ca;</gatha>
    <gatha type="2">Sabbāni garukāni sappaṭikammāni;</gatha>
    <gatha type="3">Catusaṭṭhi āpattiyo āpajjeyya ekato;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Nivattho antaravāsakena;</gatha>
    <gatha type="2">Diguṇaṃ saṅghāṭiṃ pāruto;</gatha>
    <gatha type="3">Sabbāni tāni nissaggiyāni honti;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Na  cāpi ñatti na ca pana kammavācā;</gatha>
    <gatha type="2">Na cehi bhikkhūti jino avoca;</gatha>
    <gatha type="3">Saraṇagamanampi na tassa atthi;</gatha>
    <gatha type="2">Upasampadā cassa akuppā;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Itthiṃ  hane na mātaraṃ, purisañca na pitaraṃ hane;</gatha>
    <gatha type="2">Haneyya anariyaṃ mando, tena cānantaraṃ phuse;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Itthiṃ hane ca mātaraṃ, purisañca pitaraṃ hane;</gatha>
    <gatha type="2">Mātaraṃ pitaraṃ hantvā, na tenānantaraṃ phuse;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Acodayitvā  assārayitvā;</gatha>
    <gatha type="2">Asammukhībhūtassa kareyya kammaṃ;</gatha>
    <gatha type="3">Katañca kammaṃ sukataṃ bhaveyya;</gatha>
    <gatha type="2">Kārako  ca saṅgho anāpattiko siyā;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Codayitvā sārayitvā;</gatha>
    <gatha type="2">Sammukhībhūtassa kareyya kammaṃ;</gatha>
    <gatha type="3">Katañca kammaṃ akataṃ bhaveyya;</gatha>
    <gatha type="2">Kārako ca saṅgho sāpattiko siyā;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Chindantassa āpatti, chindantassa anāpatti;</gatha>
    <gatha type="2">Chādentassa āpatti, chādentassa anāpatti;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Saccaṃ bhaṇanto garukaṃ, musā ca lahu bhāsato;</gatha>
    <gatha type="2">Musā bhaṇanto garukaṃ, saccañca lahu bhāsato;</gatha>
    <gatha type="last">Pañhā mesā kusalehi cintitā.</gatha>
    <subhead>3. Pācittiyādipañhā</subhead>
    <hangnum nr="481"/>
    <gatha type="1"> Adhiṭṭhitaṃ  rajanāya rattaṃ;</gatha>
    <gatha type="2">Kappakatampi santaṃ;</gatha>
    <gatha type="3">Paribhuñjantassa āpatti;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Atthaṅgate sūriye bhikkhu maṃsāni khādati;</gatha>
    <gatha type="2">Na ummattako na ca pana khittacitto;</gatha>
    <gatha type="3">Na cāpi so vedanāṭṭo bhaveyya;</gatha>
    <gatha type="2">Na cassa hoti āpatti;</gatha>
    <gatha type="3">So ca dhammo sugatena desito;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Na rattacitto na ca pana theyyacitto;</gatha>
    <gatha type="2">Na cāpi so paraṃ maraṇāya cetayi;</gatha>
    <gatha type="3">Salākaṃ  dentassa hoti chejjaṃ;</gatha>
    <gatha type="2">Paṭiggaṇhantassa thullaccayaṃ;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Na cāpi āraññakaṃ sāsaṅkasammataṃ;</gatha>
    <gatha type="2">Na cāpi saṅghena sammuti dinnā;</gatha>
    <gatha type="3">Na cassa kathinaṃ atthataṃ tattheva;</gatha>
    <gatha type="2">Cīvaraṃ nikkhipitvā gaccheyya aḍḍhayojanaṃ;</gatha>
    <gatha type="3">Tattheva aruṇaṃ uggacchantassa anāpatti;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Kāyikāni na vācasikāni;</gatha>
    <gatha type="2">Sabbāni nānāvatthukāni;</gatha>
    <gatha type="3">Apubbaṃ  acarimaṃ āpajjeyya ekato;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Vācasikāni na kāyikāni;</gatha>
    <gatha type="2">Sabbāni nānāvatthukāni;</gatha>
    <gatha type="3">Apubbaṃ acarimaṃ āpajjeyya ekato;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Tissitthiyo  methunaṃ taṃ na seve;</gatha>
    <gatha type="2">Tayo purise tayo anariyapaṇḍake;</gatha>
    <gatha type="3">Na cācare methunaṃ byañjanasmiṃ;</gatha>
    <gatha type="2">Chejjaṃ  siyā methunadhammapaccayā;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Mātaraṃ cīvaraṃ yāce, no ca saṅghe <note>[no saṃghassa (ka.), no ca saṃghassa (syā.), no ce saṃghassa (sī.)]</note> pariṇataṃ;</gatha>
    <gatha type="2">Kenassa hoti āpatti, anāpatti ca ñātake;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Kuddho  ārādhako hoti, kuddho hoti garahiyo;</gatha>
    <gatha type="2">Atha ko nāma so dhammo, yena kuddho pasaṃsiyo;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Tuṭṭho ārādhako hoti, tuṭṭho hoti garahiyo;</gatha>
    <gatha type="2">Atha ko nāma so dhammo, yena tuṭṭho garahiyo;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Saṅghādisesaṃ thullaccayaṃ;</gatha>
    <gatha type="2">Pācittiyaṃ pāṭidesanīyaṃ;</gatha>
    <gatha type="3">Dukkaṭaṃ āpajjeyya ekato;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Ubho  paripuṇṇavīsativassā;</gatha>
    <gatha type="2">Ubhinnaṃ ekupajjhāyo;</gatha>
    <gatha type="3">Ekācariyo ekā kammavācā;</gatha>
    <gatha type="2">Eko upasampanno eko anupasampanno;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Akappakataṃ nāpi rajanāya rattaṃ;</gatha>
    <gatha type="2">Tena  nivattho yena kāmaṃ vajeyya;</gatha>
    <gatha type="3">Na cassa hoti āpatti;</gatha>
    <gatha type="2">So ca dhammo sugatena desito;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Na  deti na paṭiggaṇhāti, paṭiggaho tena na vijjati;</gatha>
    <gatha type="2">Āpajjati garukaṃ na lahukaṃ, tañca paribhogapaccayā;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Na deti na paṭiggaṇhāti, paṭiggaho tena na vijjati;</gatha>
    <gatha type="2">Āpajjati lahukaṃ na garukaṃ, tañca paribhogapaccayā;</gatha>
    <gatha type="last">Pañhā mesā kusalehi cintitā.</gatha>
    <gatha type="1">Āpajjati garukaṃ sāvasesaṃ;</gatha>
    <gatha type="2">Chādeti anādariyaṃ paṭicca;</gatha>
    <gatha type="3">Na bhikkhunī no ca phuseyya vajjaṃ;</gatha>
    <gatha type="last">Pañhā mesā kusalehi cintitā.</gatha>
    <centered>Sedamocanagāthā niṭṭhitā.</centered>
    <centered>Tassuddānaṃ –</centered>
    <gatha type="1">Asaṃvāso  avissajji, dasa ca anukkhittako;</gatha>
    <gatha type="last">Upeti dhammaṃ ubbhakkhakaṃ, tato saññācikā ca dve.</gatha>
    <gatha type="1">Na  kāyikañca garukaṃ, na kāyikaṃ na vācasikaṃ <note>[na kāyikaṃ sunāsitaṃ (syā.)]</note>;</gatha>
    <gatha type="last">Anālapanto sikkhā ca, ubho ca caturo janā.</gatha>
    <gatha type="1">Itthī telañca nissaggi, bhikkhu ca padavītiyo;</gatha>
    <gatha type="last">Nivattho ca na ca ñatti, na mātaraṃ pitaraṃ hane.</gatha>
    <gatha type="1">Acodayitvā codayitvā, chindantaṃ saccameva ca;</gatha>
    <gatha type="last">Adhiṭṭhitañcatthaṅgate, na rattaṃ na cāraññakaṃ.</gatha>
    <gatha type="1">Kāyikā vācasikā ca, tissitthī cāpi mātaraṃ;</gatha>
    <gatha type="last">Kuddho ārādhako tuṭṭho, saṅghādisesā ca ubho.</gatha>
    <gatha type="1">Akappakataṃ na deti, na detāpajjatī garuṃ;</gatha>
    <gatha type="last">Sedamocanikā gāthā, pañhā viññūhi vibhāvitāti <note>[viññūvibhāvitā (sī. syā.)]</note>.</gatha>
  </text>
</tree>
