<?xml version='1.0' encoding='UTF-8'?>
<tree text="Dutiyag&#x101;th&#x101;sa&#x1E45;ga&#x1E47;ika&#x1E43;" target="text">
  <text>
    <subhead>1. Kāyikādiāpatti</subhead>
    <paragraph nr="474"> Kati  āpattiyo kāyikā, kati vācasikā katā.</paragraph>
    <gatha type="last">Chādentassa kati āpattiyo, kati saṃsaggapaccayā.</gatha>
    <gatha type="1">Chāpattiyo kāyikā, cha vācasikā katā;</gatha>
    <gatha type="last">Chādentassa tisso āpattiyo, pañca saṃsaggapaccayā.</gatha>
    <gatha type="1">Aruṇugge kati āpattiyo, kati yāvatatiyakā;</gatha>
    <gatha type="last">Katettha aṭṭha vatthukā, katihi sabbasaṅgaho.</gatha>
    <gatha type="1">Aruṇugge tisso āpattiyo, dve yāvatatiyakā;</gatha>
    <gatha type="last">Ekettha aṭṭha vatthukā, ekena sabbasaṅgaho.</gatha>
    <gatha type="1">Vinayassa kati mūlāni, yāni buddhena paññattā;</gatha>
    <gatha type="last">Vinayagarukā kati vuttā, duṭṭhullacchādanā kati.</gatha>
    <gatha type="1">Vinayassa dve mūlāni, yāni buddhena paññattā;</gatha>
    <gatha type="last">Vinayagarukā dve vuttā, dve duṭṭhullacchādanā.</gatha>
    <gatha type="1">Gāmantare kati āpattiyo, kati nadipārapaccayā;</gatha>
    <gatha type="last">Katimaṃsesu thullaccayaṃ, katimaṃsesu dukkaṭaṃ.</gatha>
    <gatha type="1">Gāmantare  catasso āpattiyo, catasso nadipārapaccayā;</gatha>
    <gatha type="last">Ekamaṃse thullaccayaṃ, navamaṃsesu dukkaṭaṃ.</gatha>
    <gatha type="1">Kati vācasikā rattiṃ, kati vācasikā divā;</gatha>
    <gatha type="last">Dadamānassa kati āpattiyo, paṭiggaṇhantassa kittakā.</gatha>
    <gatha type="1">Dve  vācasikā rattiṃ, dve vācasikā divā;</gatha>
    <gatha type="last">Dadamānassa tisso āpattiyo, cattāro ca paṭiggahe.</gatha>
    <subhead>2. Desanāgāminiyādiāpatti</subhead>
    <hangnum nr="475"/>
    <gatha type="1"> Kati desanāgāminiyo, kati sappaṭikammā katā;</gatha>
    <gatha type="last">Katettha appaṭikammā vuttā, buddhenādiccabandhunā.</gatha>
    <gatha type="1">Pañca  desanāgāminiyo, cha sappaṭikammā katā;</gatha>
    <gatha type="last">Ekettha appaṭikammā vuttā, buddhenādiccabandhunā.</gatha>
    <gatha type="1">Vinayagarukā kati vuttā, kāyavācasikāni ca;</gatha>
    <gatha type="last">Kati vikāle dhaññaraso, kati ñatticatutthena sammuti.</gatha>
    <gatha type="1">Vinayagarukā dve vuttā, kāyavācasikāni ca;</gatha>
    <gatha type="last">Eko vikāle dhaññaraso, ekā ñatticatutthena sammuti.</gatha>
    <gatha type="1">Pārājikā kāyikā kati, kati saṃvāsakabhūmiyo;</gatha>
    <gatha type="last">Katinaṃ  ratticchedo, paññattā dvaṅgulā kati.</gatha>
    <gatha type="1">Pārājikā kāyikā dve, dve saṃvāsakabhūmiyo;</gatha>
    <gatha type="last">Dvinnaṃ ratticchedo, paññattā dvaṅgulā duve.</gatha>
    <gatha type="1">Katattānaṃ  vadhitvāna, katihi saṅgho bhijjati;</gatha>
    <gatha type="last">Katettha paṭhamāpattikā, ñattiyā karaṇā kati.</gatha>
    <gatha type="1">Dve attānaṃ vadhitvāna, dvīhi saṅgho bhijjati;</gatha>
    <gatha type="last">Dvettha paṭhamāpattikā, ñattiyā karaṇā duve.</gatha>
    <gatha type="1">Pāṇātipāte kati āpattiyo, vācā pārājikā kati;</gatha>
    <gatha type="last">Obhāsanā  kati vuttā, sañcarittena vā kati.</gatha>
    <gatha type="1">Pāṇātipāte tisso āpattiyo;</gatha>
    <gatha type="2">Vācā pārājikā tayo;</gatha>
    <gatha type="3">Obhāsanā tayo vuttā;</gatha>
    <gatha type="last">Sañcarittena vā tayo.</gatha>
    <gatha type="1">Kati puggalā na upasampādetabbā, kati kammānaṃ saṅgahā;</gatha>
    <gatha type="last">Nāsitakā kati vuttā, katinaṃ ekavācikā.</gatha>
    <gatha type="1">Tayo puggalā na upasampādetabbā, tayo kammānaṃ saṅgahā;</gatha>
    <gatha type="last">Nāsitakā tayo vuttā, tiṇṇannaṃ ekavācikā.</gatha>
    <gatha type="1">Adinnādāne kati āpattiyo, kati methunapaccayā;</gatha>
    <gatha type="last">Chindantassa kati āpattiyo, kati chaḍḍitapaccayā.</gatha>
    <gatha type="1">Adinnādāne tisso āpattiyo, catasso methunapaccayā;</gatha>
    <gatha type="last">Chindantassa tisso āpattiyo, pañca chaḍḍitapaccayā.</gatha>
    <gatha type="1">Bhikkhunovādakavaggasmiṃ , pācittiyena dukkaṭā;</gatha>
    <gatha type="last">Katettha navakā vuttā, katinaṃ cīvarena ca.</gatha>
    <gatha type="1">Bhikkhunovādakavaggasmiṃ , pācittiyena dukkaṭā katā;</gatha>
    <gatha type="last">Caturettha navakā vuttā, dvinnaṃ cīvarena ca.</gatha>
    <gatha type="1">Bhikkhunīnañca akkhātā, pāṭidesaniyā kati;</gatha>
    <gatha type="last">Bhuñjantāmakadhaññena, pācittiyena dukkaṭā kati.</gatha>
    <gatha type="1">Bhikkhunīnañca akkhātā, aṭṭha pāṭidesanīyā katā;</gatha>
    <gatha type="last">Bhuñjantāmakadhaññena, pācittiyena dukkaṭā katā.</gatha>
    <gatha type="1">Gacchantassa kati āpattiyo, ṭhitassa cāpi kittakā;</gatha>
    <gatha type="last">Nisinnassa  kati āpattiyo, nipannassāpi kittakā.</gatha>
    <gatha type="1">Gacchantassa catasso āpattiyo, ṭhitassa cāpi tattakā;</gatha>
    <gatha type="last">Nisinnassa catasso āpattiyo, nipannassāpi tattakā.</gatha>
    <subhead>3. Pācittiyaṃ</subhead>
    <hangnum nr="476"/>
    <gatha type="1"> Kati pācittiyāni, sabbāni nānāvatthukāni;</gatha>
    <gatha type="last">Apubbaṃ acarimaṃ, āpajjeyya ekato.</gatha>
    <gatha type="1">Pañca pācittiyāni, sabbāni nānāvatthukāni;</gatha>
    <gatha type="last">Apubbaṃ acarimaṃ, āpajjeyya ekato.</gatha>
    <gatha type="1">Kati pācittiyāni, sabbāni nānāvatthukāni;</gatha>
    <gatha type="last">Apubbaṃ acarimaṃ, āpajjeyya ekato.</gatha>
    <gatha type="1">Na  pācittiyāni, sabbāni nānāvatthukāni;</gatha>
    <gatha type="last">Apubbaṃ acarimaṃ, āpajjeyya ekato.</gatha>
    <gatha type="1">Kati  pācittiyāni, sabbāni nānāvatthukāni;</gatha>
    <gatha type="last">Kati vācāya deseyya, vuttā ādiccabandhunā.</gatha>
    <gatha type="1">Pañca pācittiyāni, sabbāni nānāvatthukāni;</gatha>
    <gatha type="last">Ekavācāya deseyya, vuttā ādiccabandhunā.</gatha>
    <gatha type="1">Kati pācittiyāni, sabbāni nānāvatthukāni;</gatha>
    <gatha type="last">Kati vācāya deseyya, vuttā ādiccabandhunā.</gatha>
    <gatha type="1">Nava  pācittiyāni, sabbāni nānāvatthukāni;</gatha>
    <gatha type="last">Ekavācāya deseyya, vuttā ādiccabandhunā.</gatha>
    <gatha type="1">Kati pācittiyāni, sabbāni nānāvatthukāni;</gatha>
    <gatha type="last">Kiñca  kittetvā deseyya, vuttā ādiccabandhunā.</gatha>
    <gatha type="1">Pañca pācittiyāni, sabbāni nānāvatthukāni;</gatha>
    <gatha type="last">Vatthuṃ kittetvā deseyya, vuttā ādiccabandhunā.</gatha>
    <gatha type="1">Kati pācittiyāni, sabbāni nānāvatthukāni;</gatha>
    <gatha type="last">Kiñca kittetvā deseyya, vuttā ādiccabandhunā.</gatha>
    <gatha type="1">Nava pācittiyāni, sabbāni nānāvatthukāni;</gatha>
    <gatha type="last">Vatthuṃ kittetvā deseyya, vuttā ādiccabandhunā.</gatha>
    <gatha type="1">Yāvatatiyake kati āpattiyo, kati vohārapaccayā;</gatha>
    <gatha type="last">Khādantassa kati āpattiyo, kati bhojanapaccayā.</gatha>
    <gatha type="1">Yāvatatiyake tisso āpattiyo, cha vohārapaccayā;</gatha>
    <gatha type="last">Khādantassa tisso āpattiyo, pañca bhojanapaccayā.</gatha>
    <gatha type="1">Sabbā  yāvatatiyakā, kati ṭhānāni gacchanti;</gatha>
    <gatha type="last">Katinañceva āpatti, katinaṃ adhikaraṇena ca.</gatha>
    <gatha type="1">Sabbā yāvatatiyakā, pañca ṭhānāni gacchanti;</gatha>
    <gatha type="last">Pañcannañceva āpatti, pañcannaṃ adhikaraṇena ca.</gatha>
    <gatha type="1">Katinaṃ vinicchayo hoti, katinaṃ vūpasamena ca;</gatha>
    <gatha type="last">Katinañceva anāpatti, katihi ṭhānehi sobhati.</gatha>
    <gatha type="1">Pañcannaṃ vinicchayo hoti, pañcannaṃ vūpasamena ca;</gatha>
    <gatha type="last">Pañcannañceva anāpatti, tīhi ṭhānehi sobhati.</gatha>
    <gatha type="1">Kati  kāyikā rattiṃ, kati kāyikā divā;</gatha>
    <gatha type="last">Nijjhāyantassa kati āpatti, kati piṇḍapātapaccayā.</gatha>
    <gatha type="1">Dve kāyikā rattiṃ, dve kāyikā divā;</gatha>
    <gatha type="last">Nijjhāyantassa ekā āpatti, ekā piṇḍapātapaccayā.</gatha>
    <gatha type="1">Katānisaṃse  sampassaṃ, paresaṃ saddhāya desaye;</gatha>
    <gatha type="last">Ukkhittakā kati vuttā, kati sammāvattanā.</gatha>
    <gatha type="1">Aṭṭhānisaṃse sampassaṃ, paresaṃ saddhāya desaye;</gatha>
    <gatha type="last">Ukkhittakā tayo vuttā, tecattālīsa sammāvattanā.</gatha>
    <gatha type="1">Kati ṭhāne musāvādo, kati paramanti vuccati;</gatha>
    <gatha type="last">Kati  pāṭidesanīyā, katinaṃ desanāya ca.</gatha>
    <gatha type="1">Pañca ṭhāne musāvādo, cuddasa paramanti vuccati;</gatha>
    <gatha type="last">Dvādasa pāṭidesanīyā, catunnaṃ desanāya ca.</gatha>
    <gatha type="1">Kataṅgiko  musāvādo, kati uposathaṅgāni;</gatha>
    <gatha type="last">Kati dūteyyaṅgāni, kati titthiyavattanā.</gatha>
    <gatha type="1">Aṭṭhaṅgiko musāvādo, aṭṭha uposathaṅgāni;</gatha>
    <gatha type="last">Aṭṭha dūteyyaṅgāni, aṭṭha titthiyavattanā.</gatha>
    <gatha type="1">Kativācikā upasampadā, katinaṃ paccuṭṭhātabbaṃ;</gatha>
    <gatha type="last">Katinaṃ āsanaṃ dātabbaṃ, bhikkhunovādako katihi.</gatha>
    <gatha type="1">Aṭṭhavācikā upasampadā, aṭṭhannaṃ paccuṭṭhātabbaṃ;</gatha>
    <gatha type="last">Aṭṭhannaṃ  āsanaṃ dātabbaṃ, bhikkhunovādako aṭṭhahi.</gatha>
    <gatha type="1">Katinaṃ chejjaṃ hoti, katinaṃ thullaccayaṃ;</gatha>
    <gatha type="last">Katinañceva anāpatti, sabbesaṃ ekavatthukā.</gatha>
    <gatha type="1">Ekassa chejjaṃ hoti, catunnaṃ thullaccayaṃ;</gatha>
    <gatha type="last">Catunnañceva anāpatti, sabbesaṃ ekavatthukā.</gatha>
    <gatha type="1">Kati āghātavatthūni, katihi saṅgho bhijjati;</gatha>
    <gatha type="last">Katettha paṭhamāpattikā, ñattiyā karaṇā kati.</gatha>
    <gatha type="1">Nava āghātavatthūni, navahi saṅgho bhijjati;</gatha>
    <gatha type="last">Navettha paṭhamāpattikā, ñattiyā karaṇā nava.</gatha>
    <subhead>4. Avandanīyapuggalādi</subhead>
    <hangnum nr="477"/>
    <gatha type="1"> Kati puggalā nābhivādetabbā, añjalisāmicena ca;</gatha>
    <gatha type="last">Katinaṃ dukkaṭaṃ hoti, kati cīvaradhāraṇā.</gatha>
    <gatha type="1">Dasa  puggalā nābhivādetabbā, añjalisāmicena ca;</gatha>
    <gatha type="last">Dasannaṃ dukkaṭaṃ hoti, dasa cīvaradhāraṇā.</gatha>
    <gatha type="1">Katinaṃ vassaṃvuṭṭhānaṃ, dātabbaṃ idha cīvaraṃ;</gatha>
    <gatha type="last">Katinaṃ bhante dātabbaṃ, katinañceva na dātabbaṃ.</gatha>
    <gatha type="1">Pañcannaṃ vassaṃvuṭṭhānaṃ, dātabbaṃ idha cīvaraṃ;</gatha>
    <gatha type="last">Sattannaṃ sante dātabbaṃ, soḷasannaṃ na dātabbaṃ.</gatha>
    <gatha type="1">Katisataṃ rattisataṃ, āpattiyo chādayitvāna;</gatha>
    <gatha type="last">Kati rattiyo vasitvāna, mucceyya pārivāsiko.</gatha>
    <gatha type="1">Dasasataṃ rattisataṃ, āpattiyo chādayitvāna;</gatha>
    <gatha type="last">Dasa  rattiyo vasitvāna, mucceyya pārivāsiko.</gatha>
    <gatha type="1">Kati kammadosā vuttā, buddhenādiccabandhunā;</gatha>
    <gatha type="last">Campāyaṃ vinayavatthusmiṃ, sabbeva adhammikā <note>[sabbe adhammikā (sī. syā.)]</note> kati.</gatha>
    <gatha type="1">Dvādasa kammadosā vuttā, buddhenādiccabandhunā;</gatha>
    <gatha type="last">Campāyaṃ vinayavatthusmiṃ, sabbeva adhammikā <note>[sabbevādhammikā (sī.), sabbe adhammikā (syā.)]</note> katā.</gatha>
    <gatha type="1">Kati kammasampattiyo vuttā, buddhenādiccabandhunā;</gatha>
    <gatha type="last">Campāyaṃ vinayavatthusmiṃ, sabbeva dhammikā kati.</gatha>
    <gatha type="1">Catasso kammasampattiyo vuttā, buddhenādiccabandhunā;</gatha>
    <gatha type="last">Campāyaṃ  vinayavatthusmiṃ, sabbeva dhammikā katā.</gatha>
    <gatha type="1">Kati kammāni vuttāni, buddhenādiccabandhunā;</gatha>
    <gatha type="last">Campāyaṃ vinayavatthusmiṃ, dhammikā adhammikā kati.</gatha>
    <gatha type="1">Cha  kammāni vuttāni, buddhenādiccabandhunā;</gatha>
    <gatha type="2">Campāyaṃ vinayavatthusmiṃ, ekettha dhammikā katā;</gatha>
    <gatha type="last">Pañca adhammikā vuttā, buddhenādiccabandhunā.</gatha>
    <gatha type="1">Kati kammāni vuttāni, buddhenādiccabandhunā;</gatha>
    <gatha type="last">Campāyaṃ vinayavatthusmiṃ, dhammikā adhammikā kati.</gatha>
    <gatha type="1">Cattāri  kammāni vuttāni, buddhenādiccabandhunā;</gatha>
    <gatha type="2">Campāyaṃ vinayavatthusmiṃ, ekettha dhammikā katā;</gatha>
    <gatha type="last">Tayo adhammikā vuttā, buddhenādiccabandhunā.</gatha>
    <gatha type="1">Yaṃ desitaṃnantajinena tādinā;</gatha>
    <gatha type="2">Āpattikkhandhāni  vivekadassinā;</gatha>
    <gatha type="3">Katettha sammanti vinā samathehi;</gatha>
    <gatha type="last">Pucchāmi taṃ brūhi vibhaṅgakovida.</gatha>
    <gatha type="1">Yaṃ desitaṃnantajinena tādinā;</gatha>
    <gatha type="2">Āpattikkhandhāni vivekadassinā;</gatha>
    <gatha type="3">Ekettha sammati vinā samathehi;</gatha>
    <gatha type="last">Etaṃ te akkhāmi vibhaṅgakovida.</gatha>
    <gatha type="1">Kati āpāyikā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni <note>[visayāni (sī. syā. evamuparipi)]</note> suṇoma te.</gatha>
    <gatha type="1">Chaūnadiyaḍḍhasatā vuttā, buddhenādiccabandhunā;</gatha>
    <gatha type="2">Āpāyikā nerayikā, kappaṭṭhā saṅghabhedakā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati nāpāyikā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Aṭṭhārasa  nāpāyikā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati aṭṭhakā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Aṭṭhārasa aṭṭhakā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <subhead>5. Soḷasakammādi</subhead>
    <hangnum nr="478"/>
    <gatha type="1"> Kati  kammāni vuttāni, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Soḷasa  kammāni vuttāni, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati kammadosā vuttā, buddhenādiccabandhunā;</gatha>
    <gatha type="last">Vinayaṃ  paṭijānantassa, vinayāni suṇoma te.</gatha>
    <gatha type="1">Dvādasa kammadosā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati kammasampattiyo vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Catasso kammasampattiyo vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati  kammāni vuttāni, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Cha kammāni vuttāni, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati kammāni vuttāni, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Cattāri kammāni vuttāni, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati  pārājikā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Aṭṭha pārājikā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati saṅghādisesā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Tevīsa saṅghādisesā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati  aniyatā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Dve aniyatā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati  nissaggiyā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Dvecattālīsa nissaggiyā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati pācittiyā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Aṭṭhāsītisataṃ pācittiyā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati  pāṭidesanīyā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Dvādasa pāṭidesanīyā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Kati sekhiyā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇoma te.</gatha>
    <gatha type="1">Pañcasattati sekhiyā vuttā, buddhenādiccabandhunā;</gatha>
    <gatha type="last">Vinayaṃ paṭijānantassa, vinayāni suṇohi me.</gatha>
    <gatha type="1">Yāva supucchitaṃ tayā, yāva suvissajjitaṃ mayā;</gatha>
    <gatha type="last">Pucchāvissajjanāya vā, natthi kiñci asuttakanti.</gatha>
    <centered>Dutiyagāthāsaṅgaṇikaṃ niṭṭhitaṃ.</centered>
  </text>
</tree>
