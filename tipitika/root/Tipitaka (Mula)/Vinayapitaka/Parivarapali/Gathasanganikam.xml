<?xml version='1.0' encoding='UTF-8'?>
<tree text="G&#x101;th&#x101;sa&#x1E45;ga&#x1E47;ika&#x1E43;" target="text">
  <text>
    <subhead>1. Sattanagaresu paññattasikkhāpadaṃ</subhead>
    <hangnum nr="335"/>
    <gatha type="1"> Ekaṃsaṃ  cīvaraṃ katvā, paggaṇhitvāna añjaliṃ;</gatha>
    <gatha type="last">Āsīsamānarūpova <note>[āsiṃsamānarūpova (sī. syā.)]</note>, kissa tvaṃ idha māgato.</gatha>
    <gatha type="1">Dvīsu vinayesu ye paññattā;</gatha>
    <gatha type="2">Uddesaṃ āgacchanti uposathesu;</gatha>
    <gatha type="3">Kati te sikkhāpadā honti;</gatha>
    <gatha type="last">Katisu nagaresu paññattā.</gatha>
    <gatha type="1">Bhaddako te ummaṅgo, yoniso paripucchasi;</gatha>
    <gatha type="last">Taggha te ahamakkhissaṃ, yathāsi kusalo tathā.</gatha>
    <gatha type="1">Dvīsu vinayesu ye paññattā;</gatha>
    <gatha type="2">Uddesaṃ āgacchanti uposathesu;</gatha>
    <gatha type="3">Aḍḍhuḍḍhasatāni te honti;</gatha>
    <gatha type="last">Sattasu nagaresu paññattā.</gatha>
    <gatha type="1">Katamesu sattasu nagaresu paññattā;</gatha>
    <gatha type="2">Iṅgha me tvaṃ byākara naṃ <note>[iṅgha me taṃ byākara (ka.)]</note>;</gatha>
    <gatha type="3">Taṃ vacanapathaṃ <note>[tava vacanapathaṃ (syā.)]</note> nisāmayitvā;</gatha>
    <gatha type="last">Paṭipajjema hitāya no siyā.</gatha>
    <gatha type="1">Vesāliyaṃ  rājagahe, sāvatthiyañca āḷaviyaṃ;</gatha>
    <gatha type="last">Kosambiyañca sakkesu, bhaggesu ceva paññattā.</gatha>
    <gatha type="1">Kati  vesāliyaṃ paññattā, kati rājagahe katā;</gatha>
    <gatha type="last">Sāvatthiyaṃ kati honti, kati āḷaviyaṃ katā.</gatha>
    <gatha type="1">Kati kosambiyaṃ paññattā, kati sakkesu vuccanti;</gatha>
    <gatha type="last">Kati bhaggesu paññattā, taṃ me akkhāhi pucchito.</gatha>
    <gatha type="1">Dasa  vesāliyaṃ paññattā, ekavīsa rājagahe katā;</gatha>
    <gatha type="last">Chaūna tīṇisatāni, sabbe sāvatthiyaṃ katā.</gatha>
    <gatha type="1">Cha āḷaviyaṃ paññattā, aṭṭha kosambiyaṃ katā;</gatha>
    <gatha type="last">Aṭṭha sakkesu vuccanti, tayo bhaggesu paññattā.</gatha>
    <gatha type="1">Ye vesāliyaṃ paññattā, te suṇohi yathātathaṃ <note>[yathākathaṃ (sī. syā. evamuparipi)]</note>;</gatha>
    <gatha type="last">Methunaviggahuttari, atirekañca kāḷakaṃ.</gatha>
    <gatha type="1">Bhūtaṃ paramparabhattaṃ, dantaponena <note>[dantapoṇena (ka.)]</note> acelako;</gatha>
    <gatha type="last">Bhikkhunīsu ca akkoso, dasete vesāliyaṃ katā.</gatha>
    <gatha type="1">Ye rājagahe paññattā, te suṇohi yathātathaṃ;</gatha>
    <gatha type="last">Adinnādānaṃ rājagahe, dve anuddhaṃsanā dvepi ca bhedā.</gatha>
    <gatha type="1">Antaravāsakaṃ rūpiyaṃ suttaṃ, ujjhāpanena ca pācitapiṇḍaṃ ;</gatha>
    <gatha type="last">Gaṇabhojanaṃ vikāle ca, cārittaṃ nahānaṃ ūnavīsati.</gatha>
    <gatha type="1">Cīvaraṃ datvā vosāsanti, ete rājagahe katā;</gatha>
    <gatha type="last">Giraggacariyā tattheva, chandadānena ekavīsati.</gatha>
    <gatha type="1">Ye  sāvatthiyaṃ paññattā, te suṇohi yathātathaṃ;</gatha>
    <gatha type="last">Pārājikāni cattāri, saṅghādisesā bhavanti soḷasa.</gatha>
    <gatha type="1">Aniyatā ca dve honti, nissaggiyā catuvīsati;</gatha>
    <gatha type="last">Chapaññāsasatañceva, khuddakāni pavuccanti.</gatha>
    <gatha type="1">Dasayeva ca gārayhā, dvesattati ca sekhiyā;</gatha>
    <gatha type="last">Chaūna tīṇisatāni, sabbe sāvatthiyaṃ katā.</gatha>
    <gatha type="1">Ye āḷaviyaṃ paññattā, te suṇohi yathātathaṃ;</gatha>
    <gatha type="2">Kuṭikosiyaseyyā ca, khaṇane gaccha devate;</gatha>
    <gatha type="last">Sappāṇakañca siñcanti, cha ete āḷaviyaṃ katā.</gatha>
    <gatha type="1">Ye kosambiyaṃ paññattā, te suṇohi yathātathaṃ;</gatha>
    <gatha type="2">Mahāvihāro dovacassaṃ, aññaṃ dvāraṃ surāya ca;</gatha>
    <gatha type="last">Anādariyaṃ sahadhammo, payopānena aṭṭhamaṃ.</gatha>
    <gatha type="1">Ye  sakkesu paññattā, te suṇohi yathātathaṃ;</gatha>
    <gatha type="last">Eḷakalomāni patto ca, ovādo ceva bhesajjaṃ.</gatha>
    <gatha type="1">Sūci āraññiko ceva, aṭṭhete <note>[cha ete (sabbattha)]</note> kāpilavatthave;</gatha>
    <gatha type="last">Udakasuddhiyā  ovādo, bhikkhunīsu pavuccanti.</gatha>
    <gatha type="1">Ye bhaggesu paññattā, te suṇohi yathātathaṃ;</gatha>
    <gatha type="last">Samādahitvā visibbenti, sāmisena sasitthakaṃ.</gatha>
    <gatha type="1">Pārājikāni cattāri, saṅghādisesāni bhavanti;</gatha>
    <gatha type="last">Satta ca nissaggiyāni, aṭṭha dvattiṃsa khuddakā.</gatha>
    <gatha type="1">Dve  gārayhā tayo sekkhā, chappaññāsa sikkhāpadā;</gatha>
    <gatha type="last">Chasu nagaresu paññattā, buddhenādiccabandhunā.</gatha>
    <gatha type="1">Chaūna tīṇisatāni, sabbe sāvatthiyaṃ katā;</gatha>
    <gatha type="last">Kāruṇikena buddhena, gotamena yasassinā.</gatha>
    <subhead>2. Catuvipattiṃ</subhead>
    <hangnum nr="336"/>
    <gatha type="1"> Yaṃ taṃ <note>[yaṃ yaṃ (ka.)]</note> pucchimha akittayi no;</gatha>
    <gatha type="2">Taṃ taṃ byākataṃ anaññathā;</gatha>
    <gatha type="3">Aññaṃ taṃ pucchāmi tadiṅgha brūhi;</gatha>
    <gatha type="2">Garuka lahukañcāpi sāvasesaṃ;</gatha>
    <gatha type="3">Anavasesaṃ duṭṭhullañca aduṭṭhullaṃ;</gatha>
    <gatha type="last">Ye ca yāvatatiyakā.</gatha>
    <gatha type="1">Sādhāraṇaṃ asādhāraṇaṃ;</gatha>
    <gatha type="2">Vibhattiyo ca <note>[vipattiyo ca (sī. syā.)]</note> yehi samathehi sammanti;</gatha>
    <gatha type="3">Sabbānipetāni viyākarohi;</gatha>
    <gatha type="last">Handa vākyaṃ suṇoma te.</gatha>
    <gatha type="1">Ekatiṃsā  ye garukā, aṭṭhettha anavasesā;</gatha>
    <gatha type="2">Ye  garukā te duṭṭhullā, ye duṭṭhullā sā sīlavipatti;</gatha>
    <gatha type="last">Pārājikaṃ saṅghādiseso, ‘‘sīlavipattī’’ti vuccati.</gatha>
    <gatha type="1">Thullaccayaṃ  pācittiyā, pāṭidesanīyaṃ dukkaṭaṃ;</gatha>
    <gatha type="2">Dubbhāsitaṃ yo cāyaṃ, akkosati hasādhippāyo;</gatha>
    <gatha type="last">Ayaṃ sā ācāravipattisammatā.</gatha>
    <gatha type="1">Viparītadiṭṭhiṃ  gaṇhanti, asaddhammehi purakkhatā;</gatha>
    <gatha type="2">Abbhācikkhanti sambuddhaṃ, duppaññā mohapārutā;</gatha>
    <gatha type="last">Ayaṃ sā diṭṭhivipattisammatā.</gatha>
    <paragraph>Ājīvahetu ājīvakāraṇā pāpiccho icchāpakato asantaṃ abhūtaṃ uttarimanussadhammaṃ ullapati, ājīvahetu ājīvakāraṇā sañcarittaṃ samāpajjati, ājīvahetu ājīvakāraṇā – ‘‘yo te vihāre vasati, so bhikkhu arahā’’ti bhaṇati, ājīvahetu ājīvakāraṇā bhikkhu paṇītabhojanāni attano atthāya viññāpetvā bhuñjati, ājīvahetu ājīvakāraṇā bhikkhunī paṇītabhojanāni attano atthāya viññāpetvā bhuñjati, ājīvahetu ājīvakāraṇā sūpaṃ vā odanaṃ vā agilāno attano atthāya viññāpetvā bhuñjati. Ayaṃ sā ājīvavipatti sammatā.</paragraph>
    <gatha type="1">Ekādasa yāvatatiyakā, te suṇohi yathātathaṃ;</gatha>
    <gatha type="2">Ukkhittānuvattikā, aṭṭha yāvatatiyakā;</gatha>
    <gatha type="last">Ariṭṭho caṇḍakāḷī ca, ime te yāvatatiyakā.</gatha>
    <subhead>3. Chedanakādi</subhead>
    <paragraph nr="337"> Kati  chedanakāni? Kati bhedanakāni? Kati uddālanakāni? Kati anaññapācittiyāni? Kati bhikkhusammutiyo? Kati sāmīciyo? Kati paramāni?</paragraph>
    <gatha type="last">Kati jānanti paññattā, buddhenādiccabandhunā.</gatha>
    <paragraph>Cha chedanakāni. Ekaṃ bhedanakaṃ. Ekaṃ uddālanakaṃ. Cattāri anaññapācittiyāni. Catasso bhikkhusammutiyo. Satta sāmīciyo. Cuddasa paramāni.</paragraph>
    <gatha type="last">Sodasa <note>[soḷasa (sī. syā.) aṭṭhakathā oloketabbā]</note> jānanti paññattā, buddhenādiccabandhunā.</gatha>
    <subhead>4. Asādhāraṇādi</subhead>
    <hangnum nr="338"/>
    <gatha type="1"> Vīsaṃ  dve satāni bhikkhūnaṃ sikkhāpadāni;</gatha>
    <gatha type="2">Uddesaṃ āgacchanti uposathesu;</gatha>
    <gatha type="3">Tīṇi satāni cattāri bhikkhunīnaṃ sikkhāpadāni;</gatha>
    <gatha type="last">Uddesaṃ āgacchanti uposathesu.</gatha>
    <gatha type="1">Chacattārīsā bhikkhūnaṃ, bhikkhunīhi asādhāraṇā;</gatha>
    <gatha type="last">Sataṃ tiṃsā ca bhikkhunīnaṃ, bhikkhūhi asādhāraṇā.</gatha>
    <gatha type="1">Sataṃ sattati chacceva, ubhinnaṃ asādhāraṇā;</gatha>
    <gatha type="last">Sataṃ sattati cattāri, ubhinnaṃ samasikkhatā.</gatha>
    <gatha type="1">Vīsaṃ  dve satāni bhikkhūnaṃ sikkhāpadāni;</gatha>
    <gatha type="2">Uddesaṃ āgacchanti uposathesu;</gatha>
    <gatha type="last">Te suṇohi yathātathaṃ.</gatha>
    <gatha type="1">Pārājikāni cattāri, saṅghādisesāni bhavanti terasa;</gatha>
    <gatha type="last">Aniyatā dve honti.</gatha>
    <gatha type="1">Nissaggiyāni tiṃseva, dvenavuti ca khuddakā;</gatha>
    <gatha type="last">Cattāro  pāṭidesanīyā, pañcasattati sekhiyā.</gatha>
    <gatha type="1">Vīsaṃ dve satāni cime honti bhikkhūnaṃ sikkhāpadāni;</gatha>
    <gatha type="last">Uddesaṃ āgacchanti uposathesu.</gatha>
    <gatha type="1">Tīṇi satāni cattāri, bhikkhunīnaṃ sikkhāpadāni;</gatha>
    <gatha type="last">Uddesaṃ āgacchanti uposathesu, te suṇohi yathātathaṃ.</gatha>
    <gatha type="1">Pārājikāni  aṭṭha, saṅghādisesāni bhavanti sattarasa;</gatha>
    <gatha type="last">Nissaggiyāni tiṃseva, sataṃ saṭṭhi cha ceva khuddakāni pavuccanti.</gatha>
    <gatha type="1">Aṭṭha pāṭidesanīyā, pañcasattati sekhiyā;</gatha>
    <gatha type="2">Tīṇi satāni cattāri cime honti bhikkhunīnaṃ sikkhāpadāni;</gatha>
    <gatha type="last">Uddesaṃ āgacchanti uposathesu.</gatha>
    <gatha type="1">Chacattārīsā bhikkhūnaṃ, bhikkhunīhi asādhāraṇā;</gatha>
    <gatha type="last">Te suṇohi yathātathaṃ.</gatha>
    <gatha type="1"> Saṅghādisesā, dve aniyatehi aṭṭha;</gatha>
    <gatha type="last">Nissaggiyāni  dvādasa, tehi te honti vīsati.</gatha>
    <gatha type="1">Dvevīsati khuddakā, caturo pāṭidesanīyā;</gatha>
    <gatha type="last">Chacattārīsā cime honti, bhikkhūnaṃ bhikkhunīhi asādhāraṇā.</gatha>
    <gatha type="1">Sataṃ tiṃsā ca bhikkhunīnaṃ, bhikkhūhi asādhāraṇā;</gatha>
    <gatha type="last">Te suṇohi yathātathaṃ.</gatha>
    <gatha type="1">Pārājikāni  cattāri, saṅghamhā dasa nissare;</gatha>
    <gatha type="2">Nissaggiyāni dvādasa, channavuti ca khuddakā;</gatha>
    <gatha type="last">Aṭṭha pāṭidesanīyā.</gatha>
    <gatha type="1">Sataṃ tiṃsā cime honti bhikkhunīnaṃ, bhikkhūhi asādhāraṇā;</gatha>
    <gatha type="2">Sataṃ sattati chacceva, ubhinnaṃ asādhāraṇā;</gatha>
    <gatha type="last">Te suṇohi yathātathaṃ.</gatha>
    <gatha type="1">Pārājikāni cattāri, saṅghādisesāni bhavanti soḷasa;</gatha>
    <gatha type="2">Aniyatā dve honti, nissaggiyāni catuvīsati;</gatha>
    <gatha type="3">Sataṃ aṭṭhārasā ceva, khuddakāni pavuccanti;</gatha>
    <gatha type="last">Dvādasa pāṭidesanīyā.</gatha>
    <gatha type="1">Sataṃ sattati chaccevime honti, ubhinnaṃ asādhāraṇā;</gatha>
    <gatha type="2">Sataṃ sattati cattāri, ubhinnaṃ samasikkhatā;</gatha>
    <gatha type="last">Te suṇohi yathātathaṃ.</gatha>
    <gatha type="1">Pārājikāni cattāri, saṅghādisesāni bhavanti satta;</gatha>
    <gatha type="2">Nissaggiyāni aṭṭhārasa, samasattati khuddakā;</gatha>
    <gatha type="last">Pañcasattati sekhiyāni.</gatha>
    <gatha type="1">Sataṃ sattati cattāri cime honti, ubhinnaṃ samasikkhatā;</gatha>
    <gatha type="last">Aṭṭhe  pārājikā ye durāsadā, tālavatthusamūpamā.</gatha>
    <gatha type="1">Paṇḍupalāso puthusilā, sīsacchinnova so naro;</gatha>
    <gatha type="last">Tālova matthakacchinno, aviruḷhī bhavanti te.</gatha>
    <gatha type="1">Tevīsati  saṅghādisesā, dve aniyatā;</gatha>
    <gatha type="2">Dve  cattārīsa nissaggiyā;</gatha>
    <gatha type="last">Aṭṭhāsītisataṃ pācittiyā, dvādasa pāṭidesanīyā.</gatha>
    <gatha type="1">Pañcasattati sekhiyā, tīhi samathehi sammanti;</gatha>
    <gatha type="last">Sammukhā ca paṭiññāya, tiṇavatthārakena ca.</gatha>
    <gatha type="1">Dve uposathā dve pavāraṇā;</gatha>
    <gatha type="2">Cattāri kammāni jinena desitā;</gatha>
    <gatha type="3">Pañceva uddesā caturo bhavanti;</gatha>
    <gatha type="last">Anaññathā āpattikkhandhā ca bhavanti satta.</gatha>
    <gatha type="1">Adhikaraṇāni  cattāri sattahi samathehi sammanti;</gatha>
    <gatha type="last">Dvīhi catūhi tīhi kiccaṃ ekena sammati.</gatha>
    <subhead>5. Pārājikādiāpatti</subhead>
    <hangnum nr="339"/>
    <gatha type="1"> ‘Pārājika’nti yaṃ vuttaṃ, taṃ suṇohi yathātathaṃ;</gatha>
    <gatha type="2">Cuto paraddho bhaṭṭho ca, saddhammā hi niraṅkato;</gatha>
    <gatha type="last">Saṃvāsopi tahiṃ natthi, tenetaṃ iti vuccati.</gatha>
    <gatha type="1">‘Saṅghādiseso’ti yaṃ vuttaṃ, taṃ suṇohi yathātathaṃ;</gatha>
    <gatha type="2">Saṅghova deti parivāsaṃ, mūlāya paṭikassati;</gatha>
    <gatha type="last">Mānattaṃ deti abbheti, tenetaṃ iti vuccati.</gatha>
    <gatha type="1">‘Aniyato’ti yaṃ vuttaṃ, taṃ suṇohi yathātathaṃ;</gatha>
    <gatha type="2">Aniyato na niyato, anekaṃsikataṃ padaṃ;</gatha>
    <gatha type="last">Tiṇṇamaññataraṃ ṭhānaṃ, ‘aniyato’ti pavuccati.</gatha>
    <gatha type="1">‘Thullaccaya’nti yaṃ vuttaṃ, taṃ suṇohi yathātathaṃ;</gatha>
    <gatha type="2">Ekassa  mūle yo deseti, yo ca taṃ paṭigaṇhati;</gatha>
    <gatha type="last">Accayo tena samo natthi, tenetaṃ iti vuccati.</gatha>
    <gatha type="1">‘Nissaggiya’nti yaṃ vuttaṃ, taṃ suṇohi yathātathaṃ;</gatha>
    <gatha type="2">Saṅghamajjhe gaṇamajjhe, ekasseva ca ekato;</gatha>
    <gatha type="last">Nissajjitvāna deseti, tenetaṃ iti vuccati.</gatha>
    <gatha type="1">‘Pācittiya’nti  yaṃ vuttaṃ, taṃ suṇohi yathātathaṃ;</gatha>
    <gatha type="2">Pāteti kusalaṃ dhammaṃ, ariyamaggaṃ aparajjhati;</gatha>
    <gatha type="last">Cittasaṃmohanaṭṭhānaṃ, tenetaṃ iti vuccati.</gatha>
    <gatha type="1">‘Pāṭidesanīya’nti  yaṃ vuttaṃ, taṃ suṇohi yathātathaṃ;</gatha>
    <gatha type="2">Bhikkhu aññātako santo, kicchā laddhāya bhojanaṃ;</gatha>
    <gatha type="last">Sāmaṃ gahetvā bhuñjeyya, ‘gārayha’nti pavuccati.</gatha>
    <gatha type="1">Nimantanāsu bhuñjantā chandāya, vosāsati tattha bhikkhuniṃ;</gatha>
    <gatha type="last">Anivāretvā tahiṃ bhuñje, gārayhanti pavuccati.</gatha>
    <gatha type="1">Saddhācittaṃ  kulaṃ gantvā, appabhogaṃ anāḷiyaṃ <note>[anāḷhiyaṃ (sī. syā.)]</note>;</gatha>
    <gatha type="last">Agilāno tahiṃ bhuñje, gārayhanti pavuccati.</gatha>
    <gatha type="1">Yo ce araññe viharanto, sāsaṅke sabhayānake;</gatha>
    <gatha type="last">Aviditaṃ tahiṃ bhuñje, gārayhanti pavuccati.</gatha>
    <gatha type="1">Bhikkhunī aññātikā santā, yaṃ paresaṃ mamāyitaṃ;</gatha>
    <gatha type="2">Sappi telaṃ madhuṃ phāṇitaṃ, macchamaṃsaṃ atho khīraṃ;</gatha>
    <gatha type="last">Dadhiṃ sayaṃ  viññāpeyya bhikkhunī, gārayhapattā sugatassa sāsane.</gatha>
    <gatha type="1">‘Dukkaṭa’nti yaṃ vuttaṃ, taṃ suṇohi yathātathaṃ;</gatha>
    <gatha type="last">Aparaddhaṃ viraddhañca, khalitaṃ yañca dukkaṭaṃ.</gatha>
    <gatha type="1">Yaṃ manusso kare pāpaṃ, āvi vā yadi vā raho;</gatha>
    <gatha type="last">‘Dukkaṭa’nti pavedenti, tenetaṃ iti vuccati.</gatha>
    <gatha type="1">‘Dubbhāsita’nti yaṃ vuttaṃ, taṃ suṇohi yathātathaṃ;</gatha>
    <gatha type="2">Dubbhāsitaṃ durābhaṭṭhaṃ, saṃkiliṭṭhañca yaṃ padaṃ;</gatha>
    <gatha type="last">Yañca viññū garahanti, tenetaṃ iti vuccati.</gatha>
    <gatha type="1">‘Sekhiya’nti yaṃ vuttaṃ, taṃ suṇohi yathātathaṃ;</gatha>
    <gatha type="last">Sekkhassa sikkhamānassa, ujumaggānusārino.</gatha>
    <gatha type="1">Ādi  cetaṃ caraṇañca, mukhaṃ saññamasaṃvaro;</gatha>
    <gatha type="last">Sikkhā etādisī natthi, tenetaṃ iti vuccati.</gatha>
    <gatha type="1"><note>[udā. 45 udānepi]</note> Channamativassati , vivaṭaṃ nātivassati;</gatha>
    <gatha type="last">Tasmā channaṃ vivaretha, evaṃ taṃ nātivassati.</gatha>
    <gatha type="1">Gati migānaṃ pavanaṃ, ākāso pakkhinaṃ gati;</gatha>
    <gatha type="last">Vibhavo gati dhammānaṃ, nibbānaṃ arahato gatīti.</gatha>
    <centered>Gāthāsaṅgaṇikaṃ.</centered>
    <centered>Tassuddānaṃ –</centered>
    <gatha type="1">Sattanagaresu paññattā, vipatti caturopi ca;</gatha>
    <gatha type="2">Bhikkhūnaṃ  bhikkhunīnañca, sādhāraṇā asādhāraṇā;</gatha>
    <gatha type="last">Sāsanaṃ anuggahāya, gāthāsaṅgaṇikaṃ idanti.</gatha>
    <centered>Gāthāsaṅgaṇikaṃ niṭṭhitaṃ.</centered>
  </text>
</tree>
