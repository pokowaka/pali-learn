<?xml version='1.0' encoding='UTF-8'?>
<tree text="(6) 1. Pu&#xF1;&#xF1;&#x101;bhisandavaggo" target="text">
  <text>
    <subhead>1. Paṭhamapuññābhisandasuttaṃ</subhead>
    <paragraph nr="51"> Sāvatthinidānaṃ . Cattārome , bhikkhave, puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattanti. Katame cattāro? Yassa, bhikkhave, bhikkhu cīvaraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</paragraph>
    <paragraph>‘‘Yassa, bhikkhave, bhikkhu piṇḍapātaṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</paragraph>
    <paragraph>‘‘Yassa , bhikkhave, bhikkhu senāsanaṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</paragraph>
    <paragraph>‘‘Yassa, bhikkhave, bhikkhu gilānappaccayabhesajjaparikkhāraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro  sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati. Ime kho, bhikkhave, cattāro puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattanti.</paragraph>
    <paragraph>‘‘Imehi ca pana, bhikkhave, catūhi puññābhisandehi kusalābhisandehi samannāgatassa ariyasāvakassa na sukaraṃ puññassa pamāṇaṃ gahetuṃ <note>[gaṇetuṃ (ka.)]</note> – ‘ettako  puññābhisando kusalābhisando sukhassāhāro sovaggiko sukhavipāko saggasaṃvattaniko  iṭṭhāya kantāya manāpāya hitāya sukhāya saṃvattatī’ti. Atha kho asaṅkhyeyyo <note>[asaṅkheyyo (sī. syā. kaṃ. pī.)]</note> appameyyo mahāpuññakkhandhotveva saṅkhyaṃ <note>[saṅkhaṃ (sī. syā. kaṃ. pī.)]</note> gacchati.</paragraph>
    <paragraph>‘‘Seyyathāpi, bhikkhave, mahāsamudde na sukaraṃ udakassa pamāṇaṃ gahetuṃ – ‘ettakāni udakāḷhakānīti vā, ettakāni udakāḷhakasatānīti vā, ettakāni udakāḷhakasahassānīti vā, ettakāni udakāḷhakasatasahassānīti vā’, atha kho asaṅkhyeyyo appameyyo mahāudakakkhandhotveva saṅkhyaṃ gacchati; evamevaṃ kho, bhikkhave, imehi catūhi puññābhisandehi kusalābhisandehi samannāgatassa ariyasāvakassa na sukaraṃ puññassa pamāṇaṃ gahetuṃ – ‘ettako puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattatī’ti. Atha kho asaṅkhyeyyo appameyyo mahāpuññakkhandhotveva saṅkhyaṃ gacchatī’’ti.</paragraph>
    <gatha type="1">‘‘Mahodadhiṃ aparimitaṃ mahāsaraṃ,</gatha>
    <gatha type="2">Bahubheravaṃ ratanavarānamālayaṃ <note>[ratanagaṇānamālayaṃ (sī. syā. kaṃ. pī.)]</note>;</gatha>
    <gatha type="3">Najjo yathā naragaṇasaṅghasevitā <note>[macchagaṇasaṃghasevitā (syā. kaṃ.)]</note>,</gatha>
    <gatha type="last">Puthū  savantī upayanti sāgaraṃ.</gatha>
    <gatha type="1">‘‘Evaṃ naraṃ annadapānavatthadaṃ <note>[annapānavatthaṃ (ka.)]</note>,</gatha>
    <gatha type="2">Seyyānisajjattharaṇassa dāyakaṃ;</gatha>
    <gatha type="3">Puññassa dhārā upayanti paṇḍitaṃ,</gatha>
    <gatha type="last">Najjo yathā vārivahāva sāgara’’nti. paṭhamaṃ;</gatha>
    <subhead>2. Dutiyapuññābhisandasuttaṃ</subhead>
    <paragraph nr="52"> ‘‘Cattārome , bhikkhave, puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattanti. Katame cattāro? Idha, bhikkhave, ariyasāvako  buddhe aveccappasādena samannāgato hoti – ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Ayaṃ, bhikkhave, paṭhamo puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</paragraph>
    <paragraph>‘‘Puna caparaṃ, bhikkhave, ariyasāvako dhamme aveccappasādena samannāgato hoti – ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Ayaṃ, bhikkhave, dutiyo puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</paragraph>
    <paragraph>‘‘Puna caparaṃ, bhikkhave, ariyasāvako saṅghe aveccappasādena samannāgato hoti – ‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho, sāmīcippaṭipanno bhagavato sāvakasaṅgho, yadidaṃ cattāri purisayugāni aṭṭha purisapuggalā, esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. Ayaṃ, bhikkhave, tatiyo puññābhisando kusalābhisando sukhassāhāro sovaggiko sukhavipāko  saggasaṃvattaniko iṭṭhāya kantāya manāpāya hitāya sukhāya saṃvattati.</paragraph>
    <paragraph>‘‘Puna caparaṃ, bhikkhave, ariyasāvako ariyakantehi sīlehi samannāgato hoti akhaṇḍehi acchiddehi asabalehi akammāsehi  bhujissehi viññuppasatthehi aparāmaṭṭhehi samādhisaṃvattanikehi. Ayaṃ, bhikkhave, catuttho puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati . Ime kho, bhikkhave, cattāro puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattantī’’ti.</paragraph>
    <gatha type="1"><note>[a. ni. 5.47]</note> ‘‘Yassa  saddhā tathāgate, acalā suppatiṭṭhitā;</gatha>
    <gatha type="last">Sīlañca yassa kalyāṇaṃ, ariyakantaṃ pasaṃsitaṃ.</gatha>
    <gatha type="1">‘‘Saṅghe pasādo yassatthi, ujubhūtañca dassanaṃ;</gatha>
    <gatha type="last">Adaliddoti taṃ āhu, amoghaṃ tassa jīvitaṃ.</gatha>
    <gatha type="1">‘‘Tasmā saddhañca sīlañca, pasādaṃ dhammadassanaṃ;</gatha>
    <gatha type="last">Anuyuñjetha medhāvī, saraṃ buddhāna sāsana’’nti. dutiyaṃ;</gatha>
    <subhead>3. Paṭhamasaṃvāsasuttaṃ</subhead>
    <paragraph nr="53"> Ekaṃ samayaṃ bhagavā antarā ca madhuraṃ antarā ca verañjaṃ addhānamaggappaṭipanno hoti. Sambahulāpi kho gahapatī ca gahapatāniyo ca antarā ca madhuraṃ antarā ca verañjaṃ addhānamaggappaṭipannā honti. Atha kho bhagavā maggā okkamma aññatarasmiṃ rukkhamūle ( ) <note>[(paññatte āsane) (pī. ka.)]</note> nisīdi. Addasaṃsu  kho gahapatī ca gahapatāniyo ca bhagavantaṃ aññatarasmiṃ rukkhamūle nisinnaṃ. Disvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te gahapatī ca gahapatāniyo ca bhagavā etadavoca –</paragraph>
    <paragraph>‘‘Cattārome, gahapatayo, saṃvāsā. Katame cattāro? Chavo chavāya saddhiṃ saṃvasati, chavo deviyā saddhiṃ saṃvasati, devo chavāya saddhiṃ saṃvasati, devo deviyā saddhiṃ saṃvasati.</paragraph>
    <paragraph>‘‘Kathañca, gahapatayo, chavo chavāya saddhiṃ saṃvasati? Idha , gahapatayo, sāmiko hoti pāṇātipātī adinnādāyī kāmesumicchācārī musāvādī surāmerayamajjapamādaṭṭhāyī dussīlo pāpadhammo maccheramalapariyuṭṭhitena cetasā agāraṃ ajjhāvasati akkosakaparibhāsako samaṇabrāhmaṇānaṃ ; bhariyāpissa hoti pāṇātipātinī adinnādāyinī kāmesumicchācārinī musāvādinī surāmerayamajjapamādaṭṭhāyinī dussīlā pāpadhammā maccheramalapariyuṭṭhitena cetasā agāraṃ ajjhāvasati akkosikaparibhāsikā samaṇabrāhmaṇānaṃ. Evaṃ kho, gahapatayo, chavo chavāya saddhiṃ saṃvasati.</paragraph>
    <paragraph>‘‘Kathañca , gahapatayo, chavo deviyā saddhiṃ saṃvasati? Idha, gahapatayo, sāmiko hoti pāṇātipātī adinnādāyī kāmesumicchācārī musāvādī surāmerayamajjapamādaṭṭhāyī dussīlo pāpadhammo maccheramalapariyuṭṭhitena cetasā agāraṃ ajjhāvasati akkosakaparibhāsako samaṇabrāhmaṇānaṃ; bhariyā khvassa hoti pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā paṭiviratā surāmerayamajjapamādaṭṭhānā paṭiviratā sīlavatī kalyāṇadhammā  vigatamalamaccherena cetasā agāraṃ ajjhāvasati anakkosikaparibhāsikā samaṇabrāhmaṇānaṃ. Evaṃ kho, gahapatayo, chavo deviyā saddhiṃ saṃvasati.</paragraph>
    <paragraph>‘‘Kathañca, gahapatayo, devo chavāya saddhiṃ saṃvasati? Idha, gahapatayo, sāmiko hoti pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato surāmerayamajjapamādaṭṭhānā paṭivirato sīlavā kalyāṇadhammo vigatamalamaccherena cetasā agāraṃ ajjhāvasati anakkosakaparibhāsako samaṇabrāhmaṇānaṃ; bhariyā khvassa hoti pāṇātipātinī…pe… surāmerayamajjapamādaṭṭhāyinī dussīlā pāpadhammā maccheramalapariyuṭṭhitena cetasā agāraṃ ajjhāvasati akkosikaparibhāsikā samaṇabrāhmaṇānaṃ. Evaṃ kho, gahapatayo, devo chavāya saddhiṃ saṃvasati.</paragraph>
    <paragraph>‘‘Kathañca, gahapatayo, devo deviyā saddhiṃ saṃvasati? Idha, gahapatayo, sāmiko hoti pāṇātipātā paṭivirato…pe… sīlavā kalyāṇadhammo vigatamalamaccherena cetasā agāraṃ ajjhāvasati anakkosakaparibhāsako samaṇabrāhmaṇānaṃ; bhariyāpissa hoti pāṇātipātā paṭiviratā…pe… surāmerayamajjapamādaṭṭhānā paṭiviratā sīlavatī kalyāṇadhammā vigatamalamaccherena cetasā agāraṃ ajjhāvasati anakkosikaparibhāsikā samaṇabrāhmaṇānaṃ. Evaṃ  kho, gahapatayo, devo deviyā saddhiṃ saṃvasati. Ime  kho, gahapatayo, cattāro saṃvāsā’’ti.</paragraph>
    <gatha type="1">‘‘Ubho ca honti dussīlā, kadariyā paribhāsakā;</gatha>
    <gatha type="last">Te  honti jānipatayo, chavā saṃvāsamāgatā.</gatha>
    <gatha type="1">‘‘Sāmiko  hoti dussīlo, kadariyo paribhāsako;</gatha>
    <gatha type="2">Bhariyā sīlavatī hoti, vadaññū vītamaccharā;</gatha>
    <gatha type="last">Sāpi devī saṃvasati, chavena patinā saha.</gatha>
    <gatha type="1">‘‘Sāmiko sīlavā hoti, vadaññū vītamaccharo;</gatha>
    <gatha type="2">Bhariyā hoti dussīlā, kadariyā paribhāsikā;</gatha>
    <gatha type="last">Sāpi chavā saṃvasati, devena patinā saha.</gatha>
    <gatha type="1">‘‘Ubho saddhā vadaññū ca, saññatā dhammajīvino;</gatha>
    <gatha type="last">Te honti jānipatayo, aññamaññaṃ piyaṃvadā.</gatha>
    <gatha type="1">‘‘Atthāsaṃ pacurā honti, phāsukaṃ <note>[phāsattaṃ (sī.), vāsatthaṃ (pī.)]</note> upajāyati;</gatha>
    <gatha type="last">Amittā dummanā honti, ubhinnaṃ samasīlinaṃ.</gatha>
    <gatha type="1">‘‘Idha dhammaṃ caritvāna, samasīlabbatā ubho;</gatha>
    <gatha type="last">Nandino devalokasmiṃ, modanti kāmakāmino’’ti. tatiyaṃ;</gatha>
    <subhead>4. Dutiyasaṃvāsasuttaṃ</subhead>
    <paragraph nr="54"> ‘‘Cattārome, bhikkhave, saṃvāsā. Katame cattāro? Chavo chavāya saddhiṃ saṃvasati, chavo deviyā saddhiṃ saṃvasati, devo chavāya saddhiṃ saṃvasati, devo deviyā saddhiṃ saṃvasati.</paragraph>
    <paragraph>‘‘Kathañca , bhikkhave, chavo chavāya saddhiṃ saṃvasati. Idha, bhikkhave, sāmiko hoti pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhiko dussīlo pāpadhammo maccheramalapariyuṭṭhitena cetasā agāraṃ ajjhāvasati akkosakaparibhāsako  samaṇabrāhmaṇānaṃ; bhariyāpissa hoti pāṇātipātinī adinnādāyinī kāmesumicchācārinī musāvādinī pisuṇavācā pharusavācā samphappalāpinī abhijjhālunī byāpannacittā micchādiṭṭhikā dussīlā pāpadhammā maccheramalapariyuṭṭhitena cetasā agāraṃ ajjhāvasati  akkosikaparibhāsikā samaṇabrāhmaṇānaṃ. Evaṃ kho, bhikkhave, chavo chavāya saddhiṃ saṃvasati.</paragraph>
    <paragraph>‘‘Kathañca, bhikkhave, chavo deviyā saddhiṃ saṃvasati? Idha, bhikkhave, sāmiko hoti pāṇātipātī…pe… micchādiṭṭhiko dussīlo pāpadhammo maccheramalapariyuṭṭhitena cetasā agāraṃ ajjhāvasati akkosakaparibhāsako samaṇabrāhmaṇānaṃ; bhariyā khvassa hoti pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā paṭiviratā pisuṇāya vācāya paṭiviratā pharusāya vācāya paṭiviratā samphappalāpā paṭiviratā anabhijjhālunī abyāpannacittā sammādiṭṭhikā sīlavatī kalyāṇadhammā vigatamalamaccherena cetasā agāraṃ ajjhāvasati anakkosikaparibhāsikā samaṇabrāhmaṇānaṃ. Evaṃ kho, bhikkhave, chavo deviyā saddhiṃ saṃvasati.</paragraph>
    <paragraph>‘‘Kathañca, bhikkhave, devo chavāya saddhiṃ saṃvasati? Idha, bhikkhave, sāmiko hoti pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato pisuṇāya vācāya paṭivirato pharusāya vācāya paṭivirato samphappalāpā paṭivirato anabhijjhālu abyāpannacitto sammādiṭṭhiko sīlavā kalyāṇadhammo vigatamalamaccherena cetasā agāraṃ ajjhāvasati anakkosakaparibhāsako samaṇabrāhmaṇānaṃ; bhariyā  khvassa hoti pāṇātipātinī…pe… micchādiṭṭhikā dussīlā pāpadhammā maccheramalapariyuṭṭhitena cetasā agāraṃ ajjhāvasati akkosikaparibhāsikā samaṇabrāhmaṇānaṃ. Evaṃ kho, bhikkhave, devo chavāya saddhiṃ saṃvasati.</paragraph>
    <paragraph>‘‘Kathañca, bhikkhave, devo deviyā saddhiṃ saṃvasati? Idha, bhikkhave, sāmiko hoti pāṇātipātā paṭivirato…pe… sammādiṭṭhiko sīlavā kalyāṇadhammo vigatamalamaccherena cetasā agāraṃ ajjhāvasati anakkosakaparibhāsako samaṇabrāhmaṇānaṃ; bhariyāpissa hoti pāṇātipātā  paṭiviratā…pe… sammādiṭṭhikā sīlavatī kalyāṇadhammā vigatamalamaccherena cetasā agāraṃ ajjhāvasati anakkosikaparibhāsikā samaṇabrāhmaṇānaṃ. Evaṃ kho, bhikkhave, devo deviyā saddhiṃ saṃvasati. Ime kho, bhikkhave, cattāro saṃvāsā’’ti.</paragraph>
    <gatha type="1">‘‘Ubho ca honti dussīlā, kadariyā paribhāsakā;</gatha>
    <gatha type="last">Te  honti jānipatayo, chavā saṃvāsamāgatā.</gatha>
    <gatha type="1">‘‘Sāmiko  hoti dussīlo, kadariyo paribhāsako;</gatha>
    <gatha type="2">Bhariyā sīlavatī hoti, vadaññū vītamaccharā;</gatha>
    <gatha type="last">Sāpi devī saṃvasati, chavena patinā saha.</gatha>
    <gatha type="1">‘‘Sāmiko sīlavā hoti, vadaññū vītamaccharo;</gatha>
    <gatha type="2">Bhariyā hoti dussīlā, kadariyā paribhāsikā;</gatha>
    <gatha type="last">Sāpi chavā saṃvasati, devena patinā saha.</gatha>
    <gatha type="1">‘‘Ubho saddhā vadaññū ca, saññatā dhammajīvino;</gatha>
    <gatha type="last">Te honti jānipatayo, aññamaññaṃ piyaṃvadā.</gatha>
    <gatha type="1">‘‘Atthāsaṃ pacurā honti, phāsukaṃ upajāyati;</gatha>
    <gatha type="last">Amittā  dummanā honti, ubhinnaṃ samasīlinaṃ.</gatha>
    <gatha type="1">‘‘Idha dhammaṃ caritvāna, samasīlabbatā ubho;</gatha>
    <gatha type="last">Nandino devalokasmiṃ, modanti kāmakāmino’’ti. catutthaṃ;</gatha>
    <subhead>5. Paṭhamasamajīvīsuttaṃ</subhead>
    <paragraph nr="55"> Evaṃ  me sutaṃ – ekaṃ samayaṃ bhagavā bhaggesu viharati susumāragire <note>[suṃsumāragire (sī. syā. kaṃ. pī.)]</note> bhesakaḷāvane <note>[bhesakalāvane (sī. pī. ka.)]</note> migadāye. Atha kho bhagavā pubbaṇhasamayaṃ nivāsetvā pattacīvaramādāya yena nakulapituno gahapatissa nivesanaṃ tenupasaṅkami; upasaṅkamitvā paññatte āsane nisīdi. Atha kho nakulapitā ca gahapati nakulamātā ca gahapatānī yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho nakulapitā gahapati bhagavantaṃ etadavoca –</paragraph>
    <paragraph>‘‘Yato me, bhante, nakulamātā gahapatānī daharasseva daharā ānītā, nābhijānāmi nakulamātaraṃ gahapatāniṃ manasāpi aticaritā, kuto pana kāyena! Iccheyyāma mayaṃ, bhante, diṭṭhe ceva dhamme aññamaññaṃ passituṃ abhisamparāyañca aññamaññaṃ passitu’’nti. Nakulamātāpi kho gahapatānī bhagavantaṃ etadavoca – ‘‘yatohaṃ, bhante, nakulapituno gahapatissa daharasseva daharā ānītā, nābhijānāmi nakulapitaraṃ gahapatiṃ manasāpi aticaritā, kuto pana kāyena! Iccheyyāma mayaṃ, bhante , diṭṭhe ceva dhamme aññamaññaṃ passituṃ abhisamparāyañca aññamaññaṃ passitu’’nti.</paragraph>
    <paragraph>‘‘Ākaṅkheyyuṃ  ce, gahapatayo, ubho jānipatayo diṭṭhe ceva dhamme aññamaññaṃ passituṃ abhisamparāyañca aññamaññaṃ passituṃ ubhova <note>[ubho ca (sī. pī.)]</note> assu  samasaddhā samasīlā samacāgā samapaññā, te diṭṭhe ceva dhamme aññamaññaṃ passanti abhisamparāyañca aññamaññaṃ passantī’’ti <note>[passissantīti (ka.)]</note>.</paragraph>
    <gatha type="1">‘‘Ubho saddhā vadaññū ca, saññatā dhammajīvino;</gatha>
    <gatha type="last">Te honti jānipatayo, aññamaññaṃ piyaṃvadā.</gatha>
    <gatha type="1">‘‘Atthāsaṃ pacurā honti, phāsukaṃ upajāyati;</gatha>
    <gatha type="last">Amittā dummanā honti, ubhinnaṃ samasīlinaṃ.</gatha>
    <gatha type="1">‘‘Idha  dhammaṃ caritvāna, samasīlabbatā ubho;</gatha>
    <gatha type="last">Nandino devalokasmiṃ, modanti kāmakāmino’’ti. pañcamaṃ;</gatha>
    <subhead>6. Dutiyasamajīvīsuttaṃ</subhead>
    <paragraph nr="56"> ‘‘Ākaṅkheyyuṃ ce, bhikkhave, ubho jānipatayo diṭṭhe ceva dhamme aññamaññaṃ passituṃ abhisamparāyañca aññamaññaṃ passituṃ ubhova assu samasaddhā samasīlā samacāgā samapaññā, te diṭṭhe ceva dhamme aññamaññaṃ passanti abhisamparāyañca aññamaññaṃ passantī’’ti.</paragraph>
    <gatha type="1">‘‘Ubho saddhā vadaññū ca, saññatā dhammajīvino;</gatha>
    <gatha type="last">Te honti jānipatayo, aññamaññaṃ piyaṃvadā.</gatha>
    <gatha type="1">‘‘Atthāsaṃ pacurā honti, phāsukaṃ upajāyati;</gatha>
    <gatha type="last">Amittā dummanā honti, ubhinnaṃ samasīlinaṃ.</gatha>
    <gatha type="1">‘‘Idha dhammaṃ caritvāna, samasīlabbatā ubho;</gatha>
    <gatha type="last">Nandino devalokasmiṃ, modanti kāmakāmino’’ti. chaṭṭhaṃ;</gatha>
    <subhead>7. Suppavāsāsuttaṃ</subhead>
    <paragraph nr="57"> Ekaṃ  samayaṃ bhagavā koliyesu viharati pajjanikaṃ <note>[sajjanelaṃ (sī. pī.), pajjanelaṃ (syā. kaṃ.)]</note> nāma koliyānaṃ nigamo. Atha kho bhagavā pubbaṇhasamayaṃ nivāsetvā pattacīvaramādāya  yena suppavāsāya koliyadhītuyā nivesanaṃ tenupasaṅkami; upasaṅkamitvā paññatte āsane nisīdi. Atha kho suppavāsā koliyadhītā  bhagavantaṃ paṇītena khādanīyena bhojanīyena sahatthā santappesi sampavāresi. Atha kho suppavāsā koliyadhītā bhagavantaṃ bhuttāviṃ onītapattapāṇiṃ ekamantaṃ nisīdi. Ekamantaṃ nisinnaṃ kho suppavāsaṃ koliyadhītaraṃ bhagavā etadavoca –</paragraph>
    <paragraph>‘‘Bhojanaṃ , suppavāse, dentī ariyasāvikā paṭiggāhakānaṃ cattāri ṭhānāni deti. Katamāni cattāri? Āyuṃ deti, vaṇṇaṃ deti, sukhaṃ deti, balaṃ deti. Āyuṃ kho pana datvā āyussa bhāginī hoti dibbassa vā mānusassa vā. Vaṇṇaṃ datvā vaṇṇassa bhāginī hoti dibbassa vā mānusassa vā. Sukhaṃ datvā sukhassa bhāginī hoti dibbassa vā mānusassa vā. Balaṃ datvā balassa bhāginī hoti dibbassa vā mānusassa vā. Bhojanaṃ, suppavāse, dentī ariyasāvikā paṭiggāhakānaṃ imāni cattāri ṭhānāni detī’’ti.</paragraph>
    <gatha type="1">‘‘Susaṅkhataṃ bhojanaṃ yā dadāti,</gatha>
    <gatha type="2">Suciṃ paṇītaṃ <note>[supaṇītaṃ (ka.)]</note> rasasā upetaṃ;</gatha>
    <gatha type="3">Sā dakkhiṇā ujjugatesu dinnā,</gatha>
    <gatha type="2">Caraṇūpapannesu mahaggatesu;</gatha>
    <gatha type="3">Puññena puññaṃ saṃsandamānā,</gatha>
    <gatha type="last">Mahapphalā  lokavidūna vaṇṇitā.</gatha>
    <gatha type="1">‘‘Etādisaṃ yaññamanussarantā,</gatha>
    <gatha type="2">Ye vedajātā vicaranti loke;</gatha>
    <gatha type="3">Vineyya maccheramalaṃ samūlaṃ,</gatha>
    <gatha type="last">Aninditā saggamupenti ṭhāna’’nti. sattamaṃ;</gatha>
    <subhead>8. Sudattasuttaṃ</subhead>
    <paragraph nr="58"> Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca –</paragraph>
    <paragraph>‘‘Bhojanaṃ , gahapati, dadamāno ariyasāvako paṭiggāhakānaṃ cattāri ṭhānāni deti. Katamāni cattāri? Āyuṃ  deti, vaṇṇaṃ deti, sukhaṃ deti, balaṃ deti. Āyuṃ kho pana datvā āyussa bhāgī hoti dibbassa vā mānusassa vā. Vaṇṇaṃ datvā… sukhaṃ datvā… balaṃ  datvā balassa bhāgī hoti dibbassa vā mānusassa vā. Bhojanaṃ, gahapati, dadamāno ariyasāvako paṭiggāhakānaṃ imāni cattāri ṭhānāni detī’’ti.</paragraph>
    <gatha type="1"><note>[mahāva. 282]</note> ‘‘Yo saññatānaṃ paradattabhojinaṃ,</gatha>
    <gatha type="2">Kālena sakkacca dadāti bhojanaṃ;</gatha>
    <gatha type="3">Cattāri ṭhānāni anuppavecchati,</gatha>
    <gatha type="last">Āyuñca vaṇṇañca sukhaṃ balañca.</gatha>
    <gatha type="1">‘‘So āyudāyī vaṇṇadāyī <note>[so āyudāyī baladāyī (sī. pī.), āyudāyī baladāyī (syā. kaṃ.)]</note>, sukhaṃ balaṃ dado <note>[sukhaṃ vaṇṇaṃ dado (sī. syā. kaṃ. pī.), sukhabaladado (ka.)]</note> naro;</gatha>
    <gatha type="last">Dīghāyu yasavā hoti, yattha yatthūpapajjatī’’ti. aṭṭhamaṃ;</gatha>
    <subhead>9. Bhojanasuttaṃ</subhead>
    <paragraph nr="59"> ‘‘Bhojanaṃ , bhikkhave, dadamāno dāyako paṭiggāhakānaṃ cattāri ṭhānāni deti. Katamāni cattāri? Āyuṃ deti, vaṇṇaṃ deti, sukhaṃ deti, balaṃ deti. Āyuṃ kho pana datvā āyussa bhāgī hoti dibbassa vā mānusassa vā. Vaṇṇaṃ datvā… sukhaṃ datvā… balaṃ datvā balassa bhāgī hoti dibbassa vā mānusassa vā. Bhojanaṃ, bhikkhave, dadamāno dāyako paṭiggāhakānaṃ imāni cattāri ṭhānāni detī’’ti.</paragraph>
    <gatha type="1"><note>[mahāva. 282]</note> ‘‘Yo saññatānaṃ paradattabhojinaṃ,</gatha>
    <gatha type="2">Kālena sakkacca dadāti bhojanaṃ;</gatha>
    <gatha type="3">Cattāri ṭhānāni anuppavecchati,</gatha>
    <gatha type="last">Āyuñca vaṇṇañca sukhaṃ balañca.</gatha>
    <gatha type="1">‘‘So āyudāyī vaṇṇadāyī, sukhaṃ balaṃ dado naro;</gatha>
    <gatha type="last">Dīghāyu yasavā hoti, yattha yatthūpapajjatī’’ti. navamaṃ;</gatha>
    <subhead>10. Gihisāmīcisuttaṃ</subhead>
    <paragraph nr="60"> Atha  kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca –</paragraph>
    <paragraph>‘‘Catūhi kho, gahapati, dhammehi samannāgato ariyasāvako gihisāmīcipaṭipadaṃ paṭipanno hoti yasopaṭilābhiniṃ saggasaṃvattanikaṃ. Katamehi catūhi? Idha, gahapati, ariyasāvako bhikkhusaṅghaṃ paccupaṭṭhito hoti cīvarena, bhikkhusaṅghaṃ paccupaṭṭhito hoti piṇḍapātena, bhikkhusaṅghaṃ paccupaṭṭhito hoti senāsanena , bhikkhusaṅghaṃ paccupaṭṭhito hoti gilānappaccayabhesajjaparikkhārena. Imehi kho, gahapati, catūhi dhammehi samannāgato ariyasāvako gihisāmīcipaṭipadaṃ paṭipanno hoti yasopaṭilābhiniṃ saggasaṃvattanika’’nti.</paragraph>
    <gatha type="1">‘‘Gihisāmīcipaṭipadaṃ, paṭipajjanti paṇḍitā;</gatha>
    <gatha type="last">Sammaggate sīlavante, cīvarena upaṭṭhitā.</gatha>
    <gatha type="1">Piṇḍapātasayanena, gilānappaccayena ca;</gatha>
    <gatha type="2">Tesaṃ divā ca ratto ca, sadā puññaṃ pavaḍḍhati;</gatha>
    <gatha type="last">Saggañca kamatiṭṭhānaṃ <note>[saggañca sappatiṭṭhānaṃ (ka.)]</note>, kammaṃ katvāna bhaddaka’’nti. dasamaṃ;</gatha>
    <centered>Puññābhisandavaggo paṭhamo.</centered>
    <paragraph>Tassuddānaṃ –</paragraph>
    <gatha type="1">Dve puññābhisandā dve ca, saṃvāsā samajīvino;</gatha>
    <gatha type="last">Suppavāsā sudatto ca, bhojanaṃ gihisāmicīti.</gatha>
  </text>
</tree>
