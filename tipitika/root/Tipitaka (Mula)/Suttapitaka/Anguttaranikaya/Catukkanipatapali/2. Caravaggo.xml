<?xml version='1.0' encoding='UTF-8'?>
<tree text="2. Caravaggo" target="text">
  <text>
    <subhead>1. Carasuttaṃ</subhead>
    <paragraph nr="11"><note>[itivu. 110]</note> ‘‘Carato  cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Taṃ ce bhikkhu adhivāseti, nappajahati na vinodeti na byantīkaroti <note>[byantikaroti (pī.), byantiṃ karoti (ka.)]</note> na anabhāvaṃ gameti, carampi, bhikkhave, bhikkhu evaṃbhūto ‘anātāpī anottāpī satataṃ samitaṃ kusīto hīnavīriyo’ti vuccati.</paragraph>
    <paragraph>‘‘Ṭhitassa  cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Taṃ ce bhikkhu adhivāseti, nappajahati na vinodeti na byantīkaroti na anabhāvaṃ gameti, ṭhitopi, bhikkhave, bhikkhu evaṃbhūto ‘anātāpī anottāpī satataṃ samitaṃ kusīto  hīnavīriyo’ti vuccati.</paragraph>
    <paragraph>‘‘Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Taṃ ce bhikkhu adhivāseti, nappajahati na vinodeti na byantīkaroti na anabhāvaṃ gameti, nisinnopi, bhikkhave, bhikkhu evaṃbhūto ‘anātāpī anottāpī satataṃ samitaṃ kusīto hīnavīriyo’ti vuccati.</paragraph>
    <paragraph>‘‘Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā. Taṃ ce bhikkhu adhivāseti, nappajahati na vinodeti na byantīkaroti na anabhāvaṃ gameti, sayānopi, bhikkhave, bhikkhu jāgaro evaṃbhūto ‘anātāpī anottāpī satataṃ samitaṃ kusīto hīnavīriyo’ti vuccati.</paragraph>
    <paragraph>‘‘Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Taṃ ce bhikkhu nādhivāseti, pajahati vinodeti byantīkaroti anabhāvaṃ gameti, carampi, bhikkhave, bhikkhu evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccati.</paragraph>
    <paragraph>‘‘Ṭhitassa  cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Taṃ ce bhikkhu nādhivāseti, pajahati vinodeti byantīkaroti anabhāvaṃ gameti, ṭhitopi, bhikkhave, bhikkhu evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccati.</paragraph>
    <paragraph>‘‘Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Taṃ ce bhikkhu nādhivāseti, pajahati vinodeti  byantīkaroti anabhāvaṃ gameti, nisinnopi, bhikkhave, bhikkhu evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccati.</paragraph>
    <paragraph>‘‘Sayānassa  cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā. Taṃ ce bhikkhu nādhivāseti, pajahati vinodeti byantīkaroti  anabhāvaṃ gameti, sayānopi, bhikkhave, bhikkhu jāgaro evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccatī’’ti.</paragraph>
    <gatha type="1">‘‘Caraṃ vā yadi vā tiṭṭhaṃ, nisinno uda vā sayaṃ;</gatha>
    <gatha type="last">Yo vitakkaṃ vitakketi, pāpakaṃ gehanissitaṃ.</gatha>
    <gatha type="1">‘‘Kummaggappaṭipanno so, mohaneyyesu mucchito;</gatha>
    <gatha type="last">Abhabbo tādiso bhikkhu, phuṭṭhuṃ sambodhimuttamaṃ.</gatha>
    <gatha type="1">‘‘Yo ca caraṃ vā tiṭṭhaṃ vā, nisinno uda vā sayaṃ;</gatha>
    <gatha type="2">Vitakkaṃ samayitvāna, vitakkūpasame rato;</gatha>
    <gatha type="last">Bhabbo so tādiso bhikkhu, phuṭṭhuṃ sambodhimuttama’’nti. paṭhamaṃ;</gatha>
    <subhead>2. Sīlasuttaṃ</subhead>
    <paragraph nr="12"> ‘‘Sampannasīlā, bhikkhave, viharatha sampannapātimokkhā, pātimokkhasaṃvarasaṃvutā viharatha  ācāragocarasampannā aṇumattesu vajjesu bhayadassāvino. Samādāya sikkhatha sikkhāpadesu. Sampannasīlānaṃ vo, bhikkhave, viharataṃ sampannapātimokkhānaṃ pātimokkhasaṃvarasaṃvutānaṃ viharataṃ ācāragocarasampannānaṃ aṇumattesu vajjesu bhayadassāvīnaṃ samādāya sikkhataṃ sikkhāpadesu kimassa uttari karaṇīyaṃ?</paragraph>
    <paragraph>‘‘Carato cepi, bhikkhave, bhikkhuno abhijjhābyāpādo  vigato hoti, thinamiddhaṃ… uddhaccakukkuccaṃ… vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ, carampi, bhikkhave, bhikkhu evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccati.</paragraph>
    <paragraph>‘‘Ṭhitassa cepi, bhikkhave, bhikkhuno abhijjhābyāpādo vigato hoti, thinamiddhaṃ… uddhaccakukkuccaṃ… vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ  cittaṃ ekaggaṃ, ṭhitopi, bhikkhave, bhikkhu evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccati.</paragraph>
    <paragraph>‘‘Nisinnassa cepi, bhikkhave, bhikkhuno abhijjhābyāpādo vigato hoti, thinamiddhaṃ… uddhaccakukkuccaṃ… vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ, nisinnopi, bhikkhave, bhikkhu evaṃbhūto ‘ātāpī ottāpī satataṃ samitaṃ āraddhavīriyo  pahitatto’ti vuccati.</paragraph>
    <paragraph>‘‘Sayānassa cepi, bhikkhave, bhikkhuno jāgarassa abhijjhābyāpādo vigato hoti, thinamiddhaṃ… uddhaccakukkuccaṃ… vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ, sayānopi, bhikkhave, bhikkhu jāgaro evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccatī’’ti.</paragraph>
    <gatha type="1">‘‘Yataṃ <note>[yathā (ka.) itivu. 111]</note> care yataṃ <note>[yathā (ka.) itivu. 111]</note> tiṭṭhe, yataṃ <note>[yathā (ka.) itivu. 111]</note> acche yataṃ <note>[yathā (ka.) itivu. 111]</note> saye;</gatha>
    <gatha type="last">Yataṃ <note>[yathā (ka.) itivu. 111]</note> samiñjaye <note>[sammiñjaye (sī. syā. kaṃ. pī.)]</note> bhikkhu, yatamenaṃ <note>[yatameva naṃ (sī.), yatametaṃ (syā. kaṃ.), yatameva (?)]</note> pasāraye.</gatha>
    <gatha type="1">‘‘Uddhaṃ  tiriyaṃ apācīnaṃ, yāvatā jagato gati;</gatha>
    <gatha type="last">Samavekkhitā ca dhammānaṃ, khandhānaṃ udayabbayaṃ.</gatha>
    <gatha type="1">‘‘Cetosamathasāmīciṃ, sikkhamānaṃ sadā sataṃ;</gatha>
    <gatha type="last">Satataṃ pahitattoti, āhu bhikkhuṃ tathāvidha’’nti. dutiyaṃ;</gatha>
    <subhead>3. Padhānasuttaṃ</subhead>
    <paragraph nr="13"> ‘‘Cattārimāni, bhikkhave, sammappadhānāni. Katamāni cattāri? Idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya  chandaṃ janeti vāyamati vīriyaṃ ārabhati cittaṃ paggaṇhāti padahati; uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati; anuppannānaṃ kusalānaṃ dhammānaṃ uppādāya chandaṃ  janeti vāyamati vīriyaṃ ārabhati cittaṃ paggaṇhāti padahati; uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. Imāni kho, bhikkhave, cattāri sammappadhānānī’’ti.</paragraph>
    <gatha type="1">‘‘Sammappadhānā māradheyyābhibhūtā,</gatha>
    <gatha type="2">Te asitā jātimaraṇabhayassa pāragū;</gatha>
    <gatha type="3">Te tusitā jetvā māraṃ savāhiniṃ <note>[savāhanaṃ (syā. kaṃ. pī. ka.)]</note> te anejā,</gatha>
    <gatha type="last">Sabbaṃ namucibalaṃ upātivattā te sukhitā’’ti. tatiyaṃ;</gatha>
    <subhead>4. Saṃvarasuttaṃ</subhead>
    <paragraph nr="14"> ‘‘Cattārimāni , bhikkhave, padhānāni. Katamāni cattāri? Saṃvarappadhānaṃ, pahānappadhānaṃ, bhāvanāppadhānaṃ, anurakkhaṇāppadhānaṃ. Katamañca, bhikkhave, saṃvarappadhānaṃ? Idha, bhikkhave, bhikkhu cakkhunā rūpaṃ disvā na nimittaggāhī hoti nānubyañjanaggāhī. Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ , tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati. Sotena saddaṃ sutvā… ghānena gandhaṃ ghāyitvā… jivhāya rasaṃ sāyitvā… kāyena phoṭṭhabbaṃ phusitvā… manasā dhammaṃ viññāya  na nimittaggāhī hoti nānubyañjanaggāhī, yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati manindriyaṃ, manindriye saṃvaraṃ āpajjati. Idaṃ vuccati, bhikkhave, saṃvarappadhānaṃ.</paragraph>
    <paragraph>‘‘Katamañca, bhikkhave, pahānappadhānaṃ? Idha, bhikkhave, bhikkhu uppannaṃ kāmavitakkaṃ nādhivāseti pajahati vinodeti byantīkaroti anabhāvaṃ gameti; uppannaṃ byāpādavitakkaṃ…pe… uppannaṃ vihiṃsāvitakkaṃ…pe… uppannuppanne pāpake akusale dhamme nādhivāseti pajahati vinodeti byantīkaroti anabhāvaṃ gameti. Idaṃ vuccati, bhikkhave, pahānappadhānaṃ.</paragraph>
    <paragraph>‘‘Katamañca, bhikkhave, bhāvanāppadhānaṃ? Idha, bhikkhave, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ, dhammavicayasambojjhaṅgaṃ  bhāveti… vīriyasambojjhaṅgaṃ bhāveti… pītisambojjhaṅgaṃ bhāveti… passaddhisambojjhaṅgaṃ bhāveti… samādhisambojjhaṅgaṃ bhāveti… upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Idaṃ vuccati, bhikkhave, bhāvanāppadhānaṃ.</paragraph>
    <paragraph>‘‘Katamañca , bhikkhave, anurakkhaṇāppadhānaṃ? Idha, bhikkhave, bhikkhu uppannaṃ bhaddakaṃ samādhinimittaṃ anurakkhati aṭṭhikasaññaṃ puḷavakasaññaṃ vinīlakasaññaṃ vicchiddakasaññaṃ uddhumātakasaññaṃ. Idaṃ vuccati, bhikkhave, anurakkhaṇāppadhānaṃ. Imāni kho, bhikkhave, cattāri padhānānī’’ti.</paragraph>
    <gatha type="1">‘‘Saṃvaro ca pahānañca, bhāvanā anurakkhaṇā;</gatha>
    <gatha type="2">Ete  padhānā cattāro, desitādiccabandhunā;</gatha>
    <gatha type="last">Yehi bhikkhu idhātāpī, khayaṃ dukkhassa pāpuṇe’’ti. catutthaṃ;</gatha>
    <subhead>5. Paññattisuttaṃ</subhead>
    <paragraph nr="15"> ‘‘Catasso  imā, bhikkhave, aggapaññattiyo. Katamā catasso? Etadaggaṃ, bhikkhave, attabhāvīnaṃ yadidaṃ – rāhu asurindo. Etadaggaṃ, bhikkhave, kāmabhogīnaṃ yadidaṃ – rājā mandhātā. Etadaggaṃ, bhikkhave, ādhipateyyānaṃ yadidaṃ – māro pāpimā. Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato aggamakkhāyati arahaṃ sammāsambuddho. Imā kho, bhikkhave, catasso aggapaññattiyo’’ti.</paragraph>
    <gatha type="1">‘‘Rāhuggaṃ attabhāvīnaṃ, mandhātā kāmabhoginaṃ;</gatha>
    <gatha type="last">Māro ādhipateyyānaṃ, iddhiyā yasasā jalaṃ.</gatha>
    <gatha type="1">‘‘Uddhaṃ tiriyaṃ apācīnaṃ, yāvatā jagato gati;</gatha>
    <gatha type="last">Sadevakassa lokassa, buddho aggo pavuccatī’’ti. pañcamaṃ;</gatha>
    <subhead>6. Sokhummasuttaṃ</subhead>
    <paragraph nr="16"> ‘‘Cattārimāni, bhikkhave, sokhummāni. Katamāni cattāri? Idha, bhikkhave, bhikkhu rūpasokhummena samannāgato hoti paramena; tena ca rūpasokhummena  aññaṃ rūpasokhummaṃ uttaritaraṃ vā paṇītataraṃ vā na samanupassati; tena ca rūpasokhummena aññaṃ rūpasokhummaṃ uttaritaraṃ vā paṇītataraṃ vā na pattheti. Vedanāsokhummena  samannāgato hoti paramena; tena ca vedanāsokhummena aññaṃ vedanāsokhummaṃ uttaritaraṃ vā paṇītataraṃ vā na samanupassati; tena ca vedanāsokhummena aññaṃ vedanāsokhummaṃ uttaritaraṃ vā paṇītataraṃ vā na pattheti. Saññāsokhummena samannāgato hoti paramena; tena ca saññāsokhummena aññaṃ saññāsokhummaṃ uttaritaraṃ vā paṇītataraṃ vā na samanupassati; tena ca saññāsokhummena aññaṃ saññāsokhummaṃ uttaritaraṃ vā paṇītataraṃ vā na pattheti. Saṅkhārasokhummena samannāgato hoti paramena; tena ca saṅkhārasokhummena aññaṃ saṅkhārasokhummaṃ uttaritaraṃ vā  paṇītataraṃ vā na samanupassati; tena ca saṅkhārasokhummena aññaṃ saṅkhārasokhummaṃ uttaritaraṃ vā paṇītataraṃ vā na pattheti. Imāni kho, bhikkhave, cattāri sokhummānī’’ti.</paragraph>
    <gatha type="1">‘‘Rūpasokhummataṃ  ñatvā, vedanānañca sambhavaṃ;</gatha>
    <gatha type="2">Saññā yato samudeti, atthaṃ gacchati yattha ca;</gatha>
    <gatha type="last">Saṅkhāre parato ñatvā, dukkhato no ca attato.</gatha>
    <gatha type="1">‘‘Sa ve sammaddaso bhikkhu, santo santipade rato;</gatha>
    <gatha type="last">Dhāreti antimaṃ dehaṃ, jetvā māraṃ savāhini’’nti. chaṭṭhaṃ;</gatha>
    <subhead>7. Paṭhamaagatisuttaṃ</subhead>
    <paragraph nr="17"> ‘‘Cattārimāni, bhikkhave, agatigamanāni. Katamāni cattāri? Chandāgatiṃ gacchati, dosāgatiṃ gacchati, mohāgatiṃ gacchati, bhayāgatiṃ gacchati – imāni kho, bhikkhave, cattāri agatigamanānī’’ti.</paragraph>
    <gatha type="1">‘‘Chandā dosā bhayā mohā, yo dhammaṃ ativattati;</gatha>
    <gatha type="last">Nihīyati tassa yaso, kāḷapakkheva candimā’’ti. sattamaṃ;</gatha>
    <subhead>8. Dutiyaagatisuttaṃ</subhead>
    <paragraph nr="18"> ‘‘Cattārimāni , bhikkhave, nāgatigamanāni. Katamāni cattāri? Na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati – imāni kho, bhikkhave, cattāri nāgatigamanānī’’ti.</paragraph>
    <gatha type="1">‘‘Chandā dosā bhayā mohā, yo dhammaṃ nātivattati;</gatha>
    <gatha type="last">Āpūrati tassa yaso, sukkapakkheva candimā’’ti. aṭṭhamaṃ;</gatha>
    <subhead>9. Tatiyaagatisuttaṃ</subhead>
    <paragraph nr="19"> ‘‘Cattārimāni, bhikkhave, agatigamanāni. Katamāni cattāri? Chandāgatiṃ  gacchati , dosāgatiṃ gacchati, mohāgatiṃ gacchati, bhayāgatiṃ gacchati  – imāni kho, bhikkhave, cattāri agatigamanāni.</paragraph>
    <paragraph>‘‘Cattārimāni, bhikkhave, nāgatigamanāni. Katamāni cattāri? Na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati – imāni kho, bhikkhave, cattāri nāgatigamanānī’’ti.</paragraph>
    <gatha type="1">‘‘Chandā dosā bhayā mohā, yo dhammaṃ ativattati;</gatha>
    <gatha type="last">Nihīyati tassa yaso, kāḷapakkheva candimā.</gatha>
    <gatha type="1">‘‘Chandā dosā bhayā mohā, yo dhammaṃ nātivattati;</gatha>
    <gatha type="last">Āpūrati tassa yaso, sukkapakkheva candimā’’ti. navamaṃ;</gatha>
    <subhead>10. Bhattuddesakasuttaṃ</subhead>
    <paragraph nr="20"> ‘‘Catūhi, bhikkhave, dhammehi samannāgato bhattuddesako yathābhataṃ nikkhitto evaṃ niraye. Katamehi catūhi? Chandāgatiṃ gacchati, dosāgatiṃ gacchati, mohāgatiṃ gacchati, bhayāgatiṃ gacchati – imehi kho, bhikkhave, catūhi dhammehi samannāgato bhattuddesako yathābhataṃ nikkhitto evaṃ niraye.</paragraph>
    <paragraph>‘‘Catūhi, bhikkhave, dhammehi samannāgato bhattuddesako yathābhataṃ nikkhitto evaṃ sagge. Katamehi catūhi? Na chandāgatiṃ gacchati, na dosāgatiṃ  gacchati, na mohāgatiṃ gacchati, na bhayāgatiṃ gacchati – imehi kho, bhikkhave, catūhi dhammehi samannāgato bhattuddesako yathābhataṃ nikkhitto evaṃ sagge’’ti.</paragraph>
    <gatha type="1">‘‘Ye keci kāmesu asaññatā janā,</gatha>
    <gatha type="2">Adhammikā honti adhammagāravā;</gatha>
    <gatha type="3">Chandā dosā mohā ca bhayā gāmino <note>[chandā ca dosā ca bhayā ca gāmino (sī. syā. kaṃ. pī)]</note>,</gatha>
    <gatha type="last">Parisākasaṭo <note>[parisakkasāvo (sī. syā. kaṃ. pī.)]</note> ca panesa vuccati.</gatha>
    <gatha type="1">‘‘Evañhi  vuttaṃ samaṇena jānatā,</gatha>
    <gatha type="2">Tasmā hi te sappurisā pasaṃsiyā;</gatha>
    <gatha type="3">Dhamme ṭhitā ye na karonti pāpakaṃ,</gatha>
    <gatha type="2">Na chandā na dosā na mohā na bhayā ca gāmino <note>[na chandadosā na bhayā ca gāmino (sī. syā. kaṃ. pī.)]</note>;</gatha>
    <gatha type="3">‘‘Parisāya maṇḍo ca panesa vuccati,</gatha>
    <gatha type="last">Evañhi vuttaṃ samaṇena jānatā’’ti. dasamaṃ;</gatha>
    <centered>Caravaggo dutiyo.</centered>
    <paragraph>Tassuddānaṃ –</paragraph>
    <gatha type="1">Caraṃ sīlaṃ padhānāni, saṃvaraṃ paññatti pañcamaṃ;</gatha>
    <gatha type="last">Sokhummaṃ tayo agatī, bhattuddesena te dasāti.</gatha>
  </text>
</tree>
