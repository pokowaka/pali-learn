<?xml version='1.0' encoding='UTF-8'?>
<tree text="5. Rohitassavaggo" target="text">
  <text>
    <subhead>1. Samādhibhāvanāsuttaṃ</subhead>
    <paragraph nr="41"> ‘‘Catasso  imā, bhikkhave, samādhibhāvanā. Katamā catasso? Atthi, bhikkhave, samādhibhāvanā bhāvitā bahulīkatā diṭṭhadhammasukhavihārāya saṃvattati; atthi, bhikkhave, samādhibhāvanā bhāvitā bahulīkatā ñāṇadassanappaṭilābhāya saṃvattati; atthi, bhikkhave, samādhibhāvanā bhāvitā bahulīkatā satisampajaññāya saṃvattati; atthi, bhikkhave, samādhibhāvanā bhāvitā bahulīkatā āsavānaṃ khayāya saṃvattati.</paragraph>
    <paragraph>‘‘Katamā  ca, bhikkhave, samādhibhāvanā bhāvitā bahulīkatā diṭṭhadhammasukhavihārāya saṃvattati? Idha, bhikkhave, bhikkhu vivicceva kāmehi… catutthaṃ jhānaṃ upasampajja viharati. Ayaṃ, bhikkhave, samādhibhāvanā bhāvitā bahulīkatā diṭṭhadhammasukhavihārāya saṃvattati.</paragraph>
    <paragraph>‘‘Katamā  ca, bhikkhave, samādhibhāvanā bhāvitā bahulīkatā ñāṇadassanappaṭilābhāya saṃvattati? Idha, bhikkhave, bhikkhu ālokasaññaṃ manasi karoti, divāsaññaṃ adhiṭṭhāti – yathā divā tathā rattiṃ, yathā  rattiṃ tathā divā. Iti vivaṭena cetasā apariyonaddhena sappabhāsaṃ cittaṃ bhāveti. Ayaṃ, bhikkhave, samādhibhāvanā bhāvitā bahulīkatā ñāṇadassanappaṭilābhāya saṃvattati.</paragraph>
    <paragraph>‘‘Katamā ca, bhikkhave, samādhibhāvanā bhāvitā bahulīkatā satisampajaññāya saṃvattati? Idha, bhikkhave, bhikkhuno viditā vedanā uppajjanti, viditā upaṭṭhahanti, viditā abbhatthaṃ  gacchanti; viditā saññā…pe… viditā vitakkā uppajjanti, viditā upaṭṭhahanti, viditā abbhatthaṃ gacchanti. Ayaṃ, bhikkhave, samādhibhāvanā bhāvitā bahulīkatā satisampajaññāya saṃvattati.</paragraph>
    <paragraph>‘‘Katamā ca, bhikkhave, samādhibhāvanā bhāvitā bahulīkatā āsavānaṃ khayāya saṃvattati? Idha, bhikkhave, bhikkhu pañcasu upādānakkhandhesu udayabbayānupassī viharati – ‘iti rūpaṃ, iti rūpassa samudayo, iti rūpassa atthaṅgamo <note>[atthagamo (sī. pī.)]</note>; iti vedanā, iti vedanāya samudayo, iti vedanāya atthaṅgamo; iti saññā, iti saññāya samudayo, iti saññāya atthaṅgamo; iti saṅkhārā, iti saṅkhārānaṃ samudayo, iti saṅkhārānaṃ atthaṅgamo; iti viññāṇaṃ, iti viññāṇassa samudayo, iti viññāṇassa atthaṅgamo’ti. Ayaṃ, bhikkhave, samādhibhāvanā bhāvitā bahulīkatā āsavānaṃ khayāya saṃvattati. Imā kho, bhikkhave, catasso samādhibhāvanā. Idañca pana metaṃ, bhikkhave, sandhāya bhāsitaṃ pārāyane puṇṇakapañhe –</paragraph>
    <gatha type="1">‘‘Saṅkhāya lokasmiṃ paroparāni,</gatha>
    <gatha type="2">Yassiñjitaṃ natthi kuhiñci loke;</gatha>
    <gatha type="3">Santo  vidhūmo anīgho nirāso,</gatha>
    <gatha type="last">Atāri  so jātijaranti brūmī’’ti <note>[su. ni. 1054; cūḷani. puṇṇakamāṇavapucchā 73]</note>. paṭhamaṃ;</gatha>
    <subhead>2. Pañhabyākaraṇasuttaṃ</subhead>
    <paragraph nr="42"> ‘‘Cattārimāni , bhikkhave, pañhabyākaraṇāni <note>[pañhābyākaraṇāni (ka.)]</note>. Katamāni cattāri? Atthi, bhikkhave, pañho ekaṃsabyākaraṇīyo; atthi, bhikkhave, pañho vibhajjabyākaraṇīyo; atthi, bhikkhave, pañho paṭipucchābyākaraṇīyo; atthi, bhikkhave, pañho ṭhapanīyo. Imāni kho, bhikkhave, cattāri pañhabyākaraṇānī’’ti.</paragraph>
    <gatha type="1">‘‘Ekaṃsavacanaṃ ekaṃ, vibhajjavacanāparaṃ;</gatha>
    <gatha type="last">Tatiyaṃ paṭipuccheyya, catutthaṃ pana ṭhāpaye.</gatha>
    <gatha type="1">‘‘Yo  ca tesaṃ <note>[nesaṃ (sī. syā. kaṃ.)]</note> tattha tattha, jānāti anudhammataṃ;</gatha>
    <gatha type="last">Catupañhassa kusalo, āhu bhikkhuṃ tathāvidhaṃ.</gatha>
    <gatha type="1">‘‘Durāsado duppasaho, gambhīro duppadhaṃsiyo;</gatha>
    <gatha type="last">Atho atthe anatthe ca, ubhayassa hoti kovido <note>[ubhayatthassa kovido (syā. kaṃ.)]</note>.</gatha>
    <gatha type="1">‘‘Anatthaṃ parivajjeti, atthaṃ gaṇhāti paṇḍito;</gatha>
    <gatha type="last">Atthābhisamayā dhīro, paṇḍitoti pavuccatī’’ti. dutiyaṃ;</gatha>
    <subhead>3. Paṭhamakodhagarusuttaṃ</subhead>
    <paragraph nr="43"> ‘‘Cattārome, bhikkhave, puggalā santo saṃvijjamānā lokasmiṃ. Katame cattāro? Kodhagaru na saddhammagaru, makkhagaru na saddhammagaru, lābhagaru na saddhammagaru, sakkāragaru na saddhammagaru. Ime kho, bhikkhave, cattāro puggalā santo saṃvijjamānā lokasmiṃ.</paragraph>
    <paragraph>‘‘Cattārome, bhikkhave, puggalā santo saṃvijjamānā lokasmiṃ. Katame cattāro? Saddhammagaru na kodhagaru, saddhammagaru na makkhagaru, saddhammagaru na lābhagaru , saddhammagaru na sakkāragaru. Ime  kho, bhikkhave, cattāro puggalā santo saṃvijjamānā lokasmi’’nti.</paragraph>
    <gatha type="1">‘‘Kodhamakkhagarū bhikkhū, lābhasakkāragāravā;</gatha>
    <gatha type="last">Na te dhamme virūhanti, sammāsambuddhadesite.</gatha>
    <gatha type="1">‘‘Ye  ca saddhammagaruno, vihaṃsu viharanti ca;</gatha>
    <gatha type="last">Te ve dhamme virūhanti, sammāsambuddhadesite’’ti. tatiyaṃ;</gatha>
    <subhead>4. Dutiyakodhagarusuttaṃ</subhead>
    <paragraph nr="44"> ‘‘Cattārome , bhikkhave, asaddhammā. Katame cattāro? Kodhagarutā na saddhammagarutā, makkhagarutā na saddhammagarutā, lābhagarutā na saddhammagarutā, sakkāragarutā na saddhammagarutā. Ime kho, bhikkhave, cattāro asaddhammā.</paragraph>
    <paragraph>‘‘Cattārome, bhikkhave, saddhammā. Katame cattāro? Saddhammagarutā na kodhagarutā, saddhammagarutā na makkhagarutā, saddhammagarutā na lābhagarutā, saddhammagarutā na sakkāragarutā. Ime kho, bhikkhave, cattāro saddhammā’’ti.</paragraph>
    <gatha type="1">‘‘Kodhamakkhagaru bhikkhu, lābhasakkāragāravo;</gatha>
    <gatha type="last">Sukhette pūtibījaṃva, saddhamme na virūhati.</gatha>
    <gatha type="1">‘‘Ye ca saddhammagaruno, vihaṃsu viharanti ca;</gatha>
    <gatha type="last">Te ve dhamme virūhanti, snehānvayamivosadhā’’ti <note>[snehamanvāyamivosadhāti (sī. syā. kaṃ. pī.)]</note>. catutthaṃ;</gatha>
    <subhead>5. Rohitassasuttaṃ</subhead>
    <paragraph nr="45"> Ekaṃ samayaṃ bhagavā <note>[saṃ. ni. 1.107]</note> sāvatthiyaṃ viharati jetavane anāthapiṇḍikassa ārāme. Atha kho rohitasso devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā  tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho rohitasso devaputto bhagavantaṃ etadavoca –</paragraph>
    <paragraph>‘‘Yattha nu kho, bhante, na jāyati na jīyati na mīyati na  cavati na upapajjati, sakkā nu kho so, bhante, gamanena lokassa anto ñātuṃ vā daṭṭhuṃ vā pāpuṇituṃ vā’’ti? ‘‘Yattha kho, āvuso, na jāyati na  jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’’ti.</paragraph>
    <paragraph>‘‘Acchariyaṃ , bhante, abbhutaṃ, bhante! Yāva subhāsitamidaṃ, bhante, bhagavatā – ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’’’ti.</paragraph>
    <paragraph>‘‘Bhūtapubbāhaṃ, bhante, rohitasso nāma isi ahosiṃ bhojaputto iddhimā vehāsaṅgamo. Tassa mayhaṃ, bhante, evarūpo javo ahosi, seyyathāpi nāma daḷhadhammā <note>[daḷhadhammo, a. ni. 9.38; ma. ni. 1.161 (sabbattha) ṭīkā ca moggallānabyākaraṇaṃ ca oloketabbaṃ]</note> dhanuggaho sikkhito katahattho katūpāsano lahukena asanena appakasirena tiriyaṃ tālacchāyaṃ atipāteyya. Tassa mayhaṃ, bhante, evarūpo padavītihāro ahosi, seyyathāpi nāma puratthimā samuddā pacchimo samuddo. Tassa mayhaṃ, bhante, evarūpena javena samannāgatassa evarūpena ca padavītihārena evarūpaṃ icchāgataṃ uppajji – ‘ahaṃ gamanena lokassa antaṃ pāpuṇissāmī’ti. So kho ahaṃ, bhante, aññatreva asitapītakhāyitasāyitā aññatra uccārapassāvakammā aññatra niddākilamathapaṭivinodanā vassasatāyuko vassasatajīvī vassasataṃ gantvā appatvāva lokassa  antaṃ antarāyeva kālaṅkato.</paragraph>
    <paragraph>‘‘Acchariyaṃ, bhante, abbhutaṃ, bhante! Yāva subhāsitamidaṃ, bhante, bhagavatā – ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’’’ti.</paragraph>
    <paragraph>‘‘‘Yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyya’nti vadāmi. Na cāhaṃ, āvuso, appatvāva lokassa antaṃ dukkhassa antakiriyaṃ vadāmi. Api cāhaṃ, āvuso, imasmiṃyeva byāmamatte kaḷevare <note>[kaḷebare (sī. pī.)]</note> sasaññimhi samanake lokañca paññāpemi lokasamudayañca lokanirodhañca lokanirodhagāminiñca paṭipada’’nti.</paragraph>
    <gatha type="1">‘‘Gamanena  na pattabbo, lokassanto kudācanaṃ;</gatha>
    <gatha type="last">Na ca appatvā lokantaṃ, dukkhā atthi pamocanaṃ.</gatha>
    <gatha type="1">‘‘Tasmā  have lokavidū sumedho,</gatha>
    <gatha type="2">Lokantagū vusitabrahmacariyo;</gatha>
    <gatha type="3">Lokassa antaṃ samitāvi ñatvā,</gatha>
    <gatha type="last">Nāsīsatī <note>[nāsiṃsatī (sī.)]</note> lokamimaṃ parañcā’’ti. pañcamaṃ;</gatha>
    <subhead>6. Dutiyarohitassasuttaṃ</subhead>
    <paragraph nr="46"> Atha kho bhagavā tassā rattiyā accayena bhikkhū āmantesi – ‘‘imaṃ, bhikkhave, rattiṃ rohitasso devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhito kho , bhikkhave, rohitasso devaputto maṃ etadavoca – ‘yattha nu kho, bhante <note>[saṃ. ni. 1.107]</note>, na jāyati na jīyati na mīyati na cavati na upapajjati, sakkā nu kho so, bhante, gamanena lokassa anto ñātuṃ vā daṭṭhuṃ vā pāpuṇituṃ vā’ti? Evaṃ vutte ahaṃ, bhikkhave, rohitassaṃ devaputtaṃ etadavocaṃ – ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti. Evaṃ vutte, bhikkhave, rohitasso devaputto maṃ etadavoca – ‘acchariyaṃ, bhante, abbhutaṃ, bhante! Yāva subhāsitamidaṃ, bhante, bhagavatā – yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmi’’’.</paragraph>
    <paragraph>‘‘Bhūtapubbāhaṃ, bhante, rohitasso nāma isi ahosiṃ bhojaputto iddhimā vehāsaṅgamo. Tassa mayhaṃ, bhante, evarūpo javo ahosi, seyyathāpi nāma daḷhadhammā dhanuggaho sikkhito katahattho katūpāsano lahukena asanena appakasirena tiriyaṃ tālacchāyaṃ atipāteyya . Tassa mayhaṃ, bhante, evarūpo padavītihāro ahosi, seyyathāpi nāma puratthimā samuddā pacchimo samuddo. Tassa mayhaṃ, bhante, evarūpena javena samannāgatassa evarūpena ca padavītihārena evarūpaṃ icchāgataṃ uppajji – ahaṃ gamanena lokassa antaṃ pāpuṇissāmī’’ti. So kho ahaṃ, bhante, aññatreva asitapītakhāyitasāyitā  aññatra uccārapassāvakammā  aññatra niddākilamathapaṭivinodanā  vassasatāyuko vassasatajīvī vassasataṃ gantvā appatvāva lokassa antaṃ antarāyeva kālaṅkato.</paragraph>
    <paragraph>‘‘Acchariyaṃ, bhante, abbhutaṃ, bhante! Yāva subhāsitamidaṃ, bhante, bhagavatā – ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’’’ti. Evaṃ vutte ahaṃ, bhikkhave, rohitassaṃ devaputtaṃ etadavocaṃ –</paragraph>
    <paragraph>‘‘‘Yattha kho, āvuso, na jāyati na jīyati na mīyati na cavati na upapajjati, nāhaṃ, taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti. Na cāhaṃ, āvuso, appatvāva lokassa antaṃ dukkhassantakiriyaṃ vadāmi. Api cāhaṃ, āvuso, imasmiṃyeva byāmamatte kaḷevare sasaññimhi samanake lokañca paññāpemi lokasamudayañca lokanirodhañca lokanirodhagāminiñca paṭipada’’nti.</paragraph>
    <gatha type="1">‘‘Gamanena na pattabbo, lokassanto kudācanaṃ;</gatha>
    <gatha type="last">Na ca appatvā lokantaṃ, dukkhā atthi pamocanaṃ.</gatha>
    <gatha type="1">‘‘Tasmā have lokavidū sumedho,</gatha>
    <gatha type="2">Lokantagū vusitabrahmacariyo;</gatha>
    <gatha type="3">Lokassa antaṃ samitāvi ñatvā,</gatha>
    <gatha type="last">Nāsīsatī lokamimaṃ parañcā’’ti. chaṭṭhaṃ;</gatha>
    <subhead>7. Suvidūrasuttaṃ</subhead>
    <paragraph nr="47"> ‘‘Cattārimāni, bhikkhave, suvidūravidūrāni. Katamāni cattāri? Nabhañca , bhikkhave, pathavī ca; idaṃ paṭhamaṃ suvidūravidūre. Orimañca, bhikkhave, tīraṃ samuddassa pārimañca; idaṃ dutiyaṃ suvidūravidūre. Yato ca, bhikkhave, verocano abbhudeti  yattha ca atthameti <note>[atthaṅgameti (syā.), veti (ka.)]</note>; idaṃ tatiyaṃ suvidūravidūre. Satañca, bhikkhave, dhammo asatañca dhammo; idaṃ catutthaṃ suvidūravidūre. Imāni kho, bhikkhave, cattāri suvidūravidūrānī’’ti.</paragraph>
    <gatha type="1"><note>[jā. 2.21.414, 448]</note> ‘‘Nabhañca  dūre pathavī ca dūre,</gatha>
    <gatha type="2">Pāraṃ samuddassa tadāhu dūre;</gatha>
    <gatha type="3">Yato ca verocano abbhudeti,</gatha>
    <gatha type="2">Pabhaṅkaro yattha ca atthameti;</gatha>
    <gatha type="3">Tato have dūrataraṃ vadanti,</gatha>
    <gatha type="last">Satañca dhammaṃ asatañca dhammaṃ.</gatha>
    <gatha type="1">‘‘Abyāyiko hoti sataṃ samāgamo,</gatha>
    <gatha type="2">Yāvāpi <note>[yāvampi (sī. syā. kaṃ. pī.)]</note> tiṭṭheyya tatheva hoti;</gatha>
    <gatha type="3">Khippañhi veti asataṃ samāgamo,</gatha>
    <gatha type="last">Tasmā sataṃ dhammo asabbhi ārakā’’ti. sattamaṃ;</gatha>
    <subhead>8. Visākhasuttaṃ</subhead>
    <paragraph nr="48"> Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā visākho pañcālaputto <note>[pañcāliputto (sī. syā. kaṃ. pī.)]</note> upaṭṭhānasālāyaṃ bhikkhū dhammiyā kathāya sandasseti samādapeti  samuttejeti sampahaṃseti, poriyā vācāya vissaṭṭhāya anelagalāya atthassa viññāpaniyā pariyāpannāya anissitāya. Atha kho bhagavā sāyanhasamayaṃ paṭisallānā vuṭṭhito yena upaṭṭhānasālā tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū āmantesi –</paragraph>
    <paragraph>‘‘Ko nu kho, bhikkhave, upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā’’ti ? ‘‘Āyasmā, bhante, visākho pañcālaputto upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā’’ti.</paragraph>
    <paragraph>Atha kho bhagavā āyasmantaṃ visākhaṃ pañcālaputtaṃ etadavoca – ‘‘sādhu sādhu, visākha! Sādhu  kho tvaṃ, visākha, bhikkhū dhammiyā kathāya sandassesi samādapesi samuttejesi sampahaṃsesi poriyā vācāya vissaṭṭhāya anelagalāya atthassa viññāpaniyā pariyāpannāya anissitāyāti.</paragraph>
    <gatha type="1">‘‘Nābhāsamānaṃ jānanti, missaṃ bālehi paṇḍitaṃ;</gatha>
    <gatha type="last">Bhāsamānañca jānanti, desentaṃ amataṃ padaṃ.</gatha>
    <gatha type="1">‘‘Bhāsaye jotaye dhammaṃ, paggaṇhe isinaṃ dhajaṃ;</gatha>
    <gatha type="last">Subhāsitadhajā isayo, dhammo hi isinaṃ dhajo’’ti. aṭṭhamaṃ;</gatha>
    <subhead>9. Vipallāsasuttaṃ</subhead>
    <paragraph nr="49"> ‘‘Cattārome , bhikkhave, saññāvipallāsā cittavipallāsā diṭṭhivipallāsā . Katame cattāro? Anicce, bhikkhave, niccanti saññāvipallāso cittavipallāso diṭṭhivipallāso; dukkhe, bhikkhave, sukhanti saññāvipallāso cittavipallāso diṭṭhivipallāso; anattani, bhikkhave, attāti saññāvipallāso cittavipallāso diṭṭhivipallāso; asubhe, bhikkhave, subhanti saññāvipallāso cittavipallāso diṭṭhivipallāso. Ime kho, bhikkhave, cattāro saññāvipallāsā cittavipallāsā diṭṭhivipallāsā.</paragraph>
    <paragraph>‘‘Cattārome, bhikkhave, nasaññāvipallāsā nacittavipallāsā nadiṭṭhivipallāsā. Katame cattāro? Anicce, bhikkhave, aniccanti nasaññāvipallāso nacittavipallāso nadiṭṭhivipallāso; dukkhe, bhikkhave, dukkhanti nasaññāvipallāso nacittavipallāso nadiṭṭhivipallāso; anattani, bhikkhave, anattāti nasaññāvipallāso nacittavipallāso nadiṭṭhivipallāso; asubhe, bhikkhave, asubhanti nasaññāvipallāso nacittavipallāso nadiṭṭhivipallāso . Ime kho, bhikkhave, cattāro nasaññāvipallāsā nacittavipallāsā nadiṭṭhivipallāsā’’ti.</paragraph>
    <gatha type="1">‘‘Anicce  niccasaññino, dukkhe ca sukhasaññino;</gatha>
    <gatha type="2">Anattani ca attāti, asubhe subhasaññino;</gatha>
    <gatha type="last">Micchādiṭṭhihatā sattā, khittacittā visaññino.</gatha>
    <gatha type="1">‘‘Te yogayuttā mārassa, ayogakkhemino janā;</gatha>
    <gatha type="last">Sattā gacchanti saṃsāraṃ, jātimaraṇagāmino.</gatha>
    <gatha type="1">‘‘Yadā ca buddhā lokasmiṃ, uppajjanti pabhaṅkarā;</gatha>
    <gatha type="last">Te  imaṃ dhammaṃ <note>[temaṃ dhammaṃ (sī. syā. kaṃ.)]</note> pakāsenti, dukkhūpasamagāminaṃ.</gatha>
    <gatha type="1">‘‘Tesaṃ sutvāna sappaññā, sacittaṃ paccaladdhā te;</gatha>
    <gatha type="last">Aniccaṃ aniccato dakkhuṃ, dukkhamaddakkhu dukkhato.</gatha>
    <gatha type="1">‘‘Anattani anattāti, asubhaṃ asubhataddasuṃ;</gatha>
    <gatha type="last">Sammādiṭṭhisamādānā, sabbaṃ dukkhaṃ upaccagu’’nti <note>[paṭi. ma. 1.236]</note>. navamaṃ;</gatha>
    <subhead>10. Upakkilesasuttaṃ</subhead>
    <paragraph nr="50"> ‘‘Cattārome , bhikkhave <note>[cūḷava. 447]</note>, candimasūriyānaṃ upakkilesā, yehi upakkilesehi upakkiliṭṭhā candimasūriyā na tapanti na bhāsanti na virocanti. Katame cattāro? Abbhā, bhikkhave, candimasūriyānaṃ upakkilesā, yena upakkilesena upakkiliṭṭhā candimasūriyā na tapanti na bhāsanti na virocanti.</paragraph>
    <paragraph>‘‘Mahikā, bhikkhave, candimasūriyānaṃ upakkilesā, yena upakkilesena upakkiliṭṭhā candimasūriyā na tapanti na bhāsanti na virocanti.</paragraph>
    <paragraph>‘‘Dhūmo rajo, bhikkhave, candimasūriyānaṃ upakkileso, yena upakkilesena upakkiliṭṭhā candimasūriyā na tapanti na bhāsanti na virocanti.</paragraph>
    <paragraph>‘‘Rāhu , bhikkhave, asurindo candimasūriyānaṃ upakkileso, yena upakkilesena upakkiliṭṭhā candimasūriyā na tapanti na bhāsanti na virocanti. Ime kho , bhikkhave, cattāro candimasūriyānaṃ upakkilesā, yehi upakkilesehi upakkiliṭṭhā candimasūriyā na tapanti na bhāsanti na virocanti.</paragraph>
    <paragraph>‘‘Evamevaṃ kho, bhikkhave, cattārome samaṇabrāhmaṇānaṃ upakkilesā, yehi upakkilesehi upakkiliṭṭhā eke samaṇabrāhmaṇā na tapanti na bhāsanti na virocanti. Katame cattāro? Santi, bhikkhave , eke samaṇabrāhmaṇā suraṃ pivanti merayaṃ, surāmerayapānā appaṭiviratā. Ayaṃ, bhikkhave, paṭhamo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti.</paragraph>
    <paragraph>‘‘Santi, bhikkhave, eke samaṇabrāhmaṇā methunaṃ dhammaṃ paṭisevanti, methunasmā dhammā appaṭiviratā. Ayaṃ, bhikkhave, dutiyo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti.</paragraph>
    <paragraph>‘‘Santi, bhikkhave, eke samaṇabrāhmaṇā jātarūparajataṃ sādiyanti, jātarūparajatapaṭiggahaṇā appaṭiviratā. Ayaṃ, bhikkhave, tatiyo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti.</paragraph>
    <paragraph>‘‘Santi, bhikkhave, eke samaṇabrāhmaṇā micchājīvena jīvanti, micchājīvā appaṭiviratā. Ayaṃ, bhikkhave, catuttho samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti. Ime kho, bhikkhave, cattāro samaṇabrāhmaṇānaṃ upakkilesā , yehi upakkilesehi upakkiliṭṭhā eke samaṇabrāhmaṇā na tapanti na bhāsanti na virocantī’’ti.</paragraph>
    <gatha type="1">‘‘Rāgadosaparikkiṭṭhā, eke samaṇabrāhmaṇā;</gatha>
    <gatha type="last">Avijjānivutā posā, piyarūpābhinandino.</gatha>
    <gatha type="1">‘‘Suraṃ  pivanti merayaṃ, paṭisevanti methunaṃ;</gatha>
    <gatha type="2">Rajataṃ  jātarūpañca, sādiyanti aviddasū;</gatha>
    <gatha type="last">Micchājīvena jīvanti, eke samaṇabrāhmaṇā.</gatha>
    <gatha type="1">‘‘Ete  upakkilesā vuttā, buddhenādiccabandhunā;</gatha>
    <gatha type="2">Yehi upakkilesehi <note>[upakkiliṭṭhā (sī. pī.)]</note>, eke samaṇabrāhmaṇā;</gatha>
    <gatha type="last">Na tapanti na bhāsanti, asuddhā sarajā magā.</gatha>
    <gatha type="1">‘‘Andhakārena onaddhā, taṇhādāsā sanettikā;</gatha>
    <gatha type="last">Vaḍḍhenti kaṭasiṃ ghoraṃ, ādiyanti punabbhava’’nti. dasamaṃ;</gatha>
    <centered>Rohitassavaggo pañcamo.</centered>
    <paragraph>Tassuddānaṃ –</paragraph>
    <gatha type="1">Samādhipañhā dve kodhā, rohitassāpare duve;</gatha>
    <gatha type="last">Suvidūravisākhavipallāsā, upakkilesena te dasāti.</gatha>
    <centered>Paṭhamapaṇṇāsakaṃ samattaṃ.</centered>
    <title>2. Dutiyapaṇṇāsakaṃ</title>
  </text>
</tree>
