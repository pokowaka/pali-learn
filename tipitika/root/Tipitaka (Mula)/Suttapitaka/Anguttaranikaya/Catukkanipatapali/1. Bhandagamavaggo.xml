<?xml version='1.0' encoding='UTF-8'?>
<tree text="1. Bha&#x1E47;&#x1E0D;ag&#x101;mavaggo" target="text">
  <text>
    <centered> Namo tassa bhagavato arahato sammāsambuddhassa</centered>
    <title>1. Paṭhamapaṇṇāsakaṃ</title>
    <subhead>1. Anubuddhasuttaṃ</subhead>
    <paragraph nr="1"> Evaṃ  me sutaṃ – ekaṃ samayaṃ bhagavā vajjīsu viharati bhaṇḍagāme. Tatra kho bhagavā bhikkhū āmantesi – ‘‘bhikkhavo’’ti. ‘‘Bhadante’’ti te bhikkhū bhagavato paccassosuṃ. Bhagavā etadavoca –</paragraph>
    <paragraph>‘‘Catunnaṃ, bhikkhave, dhammānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ  mamañceva tumhākañca. Katamesaṃ catunnaṃ? Ariyassa, bhikkhave, sīlassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Ariyassa, bhikkhave, samādhissa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Ariyāya, bhikkhave, paññāya ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca . Ariyāya, bhikkhave, vimuttiyā ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Tayidaṃ, bhikkhave, ariyaṃ sīlaṃ anubuddhaṃ paṭividdhaṃ, ariyo samādhi anubuddho paṭividdho, ariyā paññā anubuddhā paṭividdhā, ariyā vimutti anubuddhā paṭividdhā, ucchinnā bhavataṇhā, khīṇā bhavanetti, natthi dāni punabbhavo’’ti.</paragraph>
    <paragraph>Idamavoca  bhagavā. Idaṃ vatvāna sugato athāparaṃ etadavoca satthā –</paragraph>
    <gatha type="1">‘‘Sīlaṃ  samādhi paññā ca, vimutti ca anuttarā;</gatha>
    <gatha type="last">Anubuddhā ime dhammā, gotamena yasassinā.</gatha>
    <gatha type="1">‘‘Iti buddho abhiññāya, dhammamakkhāsi bhikkhunaṃ;</gatha>
    <gatha type="last">Dukkhassantakaro satthā, cakkhumā parinibbuto’’ti. paṭhamaṃ;</gatha>
    <subhead>2. Papatitasuttaṃ</subhead>
    <paragraph nr="2"> ‘‘Catūhi, bhikkhave, dhammehi asamannāgato ‘imasmā dhammavinayā papatito’ti vuccati. Katamehi catūhi? Ariyena, bhikkhave, sīlena asamannāgato ‘imasmā dhammavinayā papatito’ti vuccati. Ariyena, bhikkhave, samādhinā asamannāgato ‘imasmā dhammavinayā papatito’ti vuccati. Ariyāya, bhikkhave, paññāya asamannāgato ‘imasmā dhammavinayā papatito’ti vuccati. Ariyāya, bhikkhave, vimuttiyā asamannāgato ‘imasmā dhammavinayā papatito’ti vuccati. Imehi kho, bhikkhave, catūhi dhammehi asamannāgato ‘imasmā dhammavinayā papatito’ti vuccati.</paragraph>
    <paragraph>‘‘Catūhi , bhikkhave, dhammehi samannāgato ‘imasmā dhammavinayā apapatito’ti <note>[appapatitoti (ka.)]</note> vuccati. Katamehi catūhi? Ariyena, bhikkhave, sīlena samannāgato ‘imasmā dhammavinayā apapatito’ti vuccati. Ariyena, bhikkhave, samādhinā samannāgato  ‘imasmā dhammavinayā apapatito’ti vuccati. Ariyāya, bhikkhave, paññāya samannāgato ‘imasmā dhammavinayā apapatito’ti vuccati. Ariyāya, bhikkhave, vimuttiyā samannāgato ‘imasmā dhammavinayā apapatito’ti vuccati. Imehi kho, bhikkhave, catūhi dhammehi samannāgato ‘imasmā dhammavinayā apapatito’ti vuccatī’’ti.</paragraph>
    <gatha type="1">‘‘Cutā patanti patitā, giddhā ca punarāgatā;</gatha>
    <gatha type="last">Kataṃ kiccaṃ rataṃ rammaṃ, sukhenānvāgataṃ sukha’’ntntti. dutiyaṃ;</gatha>
    <subhead>3. Paṭhamakhatasuttaṃ</subhead>
    <paragraph nr="3"> ‘‘Catūhi , bhikkhave, dhammehi samannāgato bālo abyatto <note>[avyatto (sī. pī.)]</note> asappuriso khataṃ upahataṃ attānaṃ pariharati, sāvajjo ca  hoti sānuvajjo ca viññūnaṃ, bahuñca apuññaṃ pasavati. Katamehi catūhi? Ananuvicca apariyogāhetvā avaṇṇārahassa vaṇṇaṃ bhāsati, ananuvicca apariyogāhetvā vaṇṇārahassa avaṇṇaṃ bhāsati, ananuvicca apariyogāhetvā appasādanīye ṭhāne pasādaṃ upadaṃseti, ananuvicca apariyogāhetvā pasādanīye ṭhāne appasādaṃ upadaṃseti – imehi kho, bhikkhave, catūhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati.</paragraph>
    <paragraph>‘‘Catūhi, bhikkhave, dhammehi samannāgato paṇḍito viyatto <note>[vyatto (sī. pī.), byatto (syā. kaṃ.)]</note> sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamehi catūhi? Anuvicca pariyogāhetvā avaṇṇārahassa avaṇṇaṃ bhāsati , anuvicca pariyogāhetvā vaṇṇārahassa vaṇṇaṃ bhāsati, anuvicca pariyogāhetvā appasādanīye ṭhāne appasādaṃ upadaṃseti, anuvicca pariyogāhetvā pasādanīye ṭhāne pasādaṃ upadaṃseti – imehi kho, bhikkhave, catūhi dhammehi samannāgato paṇḍito viyatto sappuriso akkhataṃ anupahataṃ  attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī’’ti.</paragraph>
    <gatha type="1"><note>[su. ni. 663; saṃ. ni. 1.180]</note> ‘‘Yo nindiyaṃ pasaṃsati,</gatha>
    <gatha type="2">Taṃ vā nindati yo pasaṃsiyo;</gatha>
    <gatha type="3">Vicināti mukhena so kaliṃ,</gatha>
    <gatha type="last">Kalinā tena sukhaṃ na vindati.</gatha>
    <gatha type="1"><note>[su. ni. 663; saṃ. ni. 1.180]</note> ‘‘Appamatto ayaṃ kali,</gatha>
    <gatha type="2">Yo akkhesu dhanaparājayo;</gatha>
    <gatha type="3">Sabbassāpi sahāpi attanā,</gatha>
    <gatha type="2">Ayameva mahantataro kali;</gatha>
    <gatha type="last">Yo sugatesu manaṃ padosaye.</gatha>
    <gatha type="1">‘‘Sataṃ  sahassānaṃ nirabbudānaṃ,</gatha>
    <gatha type="2">Chattiṃsatī pañca ca abbudāni;</gatha>
    <gatha type="3">Yamariyagarahī <note>[yamariyaṃ garahīya (syā. kaṃ.)]</note> nirayaṃ upeti,</gatha>
    <gatha type="last">Vācaṃ manañca paṇidhāya pāpaka’’nti. tatiyaṃ;</gatha>
    <subhead>4. Dutiyakhatasuttaṃ</subhead>
    <paragraph nr="4"> ‘‘Catūsu, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati sāvajjo ca hoti sānuvajjo ca viññūnaṃ, bahuñca apuññaṃ pasavati. Katamesu catūsu? Mātari, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Pitari, bhikkhave, micchā paṭipajjamāno…pe… tathāgate , bhikkhave, micchā paṭipajjamāno…pe… tathāgatasāvake, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca  viññūnaṃ, bahuñca apuññaṃ pasavati. Imesu kho, bhikkhave, catūsu micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati.</paragraph>
    <paragraph>‘‘Catūsu, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamesu catūsu? Mātari, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Pitari, bhikkhave, sammā paṭipajjamāno…pe… tathāgate, bhikkhave, sammā paṭipajjamāno…pe… tathāgatasāvake, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Imesu kho, bhikkhave, catūsu sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī’’ti.</paragraph>
    <gatha type="1">‘‘Mātari  pitari cāpi, yo micchā paṭipajjati;</gatha>
    <gatha type="2">Tathāgate vā sambuddhe, atha vā tassa sāvake;</gatha>
    <gatha type="last">Bahuñca  so pasavati, apuññaṃ tādiso naro.</gatha>
    <gatha type="1">‘‘Tāya naṃ adhammacariyāya <note>[tāya adhammacariyāya (sī. syā. kaṃ. pī.)]</note>, mātāpitūsu paṇḍitā;</gatha>
    <gatha type="last">Idheva naṃ garahanti, peccāpāyañca gacchati.</gatha>
    <gatha type="1">‘‘Mātari pitari cāpi, yo sammā paṭipajjati;</gatha>
    <gatha type="2">Tathāgate vā sambuddhe, atha vā tassa sāvake;</gatha>
    <gatha type="last">Bahuñca so pasavati, puññaṃ etādiso <note>[puññampi tādiso (sī. syā. kaṃ.)]</note> naro.</gatha>
    <gatha type="1">‘‘Tāya naṃ dhammacariyāya, mātāpitūsu paṇḍitā;</gatha>
    <gatha type="last">Idheva <note>[idha ceva (sī.)]</note> naṃ pasaṃsanti, pecca sagge pamodatī’’ti <note>[sagge ca modatīti (sī.)]</note>. catutthaṃ;</gatha>
    <subhead>5. Anusotasuttaṃ</subhead>
    <paragraph nr="5"> ‘‘Cattārome , bhikkhave, puggalā santo saṃvijjamānā lokasmiṃ. Katame cattāro? Anusotagāmī puggalo, paṭisotagāmī puggalo, ṭhitatto puggalo, tiṇṇo pāraṅgato <note>[pāragato (sī. syā. kaṃ.)]</note> thale tiṭṭhati brāhmaṇo. Katamo ca, bhikkhave, anusotagāmī puggalo? Idha, bhikkhave, ekacco puggalo kāme ca paṭisevati, pāpañca kammaṃ karoti. Ayaṃ vuccati, bhikkhave, anusotagāmī puggalo.</paragraph>
    <paragraph>‘‘Katamo ca, bhikkhave, paṭisotagāmī puggalo? Idha, bhikkhave, ekacco puggalo kāme ca nappaṭisevati, pāpañca kammaṃ na karoti, sahāpi dukkhena sahāpi domanassena assumukhopi rudamāno paripuṇṇaṃ parisuddhaṃ brahmacariyaṃ carati. Ayaṃ vuccati, bhikkhave, paṭisotagāmī puggalo.</paragraph>
    <paragraph>‘‘Katamo ca, bhikkhave, ṭhitatto puggalo? Idha, bhikkhave, ekacco puggalo pañcannaṃ orambhāgiyānaṃ saṃyojanānaṃ parikkhayā  opapātiko hoti, tattha parinibbāyī, anāvattidhammo tasmā lokā. Ayaṃ vuccati, bhikkhave, ṭhitatto puggalo.</paragraph>
    <paragraph>‘‘Katamo  ca, bhikkhave, puggalo tiṇṇo pāraṅgato thale tiṭṭhati brāhmaṇo? Idha , bhikkhave, ekacco puggalo āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ayaṃ vuccati, bhikkhave, puggalo tiṇṇo pāraṅgato thale tiṭṭhati brāhmaṇo. Ime kho, bhikkhave, cattāro puggalā santo saṃvijjamānā lokasmi’’nti.</paragraph>
    <gatha type="1">‘‘Ye keci kāmesu asaññatā janā,</gatha>
    <gatha type="2">Avītarāgā idha kāmabhogino;</gatha>
    <gatha type="3">Punappunaṃ jātijarūpagāmi te <note>[jātijarūpagāhino (sī.), jātijarūpagā hi te (syā. kaṃ.)]</note>,</gatha>
    <gatha type="last">Taṇhādhipannā anusotagāmino.</gatha>
    <gatha type="1">‘‘Tasmā  hi dhīro idhupaṭṭhitassatī,</gatha>
    <gatha type="2">Kāme ca pāpe ca asevamāno;</gatha>
    <gatha type="3">Sahāpi dukkhena jaheyya kāme,</gatha>
    <gatha type="last">Paṭisotagāmīti tamāhu puggalaṃ.</gatha>
    <gatha type="1">‘‘Yo ve kilesāni pahāya pañca,</gatha>
    <gatha type="2">Paripuṇṇasekho aparihānadhammo;</gatha>
    <gatha type="3">Cetovasippatto samāhitindriyo,</gatha>
    <gatha type="last">Sa ve ṭhitattoti naro pavuccati.</gatha>
    <gatha type="1">‘‘Paroparā  yassa samecca dhammā,</gatha>
    <gatha type="2">Vidhūpitā atthagatā na santi;</gatha>
    <gatha type="3">Sa ve muni <note>[sa vedagū (sī. syā. kaṃ. pī.)]</note> vusitabrahmacariyo,</gatha>
    <gatha type="last">Lokantagū pāragatoti vuccatī’’ti. pañcamaṃ;</gatha>
    <subhead>6. Appassutasuttaṃ</subhead>
    <paragraph nr="6"> ‘‘Cattārome, bhikkhave, puggalā santo saṃvijjamānā lokasmiṃ. Katame cattāro? Appassuto sutena anupapanno, appassuto sutena upapanno, bahussuto sutena anupapanno, bahussuto sutena upapanno. Kathañca, bhikkhave, puggalo appassuto hoti sutena anupapanno ? Idha , bhikkhave, ekaccassa puggalassa appakaṃ sutaṃ hoti – suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa appakassa sutassa na atthamaññāya dhammamaññāya <note>[na dhammamaññāya (pī. ka.)]</note> dhammānudhammappaṭipanno hoti. Evaṃ kho, bhikkhave, puggalo appassuto hoti sutena anupapanno.</paragraph>
    <paragraph>‘‘Kathañca, bhikkhave, puggalo appassuto hoti sutena upapanno? Idha, bhikkhave, ekaccassa puggalassa appakaṃ sutaṃ hoti – suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ  abbhutadhammaṃ vedallaṃ. So tassa appakassa sutassa atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo appassuto hoti sutena upapanno.</paragraph>
    <paragraph>‘‘Kathañca, bhikkhave, puggalo bahussuto hoti sutena anupapanno? Idha, bhikkhave, ekaccassa puggalassa bahukaṃ sutaṃ hoti – suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa bahukassa sutassa na atthamaññāya dhammamaññāya <note>[na dhammamaññāya (pī.)]</note> dhammānudhammappaṭipanno hoti. Evaṃ kho, bhikkhave, puggalo bahussuto hoti sutena anupapanno.</paragraph>
    <paragraph>‘‘Kathañca, bhikkhave, puggalo bahussuto hoti sutena upapanno? Idha, bhikkhave, ekaccassa puggalassa bahukaṃ sutaṃ hoti – suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa bahukassa sutassa atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo bahussuto hoti sutena upapanno. Ime kho, bhikkhave, cattāro puggalā santo saṃvijjamānā lokasmi’’nti.</paragraph>
    <gatha type="1">‘‘Appassutopi ce hoti, sīlesu asamāhito;</gatha>
    <gatha type="last">Ubhayena naṃ garahanti, sīlato ca sutena ca.</gatha>
    <gatha type="1">‘‘Appassutopi ce hoti, sīlesu susamāhito;</gatha>
    <gatha type="last">Sīlato naṃ pasaṃsanti, tassa sampajjate sutaṃ.</gatha>
    <gatha type="1">‘‘Bahussutopi  ce hoti, sīlesu asamāhito;</gatha>
    <gatha type="last">Sīlato naṃ garahanti, nāssa sampajjate sutaṃ.</gatha>
    <gatha type="1">‘‘Bahussutopi  ce hoti, sīlesu susamāhito;</gatha>
    <gatha type="last">Ubhayena naṃ pasaṃsanti, sīlato ca sutena ca.</gatha>
    <gatha type="1">‘‘Bahussutaṃ  dhammadharaṃ, sappaññaṃ buddhasāvakaṃ;</gatha>
    <gatha type="2">Nekkhaṃ jambonadasseva, ko taṃ ninditumarahati;</gatha>
    <gatha type="last">Devāpi naṃ pasaṃsanti, brahmunāpi pasaṃsito’’ti. chaṭṭhaṃ;</gatha>
    <subhead>7. Sobhanasuttaṃ</subhead>
    <paragraph nr="7"> ‘‘Cattārome, bhikkhave, viyattā vinītā visāradā bahussutā dhammadharā  dhammānudhammappaṭipannā saṅghaṃ sobhenti. Katame cattāro? Bhikkhu, bhikkhave, viyatto vinīto visārado bahussuto dhammadharo dhammānudhammappaṭipanno saṅghaṃ sobheti. Bhikkhunī, bhikkhave, viyattā vinītā visāradā bahussutā dhammadharā dhammānudhammappaṭipannā saṅghaṃ sobheti. Upāsako, bhikkhave, viyatto vinīto visārado bahussuto dhammadharo dhammānudhammappaṭipanno saṅghaṃ sobheti. Upāsikā, bhikkhave, viyattā vinītā visāradā bahussutā dhammadharā dhammānudhammappaṭipannā saṅghaṃ sobheti. Ime kho, bhikkhave, cattāro viyattā vinītā visāradā bahussutā dhammadharā dhammānudhammappaṭipannā saṅghaṃ sobhentī’’ti.</paragraph>
    <gatha type="1">‘‘Yo hoti viyatto <note>[vyatto (sī. pī.), byatto (syā. kaṃ.)]</note> ca visārado ca,</gatha>
    <gatha type="2">Bahussuto dhammadharo ca hoti;</gatha>
    <gatha type="3">Dhammassa hoti anudhammacārī,</gatha>
    <gatha type="last">Sa tādiso vuccati saṅghasobhano <note>[saṃghasobhaṇo (ka.)]</note>.</gatha>
    <gatha type="1">‘‘Bhikkhu ca sīlasampanno, bhikkhunī ca bahussutā;</gatha>
    <gatha type="2">Upāsako ca yo saddho, yā ca saddhā upāsikā;</gatha>
    <gatha type="last">Ete kho saṅghaṃ sobhenti, ete hi saṅghasobhanā’’ti. sattamaṃ;</gatha>
    <subhead>8. Vesārajjasuttaṃ</subhead>
    <paragraph nr="8"> ‘‘Cattārimāni , bhikkhave, tathāgatassa vesārajjāni, yehi vesārajjehi samannāgato tathāgato āsabhaṃ ṭhānaṃ paṭijānāti , parisāsu sīhanādaṃ nadati, brahmacakkaṃ pavatteti. Katamāni  cattāri? ‘Sammāsambuddhassa te paṭijānato ime dhammā anabhisambuddhā’ti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatīti nimittametaṃ, bhikkhave, na samanupassāmi . Etamahaṃ <note>[etampahaṃ (sī. syā. kaṃ. pī.)]</note>, bhikkhave, nimittaṃ asamanupassanto khemappatto abhayappatto vesārajjappatto viharāmi.</paragraph>
    <paragraph>‘‘‘Khīṇāsavassa te paṭijānato ime āsavā aparikkhīṇā’ti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatīti nimittametaṃ, bhikkhave, na samanupassāmi. Etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmi.</paragraph>
    <paragraph>‘‘‘Ye kho pana te antarāyikā dhammā vuttā te paṭisevato nālaṃ antarāyāyā’ti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatīti nimittametaṃ, bhikkhave, na samanupassāmi. Etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmi.</paragraph>
    <paragraph>‘‘‘Yassa kho pana te atthāya dhammo desito so na niyyāti takkarassa sammā dukkhakkhayāyā’ti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatīti nimittametaṃ, bhikkhave, na samanupassāmi. Etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmi. Imāni kho, bhikkhave, cattāri tathāgatassa vesārajjāni, yehi vesārajjehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavattetī’’ti.</paragraph>
    <gatha type="1">‘‘Ye  kecime vādapathā puthussitā,</gatha>
    <gatha type="2">Yaṃ  nissitā samaṇabrāhmaṇā ca;</gatha>
    <gatha type="3">Tathāgataṃ patvā na te bhavanti,</gatha>
    <gatha type="last">Visāradaṃ vādapathātivattaṃ <note>[vādapathābhivattinaṃ (sī.), vādapathāti vuttaṃ (pī. ka.)]</note>.</gatha>
    <gatha type="1">‘‘Yo dhammacakkaṃ abhibhuyya kevalī <note>[kevalaṃ (syā.), kevalo (ka.)]</note>,</gatha>
    <gatha type="2">Pavattayī sabbabhūtānukampī;</gatha>
    <gatha type="3">Taṃ  tādisaṃ devamanussaseṭṭhaṃ,</gatha>
    <gatha type="last">Sattā namassanti bhavassa pāragu’’nti. aṭṭhamaṃ;</gatha>
    <subhead>9. Taṇhuppādasuttaṃ</subhead>
    <paragraph nr="9"> ‘‘Cattārome , bhikkhave, taṇhuppādā yattha bhikkhuno taṇhā uppajjamānā uppajjati. Katame cattāro? Cīvarahetu vā, bhikkhave, bhikkhuno taṇhā uppajjamānā uppajjati; piṇḍapātahetu vā, bhikkhave, bhikkhuno taṇhā uppajjamānā uppajjati; senāsanahetu vā, bhikkhave, bhikkhuno taṇhā uppajjamānā uppajjati; itibhavābhavahetu vā, bhikkhave, bhikkhuno taṇhā uppajjamānā uppajjati. Ime kho, bhikkhave, cattāro taṇhuppādā yattha bhikkhuno taṇhā uppajjamānā uppajjatī’’ti.</paragraph>
    <gatha type="1">‘‘Taṇhā dutiyo puriso, dīghamaddhāna saṃsaraṃ;</gatha>
    <gatha type="last">Itthabhāvaññathābhāvaṃ, saṃsāraṃ nātivattati.</gatha>
    <gatha type="1">‘‘Evamādīnavaṃ ñatvā, taṇhaṃ dukkhassa sambhavaṃ;</gatha>
    <gatha type="last">Vītataṇho anādāno, sato bhikkhu paribbaje’’ti <note>[itivu. 15, 105]</note>. navamaṃ;</gatha>
    <subhead>10. Yogasuttaṃ</subhead>
    <paragraph nr="10"> ‘‘Cattārome , bhikkhave, yogā. Katame cattāro? Kāmayogo, bhavayogo, diṭṭhiyogo, avijjāyogo. Katamo ca, bhikkhave, kāmayogo? Idha, bhikkhave, ekacco kāmānaṃ samudayañca atthaṅgamañca <note>[atthagamañca (sī. pī.)]</note> assādañca ādīnavañca nissaraṇañca yathābhūtaṃ nappajānāti. Tassa  kāmānaṃ samudayañca atthaṅgamañca assādañca ādīnavañca nissaraṇañca yathābhūtaṃ appajānato <note>[nappajānato (syā. kaṃ. ka.)]</note> yo kāmesu kāmarāgo kāmanandī <note>[kāmanandi (sī. syā. kaṃ.)]</note> kāmasneho kāmamucchā kāmapipāsā kāmapariḷāho kāmajjhosānaṃ kāmataṇhā sānuseti. Ayaṃ vuccati, bhikkhave, kāmayogo. Iti kāmayogo.</paragraph>
    <paragraph>‘‘Bhavayogo  ca kathaṃ hoti? Idha, bhikkhave, ekacco bhavānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. Tassa bhavānaṃ samudayañca atthaṅgamañca assādañca ādīnavañca nissaraṇañca yathābhūtaṃ appajānato yo bhavesu bhavarāgo bhavanandī bhavasneho bhavamucchā bhavapipāsā bhavapariḷāho bhavajjhosānaṃ bhavataṇhā sānuseti. Ayaṃ vuccati, bhikkhave, bhavayogo. Iti kāmayogo bhavayogo.</paragraph>
    <paragraph>‘‘Diṭṭhiyogo ca kathaṃ hoti? Idha, bhikkhave, ekacco diṭṭhīnaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. Tassa diṭṭhīnaṃ samudayañca atthaṅgamañca assādañca ādīnavañca nissaraṇañca yathābhūtaṃ appajānato yo  diṭṭhīsu diṭṭhirāgo diṭṭhinandī diṭṭhisneho diṭṭhimucchā diṭṭhipipāsā diṭṭhipariḷāho diṭṭhijjhosānaṃ <note>[diṭṭhiajjhosānaṃ (sī. pī.)]</note> diṭṭhitaṇhā sānuseti. Ayaṃ vuccati, bhikkhave, diṭṭhiyogo. Iti kāmayogo bhavayogo diṭṭhiyogo.</paragraph>
    <paragraph>‘‘Avijjāyogo  ca kathaṃ hoti? Idha, bhikkhave, ekacco channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. Tassa channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ appajānato yā chasu phassāyatanesu avijjā aññāṇaṃ sānuseti. Ayaṃ vuccati, bhikkhave, avijjāyogo. Iti kāmayogo bhavayogo diṭṭhiyogo avijjāyogo, saṃyutto pāpakehi akusalehi dhammehi saṃkilesikehi ponobhavikehi <note>[pono bbhavikehi (syā. ka.)]</note> sadarehi dukkhavipākehi āyatiṃ jātijarāmaraṇikehi. Tasmā ayogakkhemīti vuccati. Ime kho, bhikkhave, cattāro yogā.</paragraph>
    <paragraph>‘‘Cattārome , bhikkhave, visaṃyogā. Katame cattāro? Kāmayogavisaṃyogo, bhavayogavisaṃyogo, diṭṭhiyogavisaṃyogo, avijjāyogavisaṃyogo. Katamo ca, bhikkhave, kāmayogavisaṃyogo? Idha, bhikkhave, ekacco kāmānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti. Tassa kāmānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānato yo kāmesu kāmarāgo kāmanandī kāmasneho kāmamucchā kāmapipāsā kāmapariḷāho kāmajjhosānaṃ kāmataṇhā sā nānuseti. Ayaṃ vuccati, bhikkhave, kāmayogavisaṃyogo. Iti kāmayogavisaṃyogo.</paragraph>
    <paragraph>‘‘Bhavayogavisaṃyogo  ca kathaṃ hoti? Idha, bhikkhave, ekacco bhavānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti. Tassa bhavānaṃ samudayañca atthaṅgamañca assādañca ādīnavañca nissaraṇañca  yathābhūtaṃ pajānato yo bhavesu bhavarāgo bhavanandī bhavasneho bhavamucchā bhavapipāsā bhavapariḷāho bhavajjhosānaṃ bhavataṇhā sā nānuseti. Ayaṃ vuccati, bhikkhave, bhavayogavisaṃyogo. Iti kāmayogavisaṃyogo bhavayogavisaṃyogo.</paragraph>
    <paragraph>‘‘Diṭṭhiyogavisaṃyogo ca kathaṃ hoti? Idha, bhikkhave, ekacco diṭṭhīnaṃ samudayañca atthaṅgamañca assādañca ādīnavañca nissaraṇañca  yathābhūtaṃ pajānāti. Tassa diṭṭhīnaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānato yo diṭṭhīsu diṭṭhirāgo diṭṭhinandī diṭṭhisneho diṭṭhimucchā diṭṭhipipāsā diṭṭhipariḷāho diṭṭhijjhosānaṃ diṭṭhitaṇhā sā nānuseti. Ayaṃ vuccati, bhikkhave, diṭṭhiyogavisaṃyogo. Iti kāmayogavisaṃyogo bhavayogavisaṃyogo diṭṭhiyogavisaṃyogo.</paragraph>
    <paragraph>‘‘Avijjāyogavisaṃyogo ca kathaṃ hoti? Idha, bhikkhave, ekacco channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti. Tassa channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānato yā chasu phassāyatanesu avijjā aññāṇaṃ sā nānuseti. Ayaṃ vuccati, bhikkhave, avijjāyogavisaṃyogo . Iti kāmayogavisaṃyogo bhavayogavisaṃyogo diṭṭhiyogavisaṃyogo avijjāyogavisaṃyogo, visaṃyutto pāpakehi akusalehi dhammehi saṃkilesikehi ponobhavikehi sadarehi dukkhavipākehi āyatiṃ jātijarāmaraṇikehi. Tasmā yogakkhemīti vuccati. Ime kho, bhikkhave, cattāro visaṃyogā’’ti.</paragraph>
    <gatha type="1">‘‘Kāmayogena  saṃyuttā, bhavayogena cūbhayaṃ;</gatha>
    <gatha type="last">Diṭṭhiyogena saṃyuttā, avijjāya purakkhatā.</gatha>
    <gatha type="1">‘‘Sattā gacchanti saṃsāraṃ, jātimaraṇagāmino;</gatha>
    <gatha type="last">Ye ca kāme pariññāya, bhavayogañca sabbaso.</gatha>
    <gatha type="1">‘‘Diṭṭhiyogaṃ  samūhacca, avijjañca virājayaṃ;</gatha>
    <gatha type="last">Sabbayogavisaṃyuttā, te ve yogātigā munī’’ti. dasamaṃ;</gatha>
    <centered>Bhaṇḍagāmavaggo paṭhamo.</centered>
    <paragraph>Tassuddānaṃ –</paragraph>
    <gatha type="1">Anubuddhaṃ papatitaṃ dve, khatā anusotapañcamaṃ;</gatha>
    <gatha type="last">Appassuto  ca sobhanaṃ, vesārajjaṃ taṇhāyogena te dasāti.</gatha>
  </text>
</tree>
