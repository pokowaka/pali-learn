<?xml version='1.0' encoding='UTF-8'?>
<tree text="20. Amatavaggo" target="text">
  <text>
    <paragraph nr="600"> ‘‘Amataṃ  te, bhikkhave, na paribhuñjanti ye kāyagatāsatiṃ na paribhuñjanti. Amataṃ te, bhikkhave, paribhuñjanti ye kāyagatāsatiṃ paribhuñjantī’’ti.</paragraph>
    <paragraph nr="601"> ‘‘Amataṃ tesaṃ, bhikkhave, aparibhuttaṃ yesaṃ kāyagatāsati aparibhuttā. Amataṃ tesaṃ, bhikkhave, paribhuttaṃ yesaṃ kāyagatāsati paribhuttā’’ti.</paragraph>
    <paragraph nr="602"> ‘‘Amataṃ tesaṃ, bhikkhave, parihīnaṃ yesaṃ kāyagatāsati parihīnā. Amataṃ tesaṃ, bhikkhave, aparihīnaṃ yesaṃ kāyagatāsati aparihīnā’’ti.</paragraph>
    <paragraph nr="603"> ‘‘Amataṃ tesaṃ, bhikkhave, viraddhaṃ yesaṃ kāyagatāsati  viraddhā. Amataṃ tesaṃ, bhikkhave, āraddhaṃ <note>[aviraddhaṃ (ka.)]</note> yesaṃ kāyagatāsati āraddhā’’ti.</paragraph>
    <paragraph nr="604"> ‘‘Amataṃ te, bhikkhave, pamādiṃsu ye kāyagatāsatiṃ pamādiṃsu. Amataṃ te, bhikkhave, na pamādiṃsu ye kāyagatāsatiṃ na pamādiṃsu’’.</paragraph>
    <paragraph nr="605"> ‘‘Amataṃ tesaṃ, bhikkhave, pamuṭṭhaṃ yesaṃ kāyagatāsati pamuṭṭhā. Amataṃ tesaṃ, bhikkhave, appamuṭṭhaṃ yesaṃ kāyagatāsati appamuṭṭhā’’ti.</paragraph>
    <paragraph nr="606"> ‘‘Amataṃ tesaṃ, bhikkhave, anāsevitaṃ yesaṃ kāyagatāsati anāsevitā. Amataṃ tesaṃ, bhikkhave, āsevitaṃ yesaṃ kāyagatāsati āsevitā’’ti.</paragraph>
    <paragraph nr="607"> ‘‘Amataṃ tesaṃ, bhikkhave, abhāvitaṃ yesaṃ kāyagatāsati abhāvitā. Amataṃ tesaṃ, bhikkhave, bhāvitaṃ yesaṃ kāyagatāsati bhāvitā’’ti.</paragraph>
    <paragraph nr="608"> ‘‘Amataṃ  tesaṃ, bhikkhave, abahulīkataṃ yesaṃ kāyagatāsati abahulīkatā . Amataṃ tesaṃ, bhikkhave, bahulīkataṃ yesaṃ kāyagatāsati bahulīkatā’’ti.</paragraph>
    <paragraph nr="609"> ‘‘Amataṃ tesaṃ, bhikkhave, anabhiññātaṃ yesaṃ kāyagatāsati anabhiññātā. Amataṃ tesaṃ, bhikkhave, abhiññātaṃ yesaṃ kāyagatāsati abhiññātā’’ti.</paragraph>
    <paragraph nr="610"> ‘‘Amataṃ tesaṃ, bhikkhave, apariññātaṃ yesaṃ kāyagatāsati apariññātā. Amataṃ tesaṃ, bhikkhave, pariññātaṃ yesaṃ kāyagatāsati pariññātā’’ti.</paragraph>
    <paragraph nr="611"> ‘‘Amataṃ tesaṃ, bhikkhave, asacchikataṃ yesaṃ kāyagatāsati asacchikatā. Amataṃ tesaṃ, bhikkhave, sacchikataṃ yesaṃ kāyagatāsati sacchikatā’’ti. (….) <note>[(ekakanipātassa suttasahassaṃ samattaṃ.) (sī. syā. kaṃ. pī.)]</note></paragraph>
    <paragraph>(Idamavoca bhagavā. Attamanā te bhikkhū bhagavato bhāsitaṃ abhinandunti.) <note>[( ) etthantare pāṭho sī. syā. kaṃ. pī. potthakesu natthi]</note></paragraph>
    <centered>Amatavaggo vīsatimo.</centered>
    <centered>Ekakanipātapāḷi niṭṭhitā.</centered>
  </text>
</tree>
