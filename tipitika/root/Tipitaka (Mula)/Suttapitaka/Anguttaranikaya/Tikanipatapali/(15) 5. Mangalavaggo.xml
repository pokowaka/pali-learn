<?xml version='1.0' encoding='UTF-8'?>
<tree text="(15) 5. Ma&#x1E45;galavaggo" target="text">
  <text>
    <subhead>1. Akusalasuttaṃ</subhead>
    <paragraph nr="147"> ‘‘Tīhi , bhikkhave, dhammehi samannāgato yathābhataṃ nikkhitto evaṃ niraye. Katamehi tīhi? Akusalena kāyakammena, akusalena vacīkammena, akusalena manokammena – imehi kho, bhikkhave, tīhi dhammehi samannāgato yathābhataṃ nikkhitto evaṃ niraye.</paragraph>
    <paragraph>‘‘Tīhi, bhikkhave, dhammehi samannāgato yathābhataṃ nikkhitto evaṃ sagge. Katamehi tīhi? Kusalena kāyakammena, kusalena vacīkammena, kusalena manokammena – imehi kho , bhikkhave, tīhi dhammehi samannāgato yathābhataṃ nikkhitto evaṃ sagge’’ti. Paṭhamaṃ.</paragraph>
    <subhead>2. Sāvajjasuttaṃ</subhead>
    <paragraph nr="148"> ‘‘Tīhi, bhikkhave, dhammehi samannāgato yathābhataṃ nikkhitto evaṃ niraye. Katamehi tīhi? Sāvajjena kāyakammena, sāvajjena vacīkammena, sāvajjena manokammena – imehi kho, bhikkhave, tīhi dhammehi samannāgato yathābhataṃ nikkhitto evaṃ niraye.</paragraph>
    <paragraph>‘‘Tīhi, bhikkhave, dhammehi samannāgato yathābhataṃ nikkhitto evaṃ sagge. Katamehi tīhi? Anavajjena kāyakammena, anavajjena vacīkammena, anavajjena manokammena – imehi kho…pe… evaṃ sagge’’ti. Dutiyaṃ.</paragraph>
    <subhead>3. Visamasuttaṃ</subhead>
    <paragraph nr="149"> ‘‘Tīhi , bhikkhave…pe… visamena kāyakammena, visamena vacīkammena, visamena manokammena – imehi kho…pe… evaṃ niraye.</paragraph>
    <paragraph>‘‘Tīhi , bhikkhave, dhammehi…pe… samena kāyakammena, samena vacīkammena, samena manokammena – imehi kho…pe… evaṃ sagge’’ti. Tatiyaṃ.</paragraph>
    <subhead>4. Asucisuttaṃ</subhead>
    <paragraph nr="150"> ‘‘Tīhi, bhikkhave…pe… asucinā kāyakammena, asucinā vacīkammena, asucinā manokammena – imehi kho…pe… evaṃ niraye.</paragraph>
    <paragraph>‘‘Tīhi, bhikkhave…pe… sucinā kāyakammena, sucinā vacīkammena, sucinā manokammena – imehi kho, bhikkhave, tīhi dhammehi samannāgato yathābhataṃ nikkhitto evaṃ sagge’’ti. Catutthaṃ.</paragraph>
    <subhead>5. Paṭhamakhatasuttaṃ</subhead>
    <paragraph nr="151"> ‘‘Tīhi, bhikkhave, dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Katamehi tīhi? Akusalena kāyakammena, akusalena vacīkammena, akusalena manokammena – imehi kho, bhikkhave, tīhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati.</paragraph>
    <paragraph>‘‘Tīhi, bhikkhave, dhammehi samannāgato  paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamehi tīhi? Kusalena kāyakammena, kusalena vacīkammena, kusalena manokammena…pe…. Pañcamaṃ.</paragraph>
    <subhead>6. Dutiyakhatasuttaṃ</subhead>
    <paragraph nr="152"> ‘‘Tīhi, bhikkhave…pe… sāvajjena kāyakammena, sāvajjena vacīkammena, sāvajjena manokammena…pe….</paragraph>
    <paragraph>‘‘Tīhi , bhikkhave…pe… anavajjena kāyakammena, anavajjena vacīkammena, anavajjena manokammena…pe…. Chaṭṭhaṃ.</paragraph>
    <subhead>7. Tatiyakhatasuttaṃ</subhead>
    <paragraph nr="153"> ‘‘Tīhi, bhikkhave…pe… visamena kāyakammena, visamena vacīkammena, visamena manokammena…pe….</paragraph>
    <paragraph>‘‘Tīhi , bhikkhave…pe… samena kāyakammena, samena vacīkammena, samena manokammena…pe…. Sattamaṃ.</paragraph>
    <subhead>8. Catutthakhatasuttaṃ</subhead>
    <paragraph nr="154"> ‘‘Tīhi, bhikkhave…pe… asucinā kāyakammena, asucinā vacīkammena, asucinā manokammena…pe….</paragraph>
    <paragraph>‘‘Tīhi, bhikkhave…pe… sucinā kāyakammena, sucinā vacīkammena, sucinā manokammena – imehi kho, bhikkhave, tīhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī’’ti. Aṭṭhamaṃ.</paragraph>
    <subhead>9. Vandanāsuttaṃ</subhead>
    <paragraph nr="155"> ‘‘Tisso imā, bhikkhave, vandanā. Katamā tisso? Kāyena, vācāya, manasā – imā kho, bhikkhave, tisso vandanā’’ti. Navamaṃ.</paragraph>
    <subhead>10. Pubbaṇhasuttaṃ</subhead>
    <paragraph nr="156"> ‘‘Ye , bhikkhave, sattā pubbaṇhasamayaṃ kāyena sucaritaṃ caranti , vācāya sucaritaṃ caranti, manasā sucaritaṃ caranti, supubbaṇho, bhikkhave, tesaṃ sattānaṃ.</paragraph>
    <paragraph>‘‘Ye, bhikkhave, sattā majjhanhikasamayaṃ kāyena sucaritaṃ caranti, vācāya sucaritaṃ caranti, manasā sucaritaṃ caranti, sumajjhanhiko, bhikkhave, tesaṃ sattānaṃ.</paragraph>
    <paragraph>‘‘Ye , bhikkhave, sattā sāyanhasamayaṃ kāyena sucaritaṃ caranti, vācāya sucaritaṃ caranti, manasā sucaritaṃ caranti, susāyanho, bhikkhave, tesaṃ sattāna’’nti.</paragraph>
    <gatha type="1">‘‘Sunakkhattaṃ sumaṅgalaṃ, suppabhātaṃ suhuṭṭhitaṃ <note>[suvuṭṭhitaṃ (sī. pī.)]</note>;</gatha>
    <gatha type="last">Sukhaṇo sumuhutto ca, suyiṭṭhaṃ brahmacārisu.</gatha>
    <gatha type="1">‘‘Padakkhiṇaṃ kāyakammaṃ, vācākammaṃ padakkhiṇaṃ;</gatha>
    <gatha type="2">Padakkhiṇaṃ manokammaṃ, paṇīdhi te padakkhiṇe <note>[paṇidhiyo padakkhiṇā (sī. pī.), paṇidhi te padakkhiṇā (syā. kaṃ.)]</note>;</gatha>
    <gatha type="last">Padakkhiṇāni katvāna, labhantatthe <note>[labhatatthe (sī. pī.)]</note> padakkhiṇe.</gatha>
    <gatha type="1">‘‘Te atthaladdhā sukhitā, viruḷhā buddhasāsane;</gatha>
    <gatha type="last">Arogā sukhitā hotha, saha sabbehi ñātibhī’’ti. dasamaṃ;</gatha>
    <centered>Maṅgalavaggo pañcamo.</centered>
    <paragraph>Tassuddānaṃ –</paragraph>
    <gatha type="1">Akusalañca sāvajjaṃ, visamāsucinā saha;</gatha>
    <gatha type="last">Caturo khatā vandanā, pubbaṇhena ca te dasāti.</gatha>
    <centered>Tatiyo paṇṇāsako samatto.</centered>
  </text>
</tree>
