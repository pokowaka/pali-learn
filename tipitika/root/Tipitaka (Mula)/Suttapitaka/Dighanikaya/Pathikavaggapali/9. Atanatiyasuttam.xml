<?xml version='1.0' encoding='UTF-8'?>
<tree text="9. &#x100;&#x1E6D;&#x101;n&#x101;&#x1E6D;iyasutta&#x1E43;" target="text">
  <text>
    <subhead>Paṭhamabhāṇavāro</subhead>
    <paragraph nr="275"> Evaṃ  me sutaṃ – ekaṃ samayaṃ bhagavā rājagahe viharati gijjhakūṭe pabbate. Atha kho cattāro mahārājā <note>[mahārājāno (ka.)]</note> mahatiyā ca yakkhasenāya mahatiyā ca gandhabbasenāya mahatiyā ca kumbhaṇḍasenāya mahatiyā ca nāgasenāya catuddisaṃ rakkhaṃ ṭhapetvā catuddisaṃ gumbaṃ ṭhapetvā catuddisaṃ ovaraṇaṃ ṭhapetvā abhikkantāya rattiyā abhikkantavaṇṇā kevalakappaṃ gijjhakūṭaṃ pabbataṃ obhāsetvā <note>[gijjhakūṭaṃ obhāsetvā (sī. syā. pī.)]</note> yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Tepi kho yakkhā appekacce bhagavantaṃ abhivādetvā ekamantaṃ nisīdiṃsu, appekacce bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu, appekacce yena bhagavā tenañjaliṃ paṇāmetvā ekamantaṃ nisīdiṃsu, appekacce nāmagottaṃ sāvetvā ekamantaṃ nisīdiṃsu, appekacce tuṇhībhūtā ekamantaṃ nisīdiṃsu.</paragraph>
    <paragraph nr="276"> Ekamantaṃ nisinno kho vessavaṇo mahārājā bhagavantaṃ etadavoca – ‘‘santi hi, bhante, uḷārā yakkhā bhagavato appasannā. Santi hi, bhante, uḷārā yakkhā bhagavato pasannā. Santi hi , bhante, majjhimā yakkhā bhagavato appasannā. Santi hi, bhante, majjhimā yakkhā bhagavato pasannā. Santi hi, bhante, nīcā yakkhā bhagavato appasannā. Santi hi, bhante, nīcā yakkhā bhagavato pasannā. Yebhuyyena  kho pana, bhante, yakkhā appasannāyeva bhagavato. Taṃ kissa hetu? Bhagavā hi, bhante, pāṇātipātā veramaṇiyā dhammaṃ deseti, adinnādānā veramaṇiyā dhammaṃ deseti, kāmesumicchācārā veramaṇiyā dhammaṃ deseti, musāvādā veramaṇiyā dhammaṃ deseti, surāmerayamajjappamādaṭṭhānā veramaṇiyā dhammaṃ deseti. Yebhuyyena kho pana, bhante, yakkhā appaṭiviratāyeva pāṇātipātā, appaṭiviratā adinnādānā, appaṭiviratā kāmesumicchācārā, appaṭiviratā musāvādā, appaṭiviratā surāmerayamajjappamādaṭṭhānā . Tesaṃ taṃ hoti appiyaṃ amanāpaṃ. Santi hi, bhante, bhagavato sāvakā araññavanapatthāni pantāni  senāsanāni paṭisevanti appasaddāni appanigghosāni vijanavātāni manussarāhasseyyakāni <note>[manussarāhaseyyakāni (sī. syā. pī.)]</note> paṭisallānasāruppāni. Tattha santi uḷārā yakkhā nivāsino, ye imasmiṃ bhagavato pāvacane appasannā. Tesaṃ pasādāya uggaṇhātu, bhante, bhagavā āṭānāṭiyaṃ rakkhaṃ bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāyā’’ti. Adhivāsesi bhagavā tuṇhībhāvena.</paragraph>
    <paragraph>Atha kho vessavaṇo mahārājā bhagavato adhivāsanaṃ viditvā tāyaṃ velāyaṃ imaṃ āṭānāṭiyaṃ rakkhaṃ abhāsi –</paragraph>
    <paragraph nr="277"> ‘‘Vipassissa ca <note>[ime cakārā porāṇapotthakesu natthi]</note> namatthu, cakkhumantassa sirīmato.</paragraph>
    <gatha type="last">Sikhissapi ca <note>[ime cakārā porāṇapotthakesu natthi]</note> namatthu, sabbabhūtānukampino.</gatha>
    <gatha type="1">‘‘Vessabhussa ca <note>[ime cakārā porāṇapotthakesu natthi]</note> namatthu, nhātakassa tapassino;</gatha>
    <gatha type="last">Namatthu  kakusandhassa, mārasenāpamaddino.</gatha>
    <gatha type="1">‘‘Koṇāgamanassa namatthu, brāhmaṇassa vusīmato;</gatha>
    <gatha type="last">Kassapassa ca <note>[ime cakārā porāṇapotthakesu natthi]</note> namatthu, vippamuttassa sabbadhi.</gatha>
    <gatha type="1">‘‘Aṅgīrasassa namatthu, sakyaputtassa sirīmato;</gatha>
    <gatha type="last">Yo imaṃ dhammaṃ desesi <note>[dhammamadesesi (sī. syā. pī.), dhammaṃ deseti (?)]</note>, sabbadukkhāpanūdanaṃ.</gatha>
    <gatha type="1">‘‘Ye cāpi nibbutā loke, yathābhūtaṃ vipassisuṃ;</gatha>
    <gatha type="last">Te janā apisuṇātha <note>[apisuṇā (sī. syā. pī.)]</note>, mahantā vītasāradā.</gatha>
    <gatha type="1">‘‘Hitaṃ devamanussānaṃ, yaṃ namassanti gotamaṃ;</gatha>
    <gatha type="last">Vijjācaraṇasampannaṃ, mahantaṃ vītasāradaṃ.</gatha>
    <paragraph nr="278"> ‘‘Yato  uggacchati sūriyo <note>[suriyo (sī. syā. pī.)]</note>, ādicco maṇḍalī mahā.</paragraph>
    <gatha type="2">Yassa cuggacchamānassa, saṃvarīpi nirujjhati;</gatha>
    <gatha type="last">Yassa cuggate sūriye, ‘divaso’ti pavuccati.</gatha>
    <gatha type="1">‘‘Rahadopi  tattha gambhīro, samuddo saritodako;</gatha>
    <gatha type="last">Evaṃ taṃ tattha jānanti, ‘samuddo saritodako’.</gatha>
    <gatha type="1">‘‘Ito  ‘sā purimā disā’, iti naṃ ācikkhatī jano;</gatha>
    <gatha type="last">Yaṃ disaṃ abhipāleti, mahārājā yasassi so.</gatha>
    <gatha type="1">‘‘Gandhabbānaṃ adhipati <note>[ādhipati (sī. syā. pī.) evamuparipi]</note>, ‘dhataraṭṭho’ti nāmaso;</gatha>
    <gatha type="last">Ramatī naccagītehi, gandhabbehi purakkhato.</gatha>
    <gatha type="1">‘‘Puttāpi tassa bahavo, ekanāmāti me sutaṃ;</gatha>
    <gatha type="last">Asīti dasa eko ca, indanāmā mahabbalā.</gatha>
    <gatha type="1">Te  cāpi buddhaṃ disvāna, buddhaṃ ādiccabandhunaṃ;</gatha>
    <gatha type="last">Dūratova namassanti, mahantaṃ vītasāradaṃ.</gatha>
    <gatha type="1">‘‘Namo te purisājañña, namo te purisuttama;</gatha>
    <gatha type="2">Kusalena samekkhasi, amanussāpi taṃ vandanti;</gatha>
    <gatha type="last">Sutaṃ netaṃ abhiṇhaso, tasmā evaṃ vademase.</gatha>
    <gatha type="1">‘‘‘Jinaṃ vandatha gotamaṃ, jinaṃ vandāma gotamaṃ;</gatha>
    <gatha type="last">Vijjācaraṇasampannaṃ, buddhaṃ vandāma gotamaṃ’.</gatha>
    <paragraph nr="279"> ‘‘Yena petā pavuccanti, pisuṇā piṭṭhimaṃsikā.</paragraph>
    <gatha type="last">Pāṇātipātino luddā <note>[luddhā (pī. ka.)]</note>, corā nekatikā janā.</gatha>
    <gatha type="1">‘‘Ito  ‘sā dakkhiṇā disā’, iti naṃ ācikkhatī jano;</gatha>
    <gatha type="last">Yaṃ disaṃ abhipāleti, mahārājā yasassi so.</gatha>
    <gatha type="1">‘‘Kumbhaṇḍānaṃ adhipati, ‘virūḷho’ iti nāmaso;</gatha>
    <gatha type="last">Ramatī naccagītehi, kumbhaṇḍehi purakkhato.</gatha>
    <gatha type="1">‘‘Puttāpi tassa bahavo, ekanāmāti me sutaṃ;</gatha>
    <gatha type="last">Asīti dasa eko ca, indanāmā mahabbalā.</gatha>
    <gatha type="1">Te cāpi buddhaṃ disvāna, buddhaṃ ādiccabandhunaṃ;</gatha>
    <gatha type="last">Dūratova namassanti, mahantaṃ vītasāradaṃ.</gatha>
    <gatha type="1">‘‘Namo  te purisājañña, namo te purisuttama;</gatha>
    <gatha type="2">Kusalena samekkhasi, amanussāpi taṃ vandanti;</gatha>
    <gatha type="last">Sutaṃ netaṃ abhiṇhaso, tasmā evaṃ vademase.</gatha>
    <gatha type="1">‘‘‘Jinaṃ  vandatha gotamaṃ, jinaṃ vandāma gotamaṃ;</gatha>
    <gatha type="last">Vijjācaraṇasampannaṃ, buddhaṃ vandāma gotamaṃ’.</gatha>
    <paragraph nr="280"> ‘‘Yattha coggacchati sūriyo, ādicco maṇḍalī mahā.</paragraph>
    <gatha type="2">Yassa coggacchamānassa, divasopi nirujjhati;</gatha>
    <gatha type="last">Yassa coggate sūriye, ‘saṃvarī’ti pavuccati.</gatha>
    <gatha type="1">‘‘Rahadopi tattha gambhīro, samuddo saritodako;</gatha>
    <gatha type="last">Evaṃ taṃ tattha jānanti, ‘samuddo saritodako’.</gatha>
    <gatha type="1">‘‘Ito ‘sā pacchimā disā’, iti naṃ ācikkhatī jano;</gatha>
    <gatha type="last">Yaṃ  disaṃ abhipāleti, mahārājā yasassi so.</gatha>
    <gatha type="1">‘‘Nāgānañca  adhipati, ‘virūpakkho’ti nāmaso;</gatha>
    <gatha type="last">Ramatī naccagītehi, nāgeheva purakkhato.</gatha>
    <gatha type="1">‘‘Puttāpi tassa bahavo, ekanāmāti me sutaṃ;</gatha>
    <gatha type="last">Asīti dasa eko ca, indanāmā mahabbalā.</gatha>
    <gatha type="1">Te cāpi buddhaṃ disvāna, buddhaṃ ādiccabandhunaṃ;</gatha>
    <gatha type="last">Dūratova namassanti, mahantaṃ vītasāradaṃ.</gatha>
    <gatha type="1">‘‘Namo te purisājañña, namo te purisuttama;</gatha>
    <gatha type="1">Kusalena samekkhasi, amanussāpi taṃ vandanti;</gatha>
    <gatha type="last">Sutaṃ netaṃ abhiṇhaso, tasmā evaṃ vademase.</gatha>
    <gatha type="1">‘‘‘Jinaṃ vandatha gotamaṃ, jinaṃ vandāma gotamaṃ;</gatha>
    <gatha type="last">Vijjācaraṇasampannaṃ, buddhaṃ vandāma gotamaṃ’.</gatha>
    <paragraph nr="281"> ‘‘Yena  uttarakuruvho <note>[uttarakurū rammā (sī. syā. pī.)]</note>, mahāneru sudassano.</paragraph>
    <gatha type="last">Manussā tattha jāyanti, amamā apariggahā.</gatha>
    <gatha type="1">‘‘Na  te bījaṃ pavapanti, napi nīyanti naṅgalā;</gatha>
    <gatha type="last">Akaṭṭhapākimaṃ sāliṃ, paribhuñjanti mānusā.</gatha>
    <gatha type="1">‘‘Akaṇaṃ athusaṃ suddhaṃ, sugandhaṃ taṇḍulapphalaṃ;</gatha>
    <gatha type="last">Tuṇḍikīre  pacitvāna, tato bhuñjanti bhojanaṃ.</gatha>
    <gatha type="1">‘‘Gāviṃ ekakhuraṃ katvā, anuyanti disodisaṃ;</gatha>
    <gatha type="last">Pasuṃ ekakhuraṃ katvā, anuyanti disodisaṃ.</gatha>
    <gatha type="1">‘‘Itthiṃ vā vāhanaṃ <note>[itthī-vāhanaṃ (sī. pī.), itthīṃ vāhanaṃ (syā.)]</note> katvā, anuyanti disodisaṃ;</gatha>
    <gatha type="last">Purisaṃ vāhanaṃ katvā, anuyanti disodisaṃ.</gatha>
    <gatha type="1">‘‘Kumāriṃ  vāhanaṃ katvā, anuyanti disodisaṃ;</gatha>
    <gatha type="last">Kumāraṃ vāhanaṃ katvā, anuyanti disodisaṃ.</gatha>
    <gatha type="1">‘‘Te yāne abhiruhitvā,</gatha>
    <gatha type="2">Sabbā disā anupariyāyanti <note>[anupariyanti (syā.)]</note>;</gatha>
    <gatha type="last">Pacārā tassa rājino.</gatha>
    <gatha type="1">‘‘Hatthiyānaṃ assayānaṃ, dibbaṃ yānaṃ upaṭṭhitaṃ;</gatha>
    <gatha type="last">Pāsādā sivikā ceva, mahārājassa yasassino.</gatha>
    <gatha type="1">‘‘Tassa ca nagarā ahu,</gatha>
    <gatha type="2">Antalikkhe sumāpitā;</gatha>
    <gatha type="3">Āṭānāṭā kusināṭā parakusināṭā,</gatha>
    <gatha type="last">Nāṭasuriyā <note>[nāṭapuriyā (sī. pī.), nāṭapariyā (syā.)]</note> parakusiṭanāṭā.</gatha>
    <gatha type="1">‘‘Uttarena  kasivanto <note>[kapivanto (sī. syā. pī)]</note>,</gatha>
    <gatha type="2">Janoghamaparena ca;</gatha>
    <gatha type="3">Navanavutiyo ambaraambaravatiyo,</gatha>
    <gatha type="last">Āḷakamandā nāma rājadhānī.</gatha>
    <gatha type="1">‘‘Kuverassa  kho pana, mārisa, mahārājassa visāṇā nāma rājadhānī;</gatha>
    <gatha type="last">Tasmā kuvero mahārājā, ‘vessavaṇo’ti pavuccati.</gatha>
    <gatha type="1">‘‘Paccesanto  pakāsenti, tatolā tattalā tatotalā;</gatha>
    <gatha type="last">Ojasi tejasi tatojasī, sūro rājā ariṭṭho nemi.</gatha>
    <gatha type="1">‘‘Rahadopi tattha dharaṇī nāma, yato meghā pavassanti;</gatha>
    <gatha type="last">Vassā yato patāyanti, sabhāpi tattha sālavatī <note>[bhagalavatī (sī. syā. pī.)]</note> nāma.</gatha>
    <gatha type="1">‘‘Yattha  yakkhā payirupāsanti, tattha niccaphalā rukkhā;</gatha>
    <gatha type="2">Nānā dijagaṇā yutā, mayūrakoñcābhirudā;</gatha>
    <gatha type="last">Kokilādīhi vagguhi.</gatha>
    <gatha type="1">‘‘Jīvañjīvakasaddettha, atho oṭṭhavacittakā;</gatha>
    <gatha type="last">Kukkuṭakā <note>[kukutthakā (sī. pī.)]</note> kuḷīrakā, vane pokkharasātakā.</gatha>
    <gatha type="1">‘‘Sukasāḷikasaddettha, daṇḍamāṇavakāni ca;</gatha>
    <gatha type="last">Sobhati sabbakālaṃ sā, kuveranaḷinī sadā.</gatha>
    <gatha type="1">‘‘Ito ‘sā uttarā disā’, iti naṃ ācikkhatī jano;</gatha>
    <gatha type="last">Yaṃ disaṃ abhipāleti, mahārājā yasassi so.</gatha>
    <gatha type="1">‘‘Yakkhānañca adhipati, ‘kuvero’ iti nāmaso;</gatha>
    <gatha type="last">Ramatī naccagītehi, yakkheheva purakkhato.</gatha>
    <gatha type="1">‘‘Puttāpi  tassa bahavo, ekanāmāti me sutaṃ;</gatha>
    <gatha type="last">Asīti dasa eko ca, indanāmā mahabbalā.</gatha>
    <gatha type="1">‘‘Te cāpi buddhaṃ disvāna, buddhaṃ ādiccabandhunaṃ;</gatha>
    <gatha type="last">Dūratova namassanti, mahantaṃ vītasāradaṃ.</gatha>
    <gatha type="1">‘‘Namo te purisājañña, namo te purisuttama;</gatha>
    <gatha type="2">Kusalena samekkhasi, amanussāpi taṃ vandanti;</gatha>
    <gatha type="last">Sutaṃ netaṃ abhiṇhaso, tasmā evaṃ vademase.</gatha>
    <gatha type="1">‘‘‘Jinaṃ vandatha gotamaṃ, jinaṃ vandāma gotamaṃ;</gatha>
    <gatha type="last">Vijjācaraṇasampannaṃ, buddhaṃ vandāma gotama’’’nti.</gatha>
    <paragraph>‘‘Ayaṃ  kho sā, mārisa, āṭānāṭiyā rakkhā bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāya.</paragraph>
    <paragraph nr="282"> ‘‘Yassa  kassaci, mārisa, bhikkhussa vā bhikkhuniyā vā upāsakassa vā upāsikāya vā ayaṃ āṭānāṭiyā rakkhā suggahitā bhavissati samattā pariyāputā <note>[pariyāpuṭā (ka.)]</note>. Taṃ ce amanusso yakkho vā yakkhinī vā yakkhapotako vā yakkhapotikā vā yakkhamahāmatto vā yakkhapārisajjo vā yakkhapacāro vā, gandhabbo vā gandhabbī vā gandhabbapotako vā gandhabbapotikā vā gandhabbamahāmatto vā gandhabbapārisajjo vā gandhabbapacāro vā, kumbhaṇḍo vā kumbhaṇḍī vā kumbhaṇḍapotako vā kumbhaṇḍapotikā vā kumbhaṇḍamahāmatto vā kumbhaṇḍapārisajjo vā kumbhaṇḍapacāro vā, nāgo vā nāgī vā nāgapotako vā nāgapotikā  vā nāgamahāmatto vā nāgapārisajjo vā nāgapacāro vā, paduṭṭhacitto bhikkhuṃ vā bhikkhuniṃ vā upāsakaṃ vā upāsikaṃ vā gacchantaṃ vā anugaccheyya, ṭhitaṃ vā upatiṭṭheyya, nisinnaṃ vā upanisīdeyya, nipannaṃ vā upanipajjeyya. Na me so, mārisa, amanusso labheyya gāmesu vā nigamesu vā sakkāraṃ vā garukāraṃ vā. Na me so, mārisa, amanusso labheyya āḷakamandāya nāma rājadhāniyā vatthuṃ vā vāsaṃ vā. Na me so, mārisa, amanusso labheyya yakkhānaṃ samitiṃ gantuṃ. Apissu naṃ, mārisa, amanussā anāvayhampi naṃ kareyyuṃ avivayhaṃ. Apissu naṃ, mārisa, amanussā attāhipi paripuṇṇāhi paribhāsāhi paribhāseyyuṃ. Apissu naṃ, mārisa, amanussā rittaṃpissa pattaṃ sīse nikkujjeyyuṃ. Apissu naṃ, mārisa, amanussā sattadhāpissa muddhaṃ phāleyyuṃ.</paragraph>
    <paragraph>‘‘Santi hi, mārisa, amanussā caṇḍā ruddhā <note>[ruddā (sī. pī.)]</note> rabhasā, te neva mahārājānaṃ ādiyanti, na mahārājānaṃ purisakānaṃ ādiyanti, na mahārājānaṃ purisakānaṃ purisakānaṃ ādiyanti. Te kho te, mārisa, amanussā mahārājānaṃ  avaruddhā nāma vuccanti. Seyyathāpi, mārisa, rañño māgadhassa vijite mahācorā. Te neva rañño māgadhassa ādiyanti, na rañño māgadhassa purisakānaṃ ādiyanti, na rañño māgadhassa purisakānaṃ purisakānaṃ ādiyanti. Te kho te, mārisa, mahācorā rañño māgadhassa avaruddhā nāma vuccanti. Evameva kho, mārisa, santi amanussā caṇḍā ruddhā rabhasā, te neva mahārājānaṃ  ādiyanti, na mahārājānaṃ purisakānaṃ ādiyanti, na mahārājānaṃ purisakānaṃ purisakānaṃ ādiyanti. Te  kho te, mārisa, amanussā mahārājānaṃ avaruddhā nāma vuccanti. Yo hi koci, mārisa, amanusso yakkho vā yakkhinī vā…pe… gandhabbo vā gandhabbī vā … kumbhaṇḍo vā kumbhaṇḍī vā… nāgo vā nāgī vā nāgapotako vā nāgapotikā vā nāgamahāmatto vā nāgapārisajjo vā nāgapacāro vā paduṭṭhacitto bhikkhuṃ vā bhikkhuniṃ vā upāsakaṃ vā upāsikaṃ vā gacchantaṃ vā anugaccheyya, ṭhitaṃ vā upatiṭṭheyya, nisinnaṃ vā upanisīdeyya, nipannaṃ vā upanipajjeyya. Imesaṃ yakkhānaṃ mahāyakkhānaṃ senāpatīnaṃ mahāsenāpatīnaṃ ujjhāpetabbaṃ vikkanditabbaṃ viravitabbaṃ – ‘ayaṃ yakkho gaṇhāti, ayaṃ yakkho āvisati, ayaṃ yakkho heṭheti, ayaṃ yakkho viheṭheti, ayaṃ yakkho hiṃsati, ayaṃ yakkho vihiṃsati, ayaṃ yakkho na muñcatī’ti.</paragraph>
    <paragraph nr="283"> ‘‘Katamesaṃ yakkhānaṃ mahāyakkhānaṃ senāpatīnaṃ mahāsenāpatīnaṃ?</paragraph>
    <gatha type="1">‘‘Indo somo varuṇo ca, bhāradvājo pajāpati;</gatha>
    <gatha type="last">Candano kāmaseṭṭho ca, kinnughaṇḍu nighaṇḍu ca.</gatha>
    <gatha type="1">‘‘Panādo  opamañño ca, devasūto ca mātali;</gatha>
    <gatha type="last">Cittaseno ca gandhabbo, naḷo rājā janesabho <note>[janosabho (syā.)]</note>.</gatha>
    <gatha type="1">‘‘Sātāgiro hemavato, puṇṇako karatiyo guḷo;</gatha>
    <gatha type="last">Sivako  mucalindo ca, vessāmitto yugandharo.</gatha>
    <gatha type="1">‘‘Gopālo supparodho ca <note>[suppagedho ca (sī. syā. pī.)]</note>, hiri netti <note>[hirī nettī (sī. pī.)]</note> ca mandiyo;</gatha>
    <gatha type="2">Pañcālacaṇḍo āḷavako, pajjunno sumano sumukho;</gatha>
    <gatha type="last">Dadhimukho maṇi māṇivaro <note>[maṇi mānicaro (syā. pī.)]</note> dīgho, atho serīsako saha.</gatha>
    <paragraph>‘‘Imesaṃ yakkhānaṃ mahāyakkhānaṃ senāpatīnaṃ mahāsenāpatīnaṃ ujjhāpetabbaṃ vikkanditabbaṃ viravitabbaṃ – ‘ayaṃ yakkho gaṇhāti, ayaṃ yakkho āvisati, ayaṃ yakkho heṭheti, ayaṃ yakkho viheṭheti, ayaṃ yakkho hiṃsati, ayaṃ yakkho vihiṃsati, ayaṃ yakkho na muñcatī’ti.</paragraph>
    <paragraph>‘‘Ayaṃ  kho sā, mārisa, āṭānāṭiyā rakkhā bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāya. Handa ca dāni mayaṃ, mārisa, gacchāma  bahukiccā mayaṃ bahukaraṇīyā’’ti. ‘‘Yassadāni tumhe mahārājāno kālaṃ maññathā’’ti.</paragraph>
    <paragraph nr="284"> Atha kho cattāro mahārājā uṭṭhāyāsanā bhagavantaṃ abhivādetvā padakkhiṇaṃ katvā tatthevantaradhāyiṃsu. Tepi kho yakkhā uṭṭhāyāsanā appekacce bhagavantaṃ abhivādetvā padakkhiṇaṃ katvā tatthevantaradhāyiṃsu. Appekacce bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā tatthevantaradhāyiṃsu . Appekacce  yena bhagavā tenañjaliṃ paṇāmetvā tatthevantaradhāyiṃsu. Appekacce nāmagottaṃ sāvetvā tatthevantaradhāyiṃsu. Appekacce tuṇhībhūtā tatthevantaradhāyiṃsūti.</paragraph>
    <centered>Paṭhamabhāṇavāro niṭṭhito.</centered>
    <subhead>Dutiyabhāṇavāro</subhead>
    <paragraph nr="285"> Atha kho bhagavā tassā rattiyā accayena bhikkhū āmantesi – ‘‘imaṃ, bhikkhave, rattiṃ cattāro mahārājā mahatiyā ca yakkhasenāya mahatiyā ca gandhabbasenāya mahatiyā ca kumbhaṇḍasenāya mahatiyā ca nāgasenāya catuddisaṃ rakkhaṃ ṭhapetvā catuddisaṃ gumbaṃ ṭhapetvā catuddisaṃ ovaraṇaṃ ṭhapetvā abhikkantāya rattiyā abhikkantavaṇṇā kevalakappaṃ gijjhakūṭaṃ pabbataṃ obhāsetvā yenāhaṃ tenupasaṅkamiṃsu; upasaṅkamitvā maṃ abhivādetvā ekamantaṃ nisīdiṃsu. Tepi kho, bhikkhave, yakkhā appekacce maṃ abhivādetvā ekamantaṃ nisīdiṃsu. Appekacce mayā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Appekacce yenāhaṃ tenañjaliṃ paṇāmetvā ekamantaṃ nisīdiṃsu. Appekacce nāmagottaṃ sāvetvā ekamantaṃ nisīdiṃsu. Appekacce tuṇhībhūtā ekamantaṃ nisīdiṃsu.</paragraph>
    <paragraph nr="286"> ‘‘Ekamantaṃ nisinno kho, bhikkhave, vessavaṇo mahārājā maṃ etadavoca – ‘santi hi, bhante, uḷārā yakkhā bhagavato appasannā…pe… santi hi , bhante nīcā  yakkhā bhagavato pasannā. Yebhuyyena kho pana, bhante, yakkhā appasannāyeva bhagavato. Taṃ kissa hetu? Bhagavā hi, bhante, pāṇātipātā veramaṇiyā dhammaṃ deseti… surāmerayamajjappamādaṭṭhānā  veramaṇiyā dhammaṃ deseti. Yebhuyyena kho pana, bhante, yakkhā appaṭiviratāyeva pāṇātipātā… appaṭiviratā surāmerayamajjappamādaṭṭhānā. Tesaṃ taṃ hoti appiyaṃ amanāpaṃ. Santi hi, bhante, bhagavato sāvakā araññavanapatthāni pantāni senāsanāni paṭisevanti appasaddāni appanigghosāni vijanavātāni manussarāhasseyyakāni paṭisallānasāruppāni. Tattha santi uḷārā yakkhā nivāsino, ye imasmiṃ bhagavato pāvacane appasannā, tesaṃ pasādāya uggaṇhātu, bhante, bhagavā āṭānāṭiyaṃ rakkhaṃ bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāyā’ti. Adhivāsesiṃ kho ahaṃ, bhikkhave, tuṇhībhāvena. Atha kho, bhikkhave, vessavaṇo mahārājā me adhivāsanaṃ viditvā tāyaṃ velāyaṃ imaṃ āṭānāṭiyaṃ rakkhaṃ abhāsi –</paragraph>
    <paragraph nr="287"> ‘Vipassissa ca namatthu, cakkhumantassa sirīmato.</paragraph>
    <gatha type="last">Sikhissapi ca namatthu, sabbabhūtānukampino.</gatha>
    <gatha type="1">‘Vessabhussa ca namatthu, nhātakassa tapassino;</gatha>
    <gatha type="last">Namatthu kakusandhassa, mārasenāpamaddino.</gatha>
    <gatha type="1">‘Koṇāgamanassa namatthu, brāhmaṇassa vusīmato;</gatha>
    <gatha type="last">Kassapassa ca namatthu, vippamuttassa sabbadhi.</gatha>
    <gatha type="1">‘Aṅgīrasassa namatthu, sakyaputtassa sirīmato;</gatha>
    <gatha type="last">Yo imaṃ dhammaṃ desesi, sabbadukkhāpanūdanaṃ.</gatha>
    <gatha type="1">‘Ye cāpi nibbutā loke, yathābhūtaṃ vipassisuṃ;</gatha>
    <gatha type="last">Te janā apisuṇātha, mahantā vītasāradā.</gatha>
    <gatha type="1">‘Hitaṃ devamanussānaṃ, yaṃ namassanti gotamaṃ;</gatha>
    <gatha type="last">Vijjācaraṇasampannaṃ, mahantaṃ vītasāradaṃ.</gatha>
    <paragraph nr="288"> ‘Yato  uggacchati sūriyo, ādicco maṇḍalī mahā.</paragraph>
    <gatha type="2">Yassa cuggacchamānassa, saṃvarīpi nirujjhati;</gatha>
    <gatha type="last">Yassa cuggate sūriye, ‘‘divaso’’ti pavuccati.</gatha>
    <gatha type="1">‘Rahadopi  tattha gambhīro, samuddo saritodako;</gatha>
    <gatha type="last">Evaṃ taṃ tattha jānanti, ‘‘samuddo saritodako’’.</gatha>
    <gatha type="1">‘Ito ‘‘sā purimā disā’’, iti naṃ ācikkhatī jano;</gatha>
    <gatha type="last">Yaṃ disaṃ abhipāleti, mahārājā yasassi so.</gatha>
    <gatha type="1">‘Gandhabbānaṃ adhipati, ‘‘dhataraṭṭho’’ti nāmaso;</gatha>
    <gatha type="last">Ramatī naccagītehi, gandhabbehi purakkhato.</gatha>
    <gatha type="1">‘Puttāpi tassa bahavo, ekanāmāti me sutaṃ;</gatha>
    <gatha type="last">Asīti dasa eko ca, indanāmā mahabbalā.</gatha>
    <gatha type="1">‘Te cāpi buddhaṃ disvāna, buddhaṃ ādiccabandhunaṃ;</gatha>
    <gatha type="last">Dūratova namassanti, mahantaṃ vītasāradaṃ.</gatha>
    <gatha type="1">‘Namo te purisājañña, namo te purisuttama;</gatha>
    <gatha type="2">Kusalena samekkhasi, amanussāpi taṃ vandanti;</gatha>
    <gatha type="last">Sutaṃ netaṃ abhiṇhaso, tassā evaṃ vademase.</gatha>
    <gatha type="1">‘‘Jinaṃ vandatha gotamaṃ, jinaṃ vandāma gotamaṃ;</gatha>
    <gatha type="last">Vijjācaraṇasampannaṃ, buddhaṃ vandāma gotamaṃ’’.</gatha>
    <paragraph nr="289"> ‘Yena petā pavuccanti, pisuṇā piṭṭhimaṃsikā.</paragraph>
    <gatha type="last">Pāṇātipātino luddā, corā nekatikā janā.</gatha>
    <gatha type="1">‘Ito  ‘‘sā dakkhiṇā disā’’, iti naṃ ācikkhatī jano;</gatha>
    <gatha type="last">Yaṃ disaṃ abhipāleti, mahārājā yasassi so.</gatha>
    <gatha type="1">‘Kumbhaṇḍānaṃ adhipati, ‘‘virūḷho’’ iti nāmaso;</gatha>
    <gatha type="last">Ramatī naccagītehi, kumbhaṇḍehi purakkhato.</gatha>
    <gatha type="1">‘Puttāpi tassa bahavo, ekanāmāti me sutaṃ;</gatha>
    <gatha type="last">Asīti dasa eko ca, indanāmā mahabbalā.</gatha>
    <gatha type="1">‘Te cāpi buddhaṃ disvāna, buddhaṃ ādiccabandhunaṃ;</gatha>
    <gatha type="last">Dūratova namassanti, mahantaṃ vītasāradaṃ.</gatha>
    <gatha type="1">‘Namo  te purisājañña, namo te purisuttama;</gatha>
    <gatha type="2">Kusalena samekkhasi, amanussāpi taṃ vandanti;</gatha>
    <gatha type="last">Sutaṃ netaṃ abhiṇhaso, tasmā evaṃ vademase.</gatha>
    <gatha type="1">‘‘Jinaṃ vandatha gotamaṃ, jinaṃ vandāma gotamaṃ;</gatha>
    <gatha type="last">Vijjācaraṇasampannaṃ, buddhaṃ vandāma gotamaṃ’’.</gatha>
    <paragraph nr="290"> ‘Yattha coggacchati sūriyo, ādicco maṇḍalī mahā.</paragraph>
    <gatha type="2">Yassa coggacchamānassa, divasopi nirujjhati;</gatha>
    <gatha type="last">Yassa coggate sūriye, ‘‘saṃvarī’’ti pavuccati.</gatha>
    <gatha type="1">‘Rahadopi tattha gambhīro, samuddo saritodako;</gatha>
    <gatha type="last">Evaṃ taṃ tattha jānanti, samuddo saritodako.</gatha>
    <gatha type="1">‘Ito ‘‘sā pacchimā disā’’, iti naṃ ācikkhatī jano;</gatha>
    <gatha type="last">Yaṃ disaṃ abhipāleti, mahārājā yasassi so.</gatha>
    <gatha type="1">‘Nāgānañca  adhipati, ‘‘virūpakkho’’ti nāmaso;</gatha>
    <gatha type="last">Ramatī naccagītehi, nāgeheva purakkhato.</gatha>
    <gatha type="1">‘Puttāpi tassa bahavo, ekanāmāti me sutaṃ;</gatha>
    <gatha type="last">Asīti dasa eko ca, indanāmā mahabbalā.</gatha>
    <gatha type="1">‘Te cāpi buddhaṃ disvāna, buddhaṃ ādiccabandhunaṃ;</gatha>
    <gatha type="last">Dūratova namassanti, mahantaṃ vītasāradaṃ.</gatha>
    <gatha type="1">‘Namo te purisājañña, namo te purisuttama;</gatha>
    <gatha type="2">Kusalena samekkhasi, amanussāpi taṃ vandanti;</gatha>
    <gatha type="last">Sutaṃ netaṃ abhiṇhaso, tasmā evaṃ vademase.</gatha>
    <gatha type="1">‘‘Jinaṃ vandatha gotamaṃ, jinaṃ vandāma gotamaṃ;</gatha>
    <gatha type="last">Vijjācaraṇasampannaṃ, buddhaṃ vandāma gotamaṃ’’.</gatha>
    <paragraph nr="291"> ‘Yena uttarakuruvho, mahāneru sudassano.</paragraph>
    <gatha type="last">Manussā tattha jāyanti, amamā apariggahā.</gatha>
    <gatha type="1">‘Na  te bījaṃ pavapanti, nāpi nīyanti naṅgalā;</gatha>
    <gatha type="last">Akaṭṭhapākimaṃ sāliṃ, paribhuñjanti mānusā.</gatha>
    <gatha type="1">‘Akaṇaṃ athusaṃ suddhaṃ, sugandhaṃ taṇḍulapphalaṃ;</gatha>
    <gatha type="last">Tuṇḍikīre pacitvāna, tato bhuñjanti bhojanaṃ.</gatha>
    <gatha type="1">‘Gāviṃ ekakhuraṃ katvā, anuyanti disodisaṃ;</gatha>
    <gatha type="last">Pasuṃ ekakhuraṃ katvā, anuyanti disodisaṃ.</gatha>
    <gatha type="1">‘Itthiṃ vā vāhanaṃ katvā, anuyanti disodisaṃ;</gatha>
    <gatha type="last">Purisaṃ vāhanaṃ katvā, anuyanti disodisaṃ.</gatha>
    <gatha type="1">‘Kumāriṃ  vāhanaṃ katvā, anuyanti disodisaṃ;</gatha>
    <gatha type="last">Kumāraṃ vāhanaṃ katvā, anuyanti disodisaṃ.</gatha>
    <gatha type="1">‘Te yāne abhiruhitvā,</gatha>
    <gatha type="2">Sabbā disā anupariyāyanti;</gatha>
    <gatha type="last">Pacārā tassa rājino.</gatha>
    <gatha type="1">‘Hatthiyānaṃ assayānaṃ,</gatha>
    <gatha type="2">Dibbaṃ yānaṃ upaṭṭhitaṃ;</gatha>
    <gatha type="3">Pāsādā sivikā ceva,</gatha>
    <gatha type="last">Mahārājassa yasassino.</gatha>
    <gatha type="1">‘Tassa ca nagarā ahu,</gatha>
    <gatha type="2">Antalikkhe sumāpitā;</gatha>
    <gatha type="3">Āṭānāṭā kusināṭā parakusināṭā,</gatha>
    <gatha type="last">Nāṭasuriyā parakusiṭanāṭā.</gatha>
    <gatha type="1">‘Uttarena kasivanto,</gatha>
    <gatha type="2">Janoghamaparena ca;</gatha>
    <gatha type="3">Navanavutiyo ambaraambaravatiyo,</gatha>
    <gatha type="last">Āḷakamandā nāma rājadhānī.</gatha>
    <gatha type="1">‘Kuverassa kho pana, mārisa, mahārājassa visāṇā nāma rājadhānī;</gatha>
    <gatha type="last">Tasmā kuvero mahārājā, ‘‘vessavaṇo’’ti pavuccati.</gatha>
    <gatha type="1">‘Paccesanto  pakāsenti, tatolā tattalā tatotalā;</gatha>
    <gatha type="last">Ojasi tejasi tatojasī, sūro rājā ariṭṭho nemi.</gatha>
    <gatha type="1">‘Rahadopi tattha dharaṇī nāma, yato meghā pavassanti;</gatha>
    <gatha type="last">Vassā yato patāyanti, sabhāpi tattha sālavatī nāma.</gatha>
    <gatha type="1">‘Yattha  yakkhā payirupāsanti, tattha niccaphalā rukkhā;</gatha>
    <gatha type="2">Nānā dijagaṇā yutā, mayūrakoñcābhirudā;</gatha>
    <gatha type="last">Kokilādīhi vagguhi.</gatha>
    <gatha type="1">‘Jīvañjīvakasaddettha, atho oṭṭhavacittakā;</gatha>
    <gatha type="last">Kukkuṭakā kuḷīrakā, vane pokkharasātakā.</gatha>
    <gatha type="1">‘Sukasāḷika saddettha, daṇḍamāṇavakāni ca;</gatha>
    <gatha type="last">Sobhati sabbakālaṃ sā, kuveranaḷinī sadā.</gatha>
    <gatha type="1">‘Ito ‘‘sā uttarā disā’’, iti naṃ ācikkhatī jano;</gatha>
    <gatha type="last">Yaṃ disaṃ abhipāleti, mahārājā yasassi so.</gatha>
    <gatha type="1">‘Yakkhānañca adhipati, ‘‘kuvero’’ iti nāmaso;</gatha>
    <gatha type="last">Ramatī naccagītehi, yakkheheva purakkhato.</gatha>
    <gatha type="1">‘Puttāpi tassa bahavo, ekanāmāti me sutaṃ;</gatha>
    <gatha type="last">Asīti dasa eko ca, indanāmā mahabbalā.</gatha>
    <gatha type="1">‘Te cāpi buddhaṃ disvāna, buddhaṃ ādiccabandhunaṃ;</gatha>
    <gatha type="last">Dūratova namassanti, mahantaṃ vītasāradaṃ.</gatha>
    <gatha type="1">‘Namo te purisājañña, namo te purisuttama;</gatha>
    <gatha type="2">Kusalena samekkhasi, amanussāpi taṃ vandanti;</gatha>
    <gatha type="last">Sutaṃ netaṃ abhiṇhaso, tasmā evaṃ vademase.</gatha>
    <gatha type="1">‘‘Jinaṃ vandatha gotamaṃ, jinaṃ vandāma gotamaṃ;</gatha>
    <gatha type="last">Vijjācaraṇasampannaṃ, buddhaṃ vandāma gotama’’nti.</gatha>
    <paragraph nr="292"> ‘Ayaṃ kho sā, mārisa , āṭānāṭiyā rakkhā bhikkhūnaṃ bhikkhunīnaṃ upāsakānaṃ  upāsikānaṃ guttiyā rakkhāya avihiṃsāya phāsuvihārāya. Yassa kassaci, mārisa, bhikkhussa vā bhikkhuniyā vā upāsakassa vā upāsikāya  vā ayaṃ āṭānāṭiyā rakkhā suggahitā bhavissati samattā pariyāputā taṃ ce amanusso yakkho vā yakkhinī vā…pe… gandhabbo vā gandhabbī vā…pe… kumbhaṇḍo vā kumbhaṇḍī vā…pe… nāgo vā nāgī vā nāgapotako vā nāgapotikā vā nāgamahāmatto vā nāgapārisajjo vā nāgapacāro vā, paduṭṭhacitto bhikkhuṃ vā bhikkhuniṃ vā upāsakaṃ vā upāsikaṃ vā gacchantaṃ vā anugaccheyya, ṭhitaṃ vā upatiṭṭheyya, nisinnaṃ vā upanisīdeyya, nipannaṃ vā upanipajjeyya. Na me so, mārisa, amanusso labheyya gāmesu vā nigamesu vā sakkāraṃ vā garukāraṃ vā. Na me so, mārisa, amanusso labheyya āḷakamandāya nāma rājadhāniyā vatthuṃ vā vāsaṃ vā. Na me so, mārisa, amanusso labheyya yakkhānaṃ samitiṃ gantuṃ. Apissu naṃ, mārisa, amanussā anāvayhampi naṃ kareyyuṃ avivayhaṃ. Apissu naṃ, mārisa, amanussā attāhi paripuṇṇāhi paribhāsāhi paribhāseyyuṃ. Apissu naṃ, mārisa, amanussā rittaṃpissa pattaṃ sīse nikkujjeyyuṃ. Apissu naṃ, mārisa, amanussā sattadhāpissa muddhaṃ phāleyyuṃ. Santi hi, mārisa, amanussā caṇḍā ruddhā rabhasā, te neva mahārājānaṃ ādiyanti, na mahārājānaṃ purisakānaṃ ādiyanti, na mahārājānaṃ purisakānaṃ purisakānaṃ ādiyanti. Te kho te, mārisa, amanussā mahārājānaṃ avaruddhā nāma vuccanti. Seyyathāpi, mārisa, rañño māgadhassa vijite mahācorā. Te neva rañño māgadhassa ādiyanti, na rañño māgadhassa purisakānaṃ ādiyanti, na rañño māgadhassa purisakānaṃ purisakānaṃ ādiyanti. Te kho te, mārisa, mahācorā rañño māgadhassa avaruddhā nāma vuccanti. Evameva kho, mārisa, santi amanussā caṇḍā ruddhā rabhasā, te neva mahārājānaṃ ādiyanti, na mahārājānaṃ purisakānaṃ ādiyanti, na mahārājānaṃ purisakānaṃ purisakānaṃ ādiyanti. Te kho te, mārisa, amanussā mahārājānaṃ avaruddhā nāma vuccanti. Yo hi koci, mārisa, amanusso yakkho vā yakkhinī vā…pe… gandhabbo vā gandhabbī vā…pe… kumbhaṇḍo vā kumbhaṇḍī vā…pe… nāgo vā nāgī vā…pe… paduṭṭhacitto bhikkhuṃ vā bhikkhuniṃ vā upāsakaṃ vā upāsikaṃ vā gacchantaṃ vā upagaccheyya, ṭhitaṃ vā upatiṭṭheyya, nisinnaṃ vā upanisīdeyya, nipannaṃ vā upanipajjeyya. Imesaṃ yakkhānaṃ mahāyakkhānaṃ senāpatīnaṃ mahāsenāpatīnaṃ ujjhāpetabbaṃ vikkanditabbaṃ viravitabbaṃ – ‘ayaṃ yakkho gaṇhāti, ayaṃ yakkho āvisati, ayaṃ yakkho  heṭheti, ayaṃ yakkho viheṭheti, ayaṃ yakkho hiṃsati, ayaṃ yakkho vihiṃsati, ayaṃ yakkho na muñcatī’ti.</paragraph>
    <paragraph nr="293"> ‘Katamesaṃ  yakkhānaṃ mahāyakkhānaṃ senāpatīnaṃ mahāsenāpatīnaṃ?</paragraph>
    <gatha type="1">‘Indo somo varuṇo ca, bhāradvājo pajāpati;</gatha>
    <gatha type="last">Candano kāmaseṭṭho ca, kinnughaṇḍu nighaṇḍu ca.</gatha>
    <gatha type="1">‘Panādo opamañño ca, devasūto ca mātali;</gatha>
    <gatha type="last">Cittaseno ca gandhabbo, naḷo rājā janesabho.</gatha>
    <gatha type="1">‘Sātāgiro hevamato, puṇṇako karatiyo guḷo;</gatha>
    <gatha type="last">Sivako mucalindo ca, vessāmitto yugandharo.</gatha>
    <gatha type="1">‘Gopālo supparodho ca, hiri netti ca mandiyo;</gatha>
    <gatha type="2">Pañcālacaṇḍo āḷavako, pajjunno sumano sumukho;</gatha>
    <gatha type="last">Dadhimukho maṇi māṇivaro dīgho, atho serīsako saha.</gatha>
    <paragraph>‘Imesaṃ yakkhānaṃ mahāyakkhānaṃ senāpatīnaṃ mahāsenāpatīnaṃ ujjhāpetabbaṃ vikkanditabbaṃ viravitabbaṃ – ‘‘ayaṃ yakkho gaṇhāti, ayaṃ yakkho āvisati, ayaṃ yakkho heṭheti, ayaṃ yakkho viheṭheti, ayaṃ yakkho hiṃsati, ayaṃ yakkho vihiṃsati, ayaṃ yakkho na muñcatī’’ti. Ayaṃ kho, mārisa, āṭānāṭiyā rakkhā bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāya. Handa ca dāni mayaṃ, mārisa, gacchāma, bahukiccā mayaṃ bahukaraṇīyā’’’ti. ‘‘‘Yassa dāni tumhe mahārājāno kālaṃ maññathā’’’ti.</paragraph>
    <paragraph nr="294"> ‘‘Atha kho, bhikkhave, cattāro mahārājā uṭṭhāyāsanā maṃ abhivādetvā padakkhiṇaṃ katvā tatthevantaradhāyiṃsu. Tepi kho, bhikkhave, yakkhā uṭṭhāyāsanā appekacce maṃ abhivādetvā padakkhiṇaṃ katvā tatthevantaradhāyiṃsu. Appekacce mayā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā tatthevantaradhāyiṃsu. Appekacce yenāhaṃ tenañjaliṃ paṇāmetvā tatthevantaradhāyiṃsu. Appekacce nāmagottaṃ  sāvetvā tatthevantaradhāyiṃsu. Appekacce tuṇhībhūtā tatthevantaradhāyiṃsu.</paragraph>
    <paragraph nr="295"> ‘‘Uggaṇhātha , bhikkhave, āṭānāṭiyaṃ rakkhaṃ. Pariyāpuṇātha, bhikkhave, āṭānāṭiyaṃ rakkhaṃ. Dhāretha, bhikkhave, āṭānāṭiyaṃ rakkhaṃ. Atthasaṃhitā <note>[atthasaṃhitāyaṃ (syā.)]</note>, bhikkhave, āṭānāṭiyā rakkhā bhikkhūnaṃ bhikkhunīnaṃ upāsakānaṃ upāsikānaṃ guttiyā rakkhāya avihiṃsāya phāsuvihārāyā’’ti. Idamavoca bhagavā. Attamanā te bhikkhū bhagavato bhāsitaṃ abhinandunti.</paragraph>
    <centered>Āṭānāṭiyasuttaṃ niṭṭhitaṃ navamaṃ.</centered>
  </text>
</tree>
