<?xml version='1.0' encoding='UTF-8'?>
<tree text="7. Lakkha&#x1E47;asutta&#x1E43;" target="text">
  <text>
    <subhead>Dvattiṃsamahāpurisalakkhaṇāni</subhead>
    <paragraph nr="198"> Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi – ‘‘bhikkhavo’’ti. ‘‘Bhaddante’’ti <note>[bhadanteti (sī. syā. pī.)]</note> te bhikkhū bhagavato paccassosuṃ. Bhagavā etadavoca –</paragraph>
    <paragraph nr="199"> ‘‘Dvattiṃsimāni, bhikkhave, mahāpurisassa mahāpurisalakkhaṇāni, yehi samannāgatassa mahāpurisassa dveva gatiyo bhavanti anaññā. Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti; seyyathidaṃ, cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado <note>[vivaṭacchado (syā. ka.), vivattacchado (sī. pī.)]</note>.</paragraph>
    <paragraph nr="200"> ‘‘Katamāni ca tāni, bhikkhave, dvattiṃsa mahāpurisassa mahāpurisalakkhaṇāni, yehi samannāgatassa mahāpurisassa  dveva gatiyo bhavanti anaññā? Sace agāraṃ ajjhāvasati, rājā hoti cakkavattī…pe… sace kho pana agārasmā anagāriyaṃ pabbajati, arahaṃ hoti sammāsambuddho  loke vivaṭṭacchado.</paragraph>
    <paragraph>‘‘Idha, bhikkhave, mahāpuriso suppatiṭṭhitapādo hoti. Yampi, bhikkhave, mahāpuriso suppatiṭṭhitapādo hoti, idampi, bhikkhave, mahāpurisassa mahāpurisalakkhaṇaṃ bhavati.</paragraph>
    <paragraph>‘‘Puna  caparaṃ, bhikkhave, mahāpurisassa heṭṭhāpādatalesu cakkāni jātāni honti sahassārāni sanemikāni sanābhikāni sabbākāraparipūrāni <note>[sabbākāraparipūrāni suvibhattantarāni (sī. pī.)]</note>. Yampi , bhikkhave, mahāpurisassa heṭṭhāpādatalesu cakkāni jātāni honti sahassārāni sanemikāni sanābhikāni sabbākāraparipūrāni, idampi, bhikkhave, mahāpurisassa mahāpurisalakkhaṇaṃ bhavati.</paragraph>
    <paragraph>‘‘Puna caparaṃ, bhikkhave, mahāpuriso āyatapaṇhi hoti…pe… dīghaṅguli hoti… mudutalunahatthapādo hoti… jālahatthapādo hoti… ussaṅkhapādo hoti… eṇijaṅgho hoti… ṭhitakova anonamanto ubhohi pāṇitalehi jaṇṇukāni parimasati parimajjati… kosohitavatthaguyho hoti… suvaṇṇavaṇṇo hoti kañcanasannibhattaco… sukhumacchavi hoti, sukhumattā chaviyā rajojallaṃ kāye na upalimpati… ekekalomo  hoti, ekekāni lomāni lomakūpesu jātāni… uddhaggalomo hoti, uddhaggāni lomāni jātāni nīlāni añjanavaṇṇāni kuṇḍalāvaṭṭāni <note>[kuṇḍalāvattāni (bahūsu)]</note> dakkhiṇāvaṭṭakajātāni <note>[dakkhiṇāvattakajātāni (sī. syā. pī.)]</note> … brahmujugatto hoti… sattussado hoti… sīhapubbaddhakāyo hoti… citantaraṃso <note>[pitantaraṃso (syā.)]</note> hoti… nigrodhaparimaṇḍalo hoti, yāvatakvassa kāyo tāvatakvassa byāmo yāvatakvassa byāmo tāvatakvassa kāyo… samavaṭṭakkhandho hoti… rasaggasaggī hoti… sīhahanu hoti… cattālīsadanto hoti … samadanto hoti… aviraḷadanto hoti… susukkadāṭho hoti… pahūtajivho hoti… brahmassaro hoti karavīkabhāṇī… abhinīlanetto hoti… gopakhumo hoti… uṇṇā bhamukantare jātā hoti, odātā mudutūlasannibhā. Yampi, bhikkhave, mahāpurisassa uṇṇā bhamukantare jātā hoti, odātā mudutūlasannibhā, idampi, bhikkhave, mahāpurisassa mahāpurisalakkhaṇaṃ bhavati.</paragraph>
    <paragraph>‘‘Puna  caparaṃ, bhikkhave, mahāpuriso uṇhīsasīso hoti. Yampi, bhikkhave, mahāpuriso uṇhīsasīso hoti, idampi, bhikkhave, mahāpurisassa mahāpurisalakkhaṇaṃ bhavati.</paragraph>
    <paragraph>‘‘Imāni kho tāni, bhikkhave, dvattiṃsa mahāpurisassa mahāpurisalakkhaṇāni, yehi samannāgatassa mahāpurisassa dveva gatiyo bhavanti anaññā. Sace  agāraṃ ajjhāvasati, rājā hoti cakkavattī…pe… sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado.</paragraph>
    <paragraph>‘‘Imāni kho, bhikkhave, dvattiṃsa mahāpurisassa mahāpurisalakkhaṇāni bāhirakāpi isayo  dhārenti, no ca kho te jānanti – ‘imassa kammassa kaṭattā idaṃ lakkhaṇaṃ paṭilabhatī’ti.</paragraph>
    <subhead>(1) Suppatiṭṭhitapādatālakkhaṇaṃ</subhead>
    <paragraph nr="201"> ‘‘Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno daḷhasamādāno ahosi kusalesu dhammesu, avatthitasamādāno kāyasucarite vacīsucarite manosucarite dānasaṃvibhāge sīlasamādāne uposathupavāse matteyyatāya petteyyatāya sāmaññatāya  brahmaññatāya kule jeṭṭhāpacāyitāya aññataraññataresu ca adhikusalesu dhammesu . So tassa kammassa kaṭattā upacitattā ussannattā vipulattā kāyassa bhedā paraṃ maraṇā sugatiṃ saggaṃ lokaṃ upapajjati. So tattha aññe deve dasahi ṭhānehi adhiggaṇhāti dibbena āyunā dibbena vaṇṇena dibbena sukhena dibbena yasena dibbena ādhipateyyena dibbehi rūpehi dibbehi saddehi dibbehi gandhehi dibbehi rasehi dibbehi phoṭṭhabbehi. So tato cuto itthattaṃ āgato samāno imaṃ mahāpurisalakkhaṇaṃ paṭilabhati. Suppatiṭṭhitapādo hoti. Samaṃ pādaṃ bhūmiyaṃ nikkhipati, samaṃ uddharati, samaṃ sabbāvantehi pādatalehi bhūmiṃ phusati.</paragraph>
    <paragraph nr="202"> ‘‘So tena lakkhaṇena samannāgato sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti; seyyathidaṃ, cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ akhilamanimittamakaṇṭakaṃ iddhaṃ phītaṃ khemaṃ sivaṃ nirabbudaṃ adaṇḍena asatthena dhammena abhivijiya ajjhāvasati . Rājā samāno kiṃ labhati? Akkhambhiyo <note>[avikkhambhiyo (sī. pī.)]</note> hoti kenaci manussabhūtena  paccatthikena paccāmittena. Rājā samāno idaṃ labhati. ‘‘Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado. Buddho samāno kiṃ labhati? Akkhambhiyo hoti abbhantarehi vā bāhirehi vā paccatthikehi paccāmittehi rāgena vā dosena vā mohena vā samaṇena vā  brāhmaṇena vā devena vā mārena vā brahmunā vā kenaci vā lokasmiṃ. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="203"> Tatthetaṃ  vuccati –</paragraph>
    <gatha type="1">‘‘Sacce ca dhamme ca dame ca saṃyame,</gatha>
    <gatha type="2">Soceyyasīlālayuposathesu ca;</gatha>
    <gatha type="3">Dāne ahiṃsāya asāhase rato,</gatha>
    <gatha type="last">Daḷhaṃ samādāya samattamācari <note>[samantamācari (syā. ka.)]</note>.</gatha>
    <gatha type="1">‘‘So tena kammena divaṃ samakkami <note>[apakkami (syā. ka.)]</note>,</gatha>
    <gatha type="2">Sukhañca khiḍḍāratiyo ca anvabhi <note>[aṃnvabhi (ṭīkā)]</note>;</gatha>
    <gatha type="3">Tato cavitvā punarāgato idha,</gatha>
    <gatha type="last">Samehi pādehi phusī vasundharaṃ.</gatha>
    <gatha type="1">‘‘Byākaṃsu veyyañjanikā samāgatā,</gatha>
    <gatha type="2">Samappatiṭṭhassa na hoti khambhanā;</gatha>
    <gatha type="3">Gihissa vā pabbajitassa vā puna <note>[pana (syā.)]</note>,</gatha>
    <gatha type="last">Taṃ lakkhaṇaṃ bhavati tadatthajotakaṃ.</gatha>
    <gatha type="1">‘‘Akkhambhiyo  hoti agāramāvasaṃ,</gatha>
    <gatha type="2">Parābhibhū sattubhi nappamaddano;</gatha>
    <gatha type="3">Manussabhūtenidha hoti kenaci,</gatha>
    <gatha type="last">Akkhambhiyo tassa phalena kammuno.</gatha>
    <gatha type="1">‘‘Sace  ca pabbajjamupeti tādiso,</gatha>
    <gatha type="2">Nekkhammachandābhirato vicakkhaṇo;</gatha>
    <gatha type="3">Aggo na so gacchati jātu khambhanaṃ,</gatha>
    <gatha type="last">Naruttamo esa hi tassa dhammatā’’ti.</gatha>
    <subhead>(2) Pādatalacakkalakkhaṇaṃ</subhead>
    <paragraph nr="204"> ‘‘Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto  samāno bahujanassa  sukhāvaho ahosi, ubbegauttāsabhayaṃ apanuditā, dhammikañca rakkhāvaraṇaguttiṃ saṃvidhātā, saparivārañca dānaṃ adāsi. So tassa kammassa kaṭattā upacitattā ussannattā vipulattā kāyassa bhedā paraṃ maraṇā sugatiṃ saggaṃ lokaṃ upapajjati…pe… so tato cuto itthattaṃ āgato samāno imaṃ mahāpurisalakkhaṇaṃ paṭilabhati. Heṭṭhāpādatalesu cakkāni jātāni honti sahassārāni sanemikāni sanābhikāni sabbākāraparipūrāni suvibhattantarāni.</paragraph>
    <paragraph>‘‘So tena lakkhaṇena samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Mahāparivāro hoti; mahāssa honti parivārā brāhmaṇagahapatikā  negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado. Buddho samāno kiṃ labhati? Mahāparivāro hoti; mahāssa honti parivārā bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="205"> Tatthetaṃ vuccati –</paragraph>
    <gatha type="1">‘‘Pure puratthā purimāsu jātisu,</gatha>
    <gatha type="2">Manussabhūto bahunaṃ sukhāvaho;</gatha>
    <gatha type="3">Ubbhegauttāsabhayāpanūdano,</gatha>
    <gatha type="last">Guttīsu rakkhāvaraṇesu ussuko.</gatha>
    <gatha type="1">‘‘So  tena kammena divaṃ samakkami,</gatha>
    <gatha type="2">Sukhañca khiḍḍāratiyo ca anvabhi;</gatha>
    <gatha type="3">Tato cavitvā punarāgato idha,</gatha>
    <gatha type="last">Cakkāni pādesu duvesu vindati.</gatha>
    <gatha type="1">‘‘Samantanemīni sahassarāni ca,</gatha>
    <gatha type="2">Byākaṃsu veyyañjanikā samāgatā;</gatha>
    <gatha type="3">Disvā  kumāraṃ satapuññalakkhaṇaṃ,</gatha>
    <gatha type="last">Parivāravā hessati sattumaddano.</gatha>
    <gatha type="1">Tathā hī cakkāni samantanemini,</gatha>
    <gatha type="2">Sace  na pabbajjamupeti tādiso;</gatha>
    <gatha type="3">Vatteti cakkaṃ pathaviṃ pasāsati,</gatha>
    <gatha type="last">Tassānuyantādha <note>[tassānuyuttā idha (sī. pī.), tassānuyantā idha (syā. ka.)]</note> bhavanti khattiyā.</gatha>
    <gatha type="1">‘‘Mahāyasaṃ saṃparivārayanti naṃ,</gatha>
    <gatha type="2">Sace ca pabbajjamupeti tādiso;</gatha>
    <gatha type="3">Nekkhammachandābhirato vicakkhaṇo,</gatha>
    <gatha type="last">Devāmanussāsurasakkarakkhasā <note>[sattarakkhasā (ka.) sī. syāaṭṭhakathā oloketabbā]</note>.</gatha>
    <gatha type="1">‘‘Gandhabbanāgā vihagā catuppadā,</gatha>
    <gatha type="2">Anuttaraṃ devamanussapūjitaṃ;</gatha>
    <gatha type="last">Mahāyasaṃ saṃparivārayanti na’’nti.</gatha>
    <subhead>(3-5) Āyatapaṇhitāditilakkhaṇaṃ</subhead>
    <paragraph nr="206"> ‘‘Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno pāṇātipātaṃ pahāya pāṇātipātā paṭivirato ahosi nihitadaṇḍo nihitasattho lajjī dayāpanno, sabbapāṇabhūtahitānukampī vihāsi. So tassa kammassa kaṭattā upacitattā ussannattā vipulattā…pe… so tato cuto itthattaṃ āgato samāno imāni tīṇi mahāpurisalakkhaṇāni  paṭilabhati. Āyatapaṇhi ca hoti, dīghaṅguli ca brahmujugatto ca.</paragraph>
    <paragraph>‘‘So  tehi lakkhaṇehi samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Dīghāyuko hoti ciraṭṭhitiko, dīghamāyuṃ pāleti, na sakkā hoti antarā jīvitā voropetuṃ kenaci manussabhūtena paccatthikena paccāmittena . Rājā samāno idaṃ labhati… buddho samāno kiṃ labhati? Dīghāyuko hoti  ciraṭṭhitiko, dīghamāyuṃ pāleti, na sakkā hoti antarā jīvitā voropetuṃ paccatthikehi paccāmittehi samaṇena vā brāhmaṇena vā devena vā mārena vā brahmunā vā kenaci vā lokasmiṃ. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="207"> Tatthetaṃ vuccati –</paragraph>
    <gatha type="1">‘‘Māraṇavadhabhayattano <note>[maraṇavadhabhayattano (sī. pī. ka.), maraṇavadhabhayamattano (syā.)]</note> viditvā,</gatha>
    <gatha type="2">Paṭivirato paraṃ māraṇāyahosi;</gatha>
    <gatha type="3">Tena sucaritena saggamagamā <note>[tena so sucaritena saggamagamāsi (syā.)]</note>,</gatha>
    <gatha type="last">Sukataphalavipākamanubhosi.</gatha>
    <gatha type="1">‘‘Caviya punaridhāgato samāno,</gatha>
    <gatha type="2">Paṭilabhati idha tīṇi lakkhaṇāni;</gatha>
    <gatha type="3">Bhavati vipuladīghapāsaṇhiko,</gatha>
    <gatha type="last">Brahmāva suju subho sujātagatto.</gatha>
    <gatha type="1">‘‘Subhujo susu susaṇṭhito sujāto,</gatha>
    <gatha type="2">Mudutalunaṅguliyassa honti;</gatha>
    <gatha type="3">Dīghā tībhi  purisavaraggalakkhaṇehi,</gatha>
    <gatha type="last">Cirayapanāya <note>[cirayāpanāya (syā.)]</note> kumāramādisanti.</gatha>
    <gatha type="1">‘‘Bhavati yadi gihī ciraṃ yapeti,</gatha>
    <gatha type="2">Cirataraṃ pabbajati yadi tato hi;</gatha>
    <gatha type="3">Yāpayati  ca vasiddhibhāvanāya,</gatha>
    <gatha type="last">Iti dīghāyukatāya taṃ nimitta’’nti.</gatha>
    <subhead>(6) Sattussadatālakkhaṇaṃ</subhead>
    <paragraph nr="208"> ‘‘Yampi , bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno dātā ahosi paṇītānaṃ rasitānaṃ khādanīyānaṃ bhojanīyānaṃ sāyanīyānaṃ lehanīyānaṃ  pānānaṃ. So tassa kammassa kaṭattā…pe… so tato cuto itthattaṃ āgato samāno imaṃ mahāpurisalakkhaṇaṃ paṭilabhati, sattussado hoti, sattassa ussadā honti; ubhosu hatthesu ussadā honti, ubhosu pādesu ussadā honti, ubhosu aṃsakūṭesu ussadā honti, khandhe ussado hoti.</paragraph>
    <paragraph>‘‘So tena lakkhaṇena samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Lābhī hoti paṇītānaṃ rasitānaṃ khādanīyānaṃ bhojanīyānaṃ sāyanīyānaṃ lehanīyānaṃ pānānaṃ. Rājā samāno idaṃ labhati… buddho samāno kiṃ labhati? Lābhī hoti paṇītānaṃ rasitānaṃ khādanīyānaṃ bhojanīyānaṃ sāyanīyānaṃ lehanīyānaṃ pānānaṃ. Buddho samāno idaṃ labhati’’. Etamatthaṃ  bhagavā avoca.</paragraph>
    <paragraph nr="209"> Tatthetaṃ vuccati –</paragraph>
    <gatha type="1">‘‘Khajjabhojjamatha leyya sāyiyaṃ,</gatha>
    <gatha type="2">Uttamaggarasadāyako ahu;</gatha>
    <gatha type="3">Tena so sucaritena kammunā,</gatha>
    <gatha type="last">Nandane ciramabhippamodati.</gatha>
    <gatha type="1">‘‘Satta  cussade idhādhigacchati,</gatha>
    <gatha type="2">Hatthapādamudutañca vindati;</gatha>
    <gatha type="3">Āhu byañjananimittakovidā,</gatha>
    <gatha type="last">Khajjabhojjarasalābhitāya naṃ.</gatha>
    <gatha type="1">‘‘Yaṃ gihissapi <note>[na taṃ gihissāpi (syā.)]</note> tadatthajotakaṃ,</gatha>
    <gatha type="2">Pabbajjampi ca tadādhigacchati;</gatha>
    <gatha type="3">Khajjabhojjarasalābhiruttamaṃ,</gatha>
    <gatha type="last">Āhu sabbagihibandhanacchida’’nti.</gatha>
    <subhead>(7-8) Karacaraṇamudujālatālakkhaṇāni</subhead>
    <paragraph nr="210"> ‘‘Yampi , bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno catūhi saṅgahavatthūhi janaṃ saṅgāhako ahosi – dānena peyyavajjena <note>[piyavācena (syā. ka.)]</note> atthacariyāya samānattatāya. So tassa kammassa kaṭattā…pe… so tato cuto itthattaṃ āgato samāno imāni dve mahāpurisalakkhaṇāni  paṭilabhati. Mudutalunahatthapādo ca hoti jālahatthapādo ca.</paragraph>
    <paragraph>‘‘So tehi lakkhaṇehi samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Susaṅgahitaparijano hoti, susaṅgahitāssa honti brāhmaṇagahapatikā negamajānapadā  gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati… buddho samāno kiṃ labhati? Susaṅgahitaparijano hoti, susaṅgahitāssa honti bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="211"> Tatthetaṃ vuccati –</paragraph>
    <gatha type="1">‘‘Dānampi catthacariyatañca <note>[dānampi ca atthacariyatampi ca (sī. pī.)]</note>,</gatha>
    <gatha type="2">Piyavāditañca samānattatañca <note>[piyavadatañca samānachandatañca (sī. pī.)]</note>;</gatha>
    <gatha type="3">Kariyacariyasusaṅgahaṃ bahūnaṃ,</gatha>
    <gatha type="last">Anavamatena guṇena yāti saggaṃ.</gatha>
    <gatha type="1">‘‘Caviya punaridhāgato samāno,</gatha>
    <gatha type="2">Karacaraṇamudutañca jālino ca;</gatha>
    <gatha type="3">Atirucirasuvaggudassaneyyaṃ,</gatha>
    <gatha type="last">Paṭilabhati daharo susu kumāro.</gatha>
    <gatha type="1">‘‘Bhavati  parijanassavo vidheyyo,</gatha>
    <gatha type="2">Mahimaṃ āvasito susaṅgahito;</gatha>
    <gatha type="3">Piyavadū  hitasukhataṃ jigīsamāno <note>[jigiṃ samāno (sī. syā. pī.)]</note>,</gatha>
    <gatha type="last">Abhirucitāni guṇāni ācarati.</gatha>
    <gatha type="1">‘‘Yadi ca jahati sabbakāmabhogaṃ,</gatha>
    <gatha type="2">Kathayati dhammakathaṃ jino janassa;</gatha>
    <gatha type="3">Vacanapaṭikarassābhippasannā ,</gatha>
    <gatha type="last">Sutvāna dhammānudhammamācarantī’’ti.</gatha>
    <subhead>(9-10) Ussaṅkhapādauddhaggalomatālakkhaṇāni</subhead>
    <paragraph nr="212"> ‘‘Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno <note>[samāno bahuno janassa (sī. pī.)]</note> atthūpasaṃhitaṃ dhammūpasaṃhitaṃ vācaṃ bhāsitā ahosi, bahujanaṃ nidaṃsesi, pāṇīnaṃ hitasukhāvaho dhammayāgī. So tassa kammassa kaṭattā…pe… so tato cuto itthattaṃ āgato samāno imāni dve mahāpurisalakkhaṇāni paṭilabhati. Ussaṅkhapādo ca hoti, uddhaggalomo ca.</paragraph>
    <paragraph>‘‘So tehi lakkhaṇehi samannāgato, sace agāraṃ ajjhāvasati, rājā hoti cakkavattī…pe… rājā samāno kiṃ labhati? Aggo ca hoti seṭṭho ca pāmokkho ca uttamo ca pavaro ca kāmabhogīnaṃ. Rājā samāno idaṃ labhati… buddho samāno kiṃ labhati? Aggo ca hoti seṭṭho ca pāmokkho ca uttamo ca pavaro ca sabbasattānaṃ. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="213"> Tatthetaṃ vuccati –</paragraph>
    <gatha type="1">‘‘Atthadhammasahitaṃ <note>[atthadhammasaṃhitaṃ (ka. sī. pī.), atthadhammupasaṃhitaṃ (ka.)]</note> pure giraṃ,</gatha>
    <gatha type="2">Erayaṃ bahujanaṃ nidaṃsayi;</gatha>
    <gatha type="3">Pāṇinaṃ hitasukhāvaho ahu,</gatha>
    <gatha type="last">Dhammayāgamayajī <note>[dhammayāgaṃ assaji (ka.)]</note> amaccharī.</gatha>
    <gatha type="1">‘‘Tena  so sucaritena kammunā,</gatha>
    <gatha type="2">Suggatiṃ  vajati tattha modati;</gatha>
    <gatha type="3">Lakkhaṇāni ca duve idhāgato,</gatha>
    <gatha type="last">Uttamappamukhatāya <note>[uttamasukhatāya (syā.), uttamapamukkhatāya (ka.)]</note> vindati.</gatha>
    <gatha type="1">‘‘Ubbhamuppatitalomavā saso,</gatha>
    <gatha type="2">Pādagaṇṭhirahu sādhusaṇṭhitā;</gatha>
    <gatha type="3">Maṃsalohitācitā tacotthatā,</gatha>
    <gatha type="last">Uparicaraṇasobhanā <note>[uparijānusobhanā (syā.), upari ca pana sobhanā (sī. pī.)]</note> ahu.</gatha>
    <gatha type="1">‘‘Gehamāvasati ce tathāvidho,</gatha>
    <gatha type="2">Aggataṃ vajati kāmabhoginaṃ;</gatha>
    <gatha type="3">Tena uttaritaro na vijjati,</gatha>
    <gatha type="last">Jambudīpamabhibhuyya iriyati.</gatha>
    <gatha type="1">‘‘Pabbajampi  ca anomanikkamo,</gatha>
    <gatha type="2">Aggataṃ vajati sabbapāṇinaṃ;</gatha>
    <gatha type="3">Tena uttaritaro na vijjati,</gatha>
    <gatha type="last">Sabbalokamabhibhuyya viharatī’’ti.</gatha>
    <subhead>(11) Eṇijaṅghalakkhaṇaṃ</subhead>
    <paragraph nr="214"> ‘‘Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno sakkaccaṃ vācetā ahosi sippaṃ vā vijjaṃ vā caraṇaṃ vā kammaṃ vā – ‘kiṃ time khippaṃ vijāneyyuṃ, khippaṃ paṭipajjeyyuṃ, na ciraṃ kilisseyyu’’nti. So tassa kammassa kaṭattā…pe… so tato cuto itthattaṃ āgato samāno  imaṃ mahāpurisalakkhaṇaṃ paṭilabhati. Eṇijaṅgho hoti.</paragraph>
    <paragraph>‘‘So tena lakkhaṇena samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Yāni tāni rājārahāni rājaṅgāni rājūpabhogāni  rājānucchavikāni tāni khippaṃ paṭilabhati. Rājā samāno idaṃ labhati… buddho samāno kiṃ labhati? Yāni  tāni samaṇārahāni samaṇaṅgāni samaṇūpabhogāni samaṇānucchavikāni, tāni khippaṃ paṭilabhati. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="215"> Tatthetaṃ vuccati –</paragraph>
    <gatha type="1">‘‘Sippesu vijjācaraṇesu kammesu <note>[kammasu (sī. pī.)]</note>,</gatha>
    <gatha type="2">Kathaṃ vijāneyyuṃ <note>[vijāneyya (sī. pī.), vijāneyyu (syā.)]</note> lahunti icchati;</gatha>
    <gatha type="3">Yadūpaghātāya  na hoti kassaci,</gatha>
    <gatha type="last">Vāceti khippaṃ na ciraṃ kilissati.</gatha>
    <gatha type="1">‘‘Taṃ kammaṃ katvā kusalaṃ sukhudrayaṃ <note>[sukhindriyaṃ (ka.)]</note>,</gatha>
    <gatha type="2">Jaṅghā manuññā labhate susaṇṭhitā;</gatha>
    <gatha type="3">Vaṭṭā sujātā anupubbamuggatā,</gatha>
    <gatha type="last">Uddhaggalomā sukhumattacotthatā.</gatha>
    <gatha type="1">‘‘Eṇeyyajaṅghoti tamāhu puggalaṃ,</gatha>
    <gatha type="2">Sampattiyā khippamidhāhu <note>[khippamidāhu (?)]</note> lakkhaṇaṃ;</gatha>
    <gatha type="3">Gehānulomāni yadābhikaṅkhati,</gatha>
    <gatha type="last">Apabbajaṃ khippamidhādhigacchati <note>[khippamidādhigacchati (?)]</note>.</gatha>
    <gatha type="1">‘‘Sace  ca pabbajjamupeti tādiso,</gatha>
    <gatha type="2">Nekkhammachandābhirato vicakkhaṇo;</gatha>
    <gatha type="3">Anucchavikassa yadānulomikaṃ,</gatha>
    <gatha type="last">Taṃ vindati khippamanomavikkamo <note>[nikkamo (sī. syā. pī.)]</note>’’ti.</gatha>
    <subhead>(12) Sukhumacchavilakkhaṇaṃ</subhead>
    <paragraph nr="216"> ‘‘Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto  samāno samaṇaṃ vā brāhmaṇaṃ vā upasaṅkamitvā paripucchitā ahosi – ‘‘kiṃ, bhante, kusalaṃ, kiṃ akusalaṃ, kiṃ sāvajjaṃ, kiṃ anavajjaṃ, kiṃ sevitabbaṃ, kiṃ na sevitabbaṃ, kiṃ me karīyamānaṃ dīgharattaṃ ahitāya dukkhāya assa, kiṃ vā pana me karīyamānaṃ dīgharattaṃ hitāya sukhāya  assā’’ti. So tassa kammassa kaṭattā…pe… so tato cuto itthattaṃ āgato samāno imaṃ mahāpurisalakkhaṇaṃ paṭilabhati. Sukhumacchavi  hoti, sukhumattā chaviyā rajojallaṃ kāye na upalimpati.</paragraph>
    <paragraph>‘‘So tena lakkhaṇena samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Mahāpañño hoti, nāssa hoti koci paññāya sadiso vā seṭṭho vā kāmabhogīnaṃ. Rājā samāno idaṃ labhati… buddho samāno kiṃ labhati? Mahāpañño hoti puthupañño hāsapañño <note>[hāsupañño (sī. pī.)]</note> javanapañño tikkhapañño nibbedhikapañño, nāssa hoti koci paññāya sadiso vā seṭṭho vā sabbasattānaṃ. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="217"> Tatthetaṃ  vuccati –</paragraph>
    <gatha type="1">‘‘Pure puratthā purimāsu jātisu,</gatha>
    <gatha type="2">Aññātukāmo paripucchitā ahu;</gatha>
    <gatha type="3">Sussūsitā pabbajitaṃ upāsitā,</gatha>
    <gatha type="last">Atthantaro atthakathaṃ nisāmayi.</gatha>
    <gatha type="1">‘‘Paññāpaṭilābhagatena <note>[paññāpaṭilābhakatena (sī. pī.) ṭīkā oloketabbā]</note> kammunā,</gatha>
    <gatha type="2">Manussabhūto sukhumacchavī ahu;</gatha>
    <gatha type="3">Byākaṃsu uppādanimittakovidā,</gatha>
    <gatha type="last">Sukhumāni atthāni avecca dakkhiti.</gatha>
    <gatha type="1">‘‘Sace na pabbajjamupeti tādiso,</gatha>
    <gatha type="2">Vatteti cakkaṃ pathaviṃ pasāsati;</gatha>
    <gatha type="3">Atthānusiṭṭhīsu pariggahesu ca,</gatha>
    <gatha type="last">Na tena seyyo sadiso ca vijjati.</gatha>
    <gatha type="1">‘‘Sace  ca pabbajjamupeti tādiso,</gatha>
    <gatha type="2">Nekkhammachandābhirato vicakkhaṇo;</gatha>
    <gatha type="3">Paññāvisiṭṭhaṃ labhate anuttaraṃ,</gatha>
    <gatha type="last">Pappoti bodhiṃ varabhūrimedhaso’’ti.</gatha>
    <subhead>(13) Suvaṇṇavaṇṇalakkhaṇaṃ</subhead>
    <paragraph nr="218"> ‘‘Yampi , bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno akkodhano ahosi anupāyāsabahulo, bahumpi vutto samāno nābhisajji na kuppi na byāpajji na  patitthīyi, na kopañca dosañca appaccayañca pātvākāsi. Dātā ca ahosi sukhumānaṃ mudukānaṃ attharaṇānaṃ pāvuraṇānaṃ <note>[pāpuraṇānaṃ (sī. syā. pī.)]</note> khomasukhumānaṃ kappāsikasukhumānaṃ koseyyasukhumānaṃ kambalasukhumānaṃ. So tassa kammassa kaṭattā upacitattā…pe… so tato cuto itthattaṃ āgato samāno imaṃ mahāpurisalakkhaṇaṃ paṭilabhati. Suvaṇṇavaṇṇo hoti kañcanasannibhattaco.</paragraph>
    <paragraph>‘‘So tena lakkhaṇena samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Lābhī hoti sukhumānaṃ mudukānaṃ attharaṇānaṃ pāvuraṇānaṃ khomasukhumānaṃ kappāsikasukhumānaṃ koseyyasukhumānaṃ kambalasukhumānaṃ. Rājā samāno idaṃ labhati… buddho samāno kiṃ labhati? Lābhī hoti sukhumānaṃ mudukānaṃ attharaṇānaṃ pāvuraṇānaṃ khomasukhumānaṃ kappāsikasukhumānaṃ koseyyasukhumānaṃ kambalasukhumānaṃ. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="219"> Tatthetaṃ vuccati –</paragraph>
    <gatha type="1">‘‘Akkodhañca adhiṭṭhahi adāsi <note>[adāsi ca (sī. pī.)]</note>,</gatha>
    <gatha type="2">Dānañca vatthāni sukhumāni succhavīni;</gatha>
    <gatha type="3">Purimatarabhave  ṭhito abhivissaji,</gatha>
    <gatha type="last">Mahimiva suro abhivassaṃ.</gatha>
    <gatha type="1">‘‘Taṃ  katvāna ito cuto dibbaṃ,</gatha>
    <gatha type="2">Upapajji <note>[upapajja (sī. pī.)]</note> sukataphalavipākamanubhutvā;</gatha>
    <gatha type="3">Kanakatanusannibho idhābhibhavati,</gatha>
    <gatha type="last">Suravarataroriva indo.</gatha>
    <gatha type="1">‘‘Gehañcāvasati  naro apabbajja,</gatha>
    <gatha type="2">Micchaṃ mahatimahiṃ anusāsati <note>[pasāsati (syā.)]</note>;</gatha>
    <gatha type="3">Pasayha sahidha sattaratanaṃ <note>[pasayha abhivasana-varataraṃ (sī. pī.)]</note>,</gatha>
    <gatha type="last">Paṭilabhati vimala <note>[vipula (syā.), vipulaṃ (sī. pī.)]</note> sukhumacchaviṃ suciñca.</gatha>
    <gatha type="1">‘‘Lābhī acchādanavatthamokkhapāvuraṇānaṃ,</gatha>
    <gatha type="2">Bhavati yadi anāgāriyataṃ upeti;</gatha>
    <gatha type="3">Sahito <note>[suhita (syā.), sa hi (sī. pī.)]</note> purimakataphalaṃ anubhavati,</gatha>
    <gatha type="last">Na bhavati katassa panāso’’ti.</gatha>
    <subhead>(14) Kosohitavatthaguyhalakkhaṇaṃ</subhead>
    <paragraph nr="220"> Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno cirappanaṭṭhe sucirappavāsino ñātimitte suhajje sakhino samānetā ahosi. Mātarampi puttena samānetā ahosi, puttampi mātarā samānetā ahosi, pitarampi  puttena samānetā ahosi, puttampi pitarā samānetā ahosi, bhātarampi bhātarā samānetā ahosi, bhātarampi bhaginiyā samānetā ahosi, bhaginimpi bhātarā samānetā ahosi, bhaginimpi bhaginiyā samānetā ahosi, samaṅgīkatvā <note>[samaggiṃ katvā (sī. syā. pī.)]</note> ca abbhanumoditā ahosi. So tassa kammassa kaṭattā…pe… so tato cuto itthattaṃ āgato samāno imaṃ mahāpurisalakkhaṇaṃ paṭilabhati – kosohitavatthaguyho hoti.</paragraph>
    <paragraph>‘‘So tena lakkhaṇena samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Pahūtaputto hoti, parosahassaṃ kho panassa puttā bhavanti  sūrā vīraṅgarūpā parasenappamaddanā. Rājā samāno idaṃ labhati… buddho samāno  kiṃ labhati? Pahūtaputto hoti, anekasahassaṃ kho panassa puttā bhavanti sūrā vīraṅgarūpā parasenappamaddanā. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="221"> Tatthetaṃ  vuccati –</paragraph>
    <gatha type="1">‘‘Pure puratthā purimāsu jātisu,</gatha>
    <gatha type="2">Cirappanaṭṭhe sucirappavāsino;</gatha>
    <gatha type="3">Ñātī suhajje sakhino samānayi,</gatha>
    <gatha type="last">Samaṅgikatvā anumoditā ahu.</gatha>
    <gatha type="1">‘‘So tena <note>[sa tena (ka.)]</note> kammena divaṃ samakkami,</gatha>
    <gatha type="2">Sukhañca khiḍḍāratiyo ca anvabhi;</gatha>
    <gatha type="3">Tato cavitvā punarāgato idha,</gatha>
    <gatha type="last">Kosohitaṃ vindati vatthachādiyaṃ.</gatha>
    <gatha type="1">‘‘Pahūtaputto  bhavatī tathāvidho,</gatha>
    <gatha type="2">Parosahassañca <note>[parosahassassa (sī. pī.)]</note> bhavanti atrajā;</gatha>
    <gatha type="3">Sūrā ca vīrā ca <note>[sūrā ca vīraṅgarūpā (ka.)]</note> amittatāpanā,</gatha>
    <gatha type="last">Gihissa pītiṃjananā piyaṃvadā.</gatha>
    <gatha type="1">‘‘Bahūtarā pabbajitassa iriyato,</gatha>
    <gatha type="2">Bhavanti puttā vacanānusārino;</gatha>
    <gatha type="3">Gihissa vā pabbajitassa vā puna,</gatha>
    <gatha type="last">Taṃ lakkhaṇaṃ jāyati tadatthajotaka’’nti.</gatha>
    <centered>Paṭhamabhāṇavāro niṭṭhito.</centered>
    <subhead>(15-16) Parimaṇḍalaanonamajaṇṇuparimasanalakkhaṇāni</subhead>
    <paragraph nr="222"> ‘‘Yampi , bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno mahājanasaṅgahaṃ <note>[mahājanasaṅgāhakaṃ (ka.)]</note> samekkhamāno <note>[samapekkhamāno (ka.)]</note> samaṃ jānāti sāmaṃ jānāti, purisaṃ jānāti purisavisesaṃ jānāti – ‘ayamidamarahati ayamidamarahatī’ti tattha tattha purisavisesakaro ahosi. So tassa kammassa kaṭattā…pe… so tato cuto itthattaṃ  āgato samāno imāni dve mahāpurisalakkhaṇāni paṭilabhati. Nigrodha parimaṇḍalo ca hoti, ṭhitakoyeva ca anonamanto ubhohi pāṇitalehi jaṇṇukāni parimasati parimajjati.</paragraph>
    <paragraph>‘‘So tehi lakkhaṇehi samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati ? Aḍḍho hoti mahaddhano mahābhogo pahūtajātarūparajato pahūtavittūpakaraṇo pahūtadhanadhañño paripuṇṇakosakoṭṭhāgāro. Rājā samāno idaṃ labhati…pe… buddho samāno kiṃ labhati? Aḍḍho hoti mahaddhano mahābhogo. Tassimāni dhanāni honti, seyyathidaṃ, saddhādhanaṃ sīladhanaṃ hiridhanaṃ ottappadhanaṃ sutadhanaṃ cāgadhanaṃ paññādhanaṃ. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="223"> Tatthetaṃ vuccati –</paragraph>
    <gatha type="1">‘‘Tuliya paṭivicaya cintayitvā,</gatha>
    <gatha type="2">Mahājanasaṅgahanaṃ <note>[mahājanaṃ saṅgāhakaṃ (ka.)]</note> samekkhamāno;</gatha>
    <gatha type="3">Ayamidamarahati tattha tattha,</gatha>
    <gatha type="last">Purisavisesakaro pure ahosi.</gatha>
    <gatha type="1">‘‘Mahiñca  pana <note>[samā ca pana (syā.), sa hi ca pana (sī. pī.)]</note> ṭhito anonamanto,</gatha>
    <gatha type="2">Phusati karehi ubhohi jaṇṇukāni;</gatha>
    <gatha type="3">Mahiruhaparimaṇḍalo ahosi,</gatha>
    <gatha type="last">Sucaritakammavipākasesakena.</gatha>
    <gatha type="1">‘‘Bahuvividhanimittalakkhaṇaññū,</gatha>
    <gatha type="2">Atinipuṇā manujā byākariṃsu;</gatha>
    <gatha type="3">Bahuvividhā  gihīnaṃ arahāni,</gatha>
    <gatha type="last">Paṭilabhati daharo susu kumāro.</gatha>
    <gatha type="1">‘‘Idha  ca mahīpatissa kāmabhogī,</gatha>
    <gatha type="2">Gihipatirūpakā bahū bhavanti;</gatha>
    <gatha type="3">Yadi ca jahati sabbakāmabhogaṃ,</gatha>
    <gatha type="last">Labhati anuttaraṃ uttamadhanagga’’nti.</gatha>
    <subhead>(17-19) Sīhapubbaddhakāyāditilakkhaṇaṃ</subhead>
    <paragraph nr="224"> ‘‘Yampi , bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno bahujanassa atthakāmo ahosi hitakāmo phāsukāmo yogakkhemakāmo – ‘kintime saddhāya vaḍḍheyyuṃ, sīlena vaḍḍheyyuṃ, sutena vaḍḍheyyuṃ <note>[sutena vaḍḍheyyuṃ, buddhiyā vaḍḍheyyuṃ (syā.)]</note>, cāgena vaḍḍheyyuṃ, dhammena vaḍḍheyyuṃ, paññāya vaḍḍheyyuṃ, dhanadhaññena vaḍḍheyyuṃ, khettavatthunā vaḍḍheyyuṃ, dvipadacatuppadehi vaḍḍheyyuṃ, puttadārehi vaḍḍheyyuṃ, dāsakammakaraporisehi vaḍḍheyyuṃ, ñātīhi vaḍḍheyyuṃ, mittehi vaḍḍheyyuṃ, bandhavehi vaḍḍheyyu’nti. So tassa kammassa  kaṭattā…pe… so tato cuto itthattaṃ āgato samāno imāni tīṇi mahāpurisalakkhaṇāni paṭilabhati. Sīhapubbaddhakāyo ca hoti citantaraṃso ca samavaṭṭakkhandho ca.</paragraph>
    <paragraph>‘‘So tehi lakkhaṇehi samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Aparihānadhammo  hoti, na parihāyati dhanadhaññena khettavatthunā dvipadacatuppadehi puttadārehi dāsakammakaraporisehi ñātīhi mittehi bandhavehi, na parihāyati sabbasampattiyā. Rājā samāno idaṃ labhati… buddho samāno kiṃ labhati? Aparihānadhammo hoti, na parihāyati saddhāya sīlena sutena cāgena paññāya, na parihāyati sabbasampattiyā. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="225"> Tatthetaṃ vuccati –</paragraph>
    <gatha type="1">‘‘Saddhāya sīlena sutena buddhiyā,</gatha>
    <gatha type="2">Cāgena dhammena bahūhi sādhuhi;</gatha>
    <gatha type="3">Dhanena  dhaññena ca khettavatthunā,</gatha>
    <gatha type="last">Puttehi dārehi catuppadehi ca.</gatha>
    <gatha type="1">‘‘Ñātīhi mittehi ca bandhavehi ca,</gatha>
    <gatha type="2">Balena vaṇṇena sukhena cūbhayaṃ;</gatha>
    <gatha type="3">Kathaṃ na hāyeyyuṃ pareti icchati,</gatha>
    <gatha type="last">Atthassa middhī ca <note>[idaṃ samiddhañca (ka.), addhaṃ samiddhañca (syā.)]</note> panābhikaṅkhati.</gatha>
    <gatha type="1">‘‘Sa  sīhapubbaddhasusaṇṭhito ahu,</gatha>
    <gatha type="2">Samavaṭṭakkhandho  ca citantaraṃso;</gatha>
    <gatha type="3">Pubbe suciṇṇena katena kammunā,</gatha>
    <gatha type="last">Ahāniyaṃ pubbanimittamassa taṃ.</gatha>
    <gatha type="1">‘‘Gihīpi dhaññena dhanena vaḍḍhati,</gatha>
    <gatha type="2">Puttehi dārehi catuppadehi ca;</gatha>
    <gatha type="3">Akiñcano pabbajito anuttaraṃ,</gatha>
    <gatha type="last">Pappoti bodhiṃ asahānadhammata’’nti <note>[sambodhimahānadhammatanti (syā. ka.) ṭīkā oloketabbā]</note>.</gatha>
    <subhead>(20) Rasaggasaggitālakkhaṇaṃ</subhead>
    <paragraph nr="226"> ‘‘Yampi , bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno sattānaṃ aviheṭhakajātiko ahosi pāṇinā vā leḍḍunā vā daṇḍena vā satthena vā. So tassa kammassa kaṭattā upacitattā…pe… so tato cuto itthattaṃ āgato samāno imaṃ mahāpurisalakkhaṇaṃ paṭilabhati, rasaggasaggī hoti, uddhaggāssa rasaharaṇīyo gīvāya jātā honti samābhivāhiniyo <note>[samavāharasaharaṇiyo (syā.)]</note>.</paragraph>
    <paragraph>‘‘So tena lakkhaṇena samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Appābādho hoti appātaṅko, samavepākiniyā gahaṇiyā samannāgato nātisītāya nāccuṇhāya. Rājā samāno idaṃ labhati… buddho samāno kiṃ labhati? Appābādho hoti appātaṅko samavepākiniyā gahaṇiyā  samannāgato nātisītāya nāccuṇhāya majjhimāya padhānakkhamāya. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="227"> Tatthetaṃ vuccati –</paragraph>
    <gatha type="1">‘‘Na  pāṇidaṇḍehi panātha leḍḍunā,</gatha>
    <gatha type="2">Satthena vā maraṇavadhena <note>[māraṇavadhena (ka.)]</note> vā pana;</gatha>
    <gatha type="3">Ubbādhanāya paritajjanāya vā,</gatha>
    <gatha type="last">Na heṭhayī janatamaheṭhako ahu.</gatha>
    <gatha type="1">‘‘Teneva  so sugatimupecca modati,</gatha>
    <gatha type="2">Sukhapphalaṃ kariya sukhāni vindati;</gatha>
    <gatha type="3">Samojasā <note>[sampajjasā (sī. pī.), pāmuñjasā (syā.), sāmañca sā (ka.)]</note> rasaharaṇī susaṇṭhitā,</gatha>
    <gatha type="last">Idhāgato labhati rasaggasaggitaṃ.</gatha>
    <gatha type="1">‘‘Tenāhu naṃ atinipuṇā vicakkhaṇā,</gatha>
    <gatha type="2">Ayaṃ naro sukhabahulo bhavissati;</gatha>
    <gatha type="3">Gihissa vā pabbajitassa vā puna <note>[pana (syā.)]</note>,</gatha>
    <gatha type="last">Taṃ lakkhaṇaṃ bhavati tadatthajotaka’’nti.</gatha>
    <subhead>(21-22) Abhinīlanettagopakhumalakkhaṇāni</subhead>
    <paragraph nr="228"> ‘‘Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno na ca visaṭaṃ, na ca visāci <note>[na ca visācitaṃ (sī. pī.), na ca visāvi (syā.)]</note>, na ca pana viceyya pekkhitā, ujuṃ tathā pasaṭamujumano, piyacakkhunā bahujanaṃ udikkhitā ahosi. So tassa kammassa kaṭattā…pe… so tato cuto itthattaṃ āgato samāno imāni dve mahāpurisalakkhaṇāni paṭilabhati. Abhinīlanetto ca  hoti gopakhumo ca.</paragraph>
    <paragraph>‘‘So tehi lakkhaṇehi samannāgato, sace agāraṃ ajjhāvasati, rājā hoti cakkavattī…pe… rājā samāno kiṃ labhati? Piyadassano hoti bahuno janassa, piyo hoti  manāpo brāhmaṇagahapatikānaṃ negamajānapadānaṃ gaṇakamahāmattānaṃ  anīkaṭṭhānaṃ dovārikānaṃ amaccānaṃ pārisajjānaṃ rājūnaṃ bhogiyānaṃ kumārānaṃ. Rājā samāno idaṃ labhati…pe… buddho samāno kiṃ labhati? Piyadassano hoti bahuno janassa, piyo hoti manāpo bhikkhūnaṃ bhikkhunīnaṃ upāsakānaṃ upāsikānaṃ devānaṃ manussānaṃ asurānaṃ nāgānaṃ gandhabbānaṃ. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="229"> Tatthetaṃ vuccati –</paragraph>
    <gatha type="1">‘‘Na ca visaṭaṃ na ca visāci <note>[visācitaṃ (sī. pī.), visāvi (syā.)]</note>, na ca pana viceyyapekkhitā;</gatha>
    <gatha type="last">Ujuṃ tathā pasaṭamujumano, piyacakkhunā bahujanaṃ udikkhitā.</gatha>
    <gatha type="1">‘‘Sugatīsu  so phalavipākaṃ,</gatha>
    <gatha type="2">Anubhavati tattha modati;</gatha>
    <gatha type="3">Idha ca pana bhavati gopakhumo,</gatha>
    <gatha type="last">Abhinīlanettanayano sudassano.</gatha>
    <gatha type="1">‘‘Abhiyogino ca nipuṇā,</gatha>
    <gatha type="2">Bahū pana nimittakovidā;</gatha>
    <gatha type="3">Sukhumanayanakusalā manujā,</gatha>
    <gatha type="last">Piyadassanoti  abhiniddisanti naṃ.</gatha>
    <gatha type="1">‘‘Piyadassano gihīpi santo ca,</gatha>
    <gatha type="2">Bhavati bahujanapiyāyito;</gatha>
    <gatha type="3">Yadi  ca na bhavati gihī samaṇo hoti,</gatha>
    <gatha type="last">Piyo bahūnaṃ sokanāsano’’ti.</gatha>
    <subhead>(23) Uṇhīsasīsalakkhaṇaṃ</subhead>
    <paragraph nr="230"> ‘‘Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno bahujanapubbaṅgamo ahosi kusalesu dhammesu bahujanapāmokkho kāyasucarite vacīsucarite  manosucarite dānasaṃvibhāge sīlasamādāne uposathupavāse matteyyatāya petteyyatāya sāmaññatāya brahmaññatāya kule jeṭṭhāpacāyitāya aññataraññataresu ca adhikusalesu dhammesu. So tassa kammassa kaṭattā…pe… so tato cuto itthattaṃ āgato samāno imaṃ mahāpurisalakkhaṇaṃ paṭilabhati – uṇhīsasīso hoti.</paragraph>
    <paragraph>‘‘So tena lakkhaṇena samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Mahāssa jano anvāyiko hoti, brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati… buddho samāno kiṃ labhati? Mahāssa jano anvāyiko hoti, bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati’’. Etamatthaṃ  bhagavā avoca.</paragraph>
    <paragraph nr="231"> Tatthetaṃ  vuccati –</paragraph>
    <gatha type="1">‘‘Pubbaṅgamo sucaritesu ahu,</gatha>
    <gatha type="2">Dhammesu dhammacariyābhirato;</gatha>
    <gatha type="3">Anvāyiko bahujanassa ahu,</gatha>
    <gatha type="last">Saggesu vedayittha puññaphalaṃ.</gatha>
    <gatha type="1">‘‘Veditvā  so sucaritassa phalaṃ,</gatha>
    <gatha type="2">Uṇhīsasīsattamidhajjhagamā;</gatha>
    <gatha type="3">Byākaṃsu byañjananimittadharā,</gatha>
    <gatha type="last">Pubbaṅgamo bahujanaṃ hessati.</gatha>
    <gatha type="1">‘‘Paṭibhogiyā manujesu idha,</gatha>
    <gatha type="2">Pubbeva tassa abhiharanti tadā;</gatha>
    <gatha type="3">Yadi khattiyo bhavati bhūmipati,</gatha>
    <gatha type="last">Paṭihārakaṃ bahujane labhati.</gatha>
    <gatha type="1">‘‘Atha  cepi pabbajati so manujo,</gatha>
    <gatha type="2">Dhammesu hoti paguṇo visavī;</gatha>
    <gatha type="3">Tassānusāsaniguṇābhirato,</gatha>
    <gatha type="last">Anvāyiko bahujano bhavatī’’ti.</gatha>
    <subhead>(24-25) Ekekalomatāuṇṇālakkhaṇāni</subhead>
    <paragraph nr="232"> ‘‘Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno musāvādaṃ pahāya musāvādā paṭivirato ahosi, saccavādī saccasandho theto paccayiko avisaṃvādako lokassa . So tassa kammassa kaṭattā upacitattā…pe… so tato cuto itthattaṃ āgato samāno imāni dve mahāpurisalakkhaṇāni paṭilabhati. Ekekalomo ca hoti, uṇṇā ca bhamukantare jātā hoti odātā mudutūlasannibhā.</paragraph>
    <paragraph>‘‘So tehi lakkhaṇehi samannāgato, sace agāraṃ ajjhāvasati, rājā hoti cakkavattī…pe… rājā samāno kiṃ labhati? Mahāssa jano upavattati, brāhmaṇagahapatikā negamajānapadā  gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā  samāno idaṃ labhati… buddho samāno kiṃ labhati? Mahāssa jano upavattati, bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="233"> Tatthetaṃ vuccati –</paragraph>
    <gatha type="1">‘‘Saccappaṭiñño purimāsu jātisu,</gatha>
    <gatha type="2">Advejjhavāco alikaṃ vivajjayi;</gatha>
    <gatha type="3">Na so visaṃvādayitāpi kassaci,</gatha>
    <gatha type="last">Bhūtena tacchena tathena bhāsayi <note>[tosayi (sī. pī.)]</note>.</gatha>
    <gatha type="1">‘‘Setā susukkā mudutūlasannibhā,</gatha>
    <gatha type="2">Uṇṇā sujātā <note>[uṇṇāssa jātā (ka. sī.)]</note> bhamukantare ahu;</gatha>
    <gatha type="3">Na  lomakūpesu duve ajāyisuṃ,</gatha>
    <gatha type="last">Ekekalomūpacitaṅgavā ahu.</gatha>
    <gatha type="1">‘‘Taṃ lakkhaṇaññū bahavo samāgatā,</gatha>
    <gatha type="2">Byākaṃsu  uppādanimittakovidā;</gatha>
    <gatha type="3">Uṇṇā ca lomā ca yathā susaṇṭhitā,</gatha>
    <gatha type="last">Upavattatī īdisakaṃ bahujjano.</gatha>
    <gatha type="1">‘‘Gihimpi santaṃ upavattatī jano,</gatha>
    <gatha type="2">Bahu puratthāpakatena kammunā;</gatha>
    <gatha type="3">Akiñcanaṃ pabbajitaṃ anuttaraṃ,</gatha>
    <gatha type="last">Buddhampi santaṃ upavattati jano’’ti.</gatha>
    <subhead>(26-27) Cattālīsaaviraḷadantalakkhaṇāni</subhead>
    <paragraph nr="234"> ‘‘Yampi, bhikkhave tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno pisuṇaṃ vācaṃ pahāya pisuṇāya vācāya paṭivirato ahosi. Ito sutvā na amutra akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya , iti bhinnānaṃ vā sandhātā, sahitānaṃ  vā anuppadātā, samaggārāmo samaggarato samagganandī samaggakaraṇiṃ vācaṃ bhāsitā ahosi. So tassa kammassa kaṭattā…pe… so tato cuto itthattaṃ āgato samāno imāni dve mahāpurisalakkhaṇāni paṭilabhati. Cattālīsadanto ca hoti aviraḷadanto ca.</paragraph>
    <paragraph>‘‘So tehi lakkhaṇehi samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Abhejjapariso hoti, abhejjāssa honti parisā, brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati … buddho samāno kiṃ labhati? Abhejjapariso hoti, abhejjāssa honti parisā, bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="235"> Tatthetaṃ  vuccati –</paragraph>
    <gatha type="1">‘‘Vebhūtiyaṃ sahitabhedakāriṃ,</gatha>
    <gatha type="2">Bhedappavaḍḍhanavivādakāriṃ;</gatha>
    <gatha type="3">Kalahappavaḍḍhanaākiccakāriṃ,</gatha>
    <gatha type="last">Sahitānaṃ bhedajananiṃ na bhaṇi.</gatha>
    <gatha type="1">‘‘Avivādavaḍḍhanakariṃ sugiraṃ,</gatha>
    <gatha type="2">Bhinnānusandhijananiṃ abhaṇi;</gatha>
    <gatha type="3">Kalahaṃ  janassa panudī samaṅgī,</gatha>
    <gatha type="last">Sahitehi nandati pamodati ca.</gatha>
    <gatha type="1">‘‘Sugatīsu so phalavipākaṃ,</gatha>
    <gatha type="2">Anubhavati tattha modati;</gatha>
    <gatha type="3">Dantā idha honti aviraḷā sahitā,</gatha>
    <gatha type="last">Caturo dasassa mukhajā susaṇṭhitā.</gatha>
    <gatha type="1">‘‘Yadi  khattiyo bhavati bhūmipati,</gatha>
    <gatha type="2">Avibhediyāssa parisā bhavati;</gatha>
    <gatha type="3">Samaṇo ca hoti virajo vimalo,</gatha>
    <gatha type="last">Parisāssa hoti anugatā acalā’’ti.</gatha>
    <subhead>(28-29) Pahūtajivhābrahmassaralakkhaṇāni</subhead>
    <paragraph nr="236"> ‘‘Yampi , bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno pharusaṃ vācaṃ pahāya pharusāya vācāya paṭivirato ahosi. Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ vācaṃ bhāsitā ahosi. So tassa kammassa kaṭattā upacitattā…pe… so tato cuto itthattaṃ āgato samāno imāni dve mahāpurisalakkhaṇāni paṭilabhati. Pahūtajivho ca hoti brahmassaro ca karavīkabhāṇī.</paragraph>
    <paragraph>‘‘So  tehi lakkhaṇehi samannāgato sace agāraṃ ajjhāvasati, rājā hoti cakkavattī…pe… rājā samāno kiṃ labhati? Ādeyyavāco hoti, ādiyantissa vacanaṃ brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati… buddho samāno kiṃ labhati? Ādeyyavāco  hoti, ādiyantissa vacanaṃ bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="237"> Tatthetaṃ vuccati –</paragraph>
    <gatha type="1">‘‘Akkosabhaṇḍanavihesakāriṃ,</gatha>
    <gatha type="2">Ubbādhikaṃ <note>[ubbādhakaraṃ (syā.)]</note> bahujanappamaddanaṃ;</gatha>
    <gatha type="3">Abāḷhaṃ giraṃ so na bhaṇi pharusaṃ,</gatha>
    <gatha type="last">Madhuraṃ bhaṇi susaṃhitaṃ <note>[susahitaṃ (syā.)]</note> sakhilaṃ.</gatha>
    <gatha type="1">‘‘Manaso  piyā hadayagāminiyo,</gatha>
    <gatha type="2">Vācā so erayati kaṇṇasukhā;</gatha>
    <gatha type="3">Vācāsuciṇṇaphalamanubhavi,</gatha>
    <gatha type="last">Saggesu vedayatha <note>[vedayati (?) ṭīkā oloketabbā]</note> puññaphalaṃ.</gatha>
    <gatha type="1">‘‘Veditvā so sucaritassa phalaṃ,</gatha>
    <gatha type="2">Brahmassarattamidhamajjhagamā;</gatha>
    <gatha type="3">Jivhāssa hoti vipulā puthulā,</gatha>
    <gatha type="last">Ādeyyavākyavacano bhavati.</gatha>
    <gatha type="1">‘‘Gihinopi ijjhati yathā bhaṇato,</gatha>
    <gatha type="2">Atha ce pabbajati so manujo;</gatha>
    <gatha type="3">Ādiyantissa  vacanaṃ janatā,</gatha>
    <gatha type="last">Bahuno bahuṃ subhaṇitaṃ bhaṇato’’ti.</gatha>
    <subhead>(30) Sīhahanulakkhaṇaṃ</subhead>
    <paragraph nr="238"> ‘‘Yampi , bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno samphappalāpaṃ pahāya samphappalāpā paṭivirato ahosi kālavādī bhūtavādī atthavādī dhammavādī vinayavādī, nidhānavatiṃ vācaṃ bhāsitā ahosi kālena sāpadesaṃ pariyantavatiṃ atthasaṃhitaṃ. So tassa kammassa kaṭattā…pe… so tato cuto itthattaṃ āgato samāno imaṃ mahāpurisalakkhaṇaṃ paṭilabhati, sīhahanu hoti.</paragraph>
    <paragraph>‘‘So tena lakkhaṇena samannāgato sace agāraṃ ajjhāvasati, rājā hoti cakkavattī…pe… rājā samāno kiṃ  labhati? Appadhaṃsiyo hoti kenaci manussabhūtena paccatthikena paccāmittena. Rājā samāno idaṃ labhati… buddho samāno kiṃ labhati? Appadhaṃsiyo hoti abbhantarehi vā bāhirehi vā paccatthikehi paccāmittehi, rāgena vā dosena vā mohena vā samaṇena vā brāhmaṇena vā devena vā mārena vā brahmunā vā kenaci vā lokasmiṃ. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="239"> Tatthetaṃ  vuccati –</paragraph>
    <gatha type="1">‘‘Na samphappalāpaṃ na muddhataṃ <note>[buddhatanti (ka.)]</note>,</gatha>
    <gatha type="2">Avikiṇṇavacanabyappatho ahosi;</gatha>
    <gatha type="3">Ahitamapi ca apanudi,</gatha>
    <gatha type="last">Hitamapi ca bahujanasukhañca abhaṇi.</gatha>
    <gatha type="1">‘‘Taṃ  katvā ito cuto divamupapajji,</gatha>
    <gatha type="2">Sukataphalavipākamanubhosi;</gatha>
    <gatha type="3">Caviya punaridhāgato samāno,</gatha>
    <gatha type="last">Dvidugamavaratarahanuttamalattha.</gatha>
    <gatha type="1">‘‘Rājā hoti suduppadhaṃsiyo,</gatha>
    <gatha type="2">Manujindo manujādhipati mahānubhāvo;</gatha>
    <gatha type="3">Tidivapuravarasamo  bhavati,</gatha>
    <gatha type="last">Suravarataroriva indo.</gatha>
    <gatha type="1">‘‘Gandhabbāsurayakkharakkhasebhi <note>[surasakkarakkhasebhi (syā.)]</note>,</gatha>
    <gatha type="2">Surehi na  hi bhavati suppadhaṃsiyo;</gatha>
    <gatha type="3">Tathatto yadi bhavati tathāvidho,</gatha>
    <gatha type="last">Idha disā ca paṭidisā ca vidisā cā’’ti.</gatha>
    <subhead>(31-32) Samadantasusukkadāṭhālakkhaṇāni</subhead>
    <paragraph nr="240"> ‘‘Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno micchājīvaṃ pahāya sammāājīvena jīvikaṃ kappesi, tulākūṭa kaṃsakūṭa mānakūṭa ukkoṭana vañcana nikati sāciyoga chedana vadha bandhana viparāmosa ālopa sahasākārā <note>[sāhasākārā (sī. syā. pī.)]</note> paṭivirato ahosi. So tassa kammassa  kaṭattā upacitattā ussannattā vipulattā kāyassa bhedā paraṃ maraṇā sugatiṃ saggaṃ lokaṃ upapajjati. So tattha aññe deve dasahi ṭhānehi adhigaṇhāti dibbena āyunā dibbena vaṇṇena dibbena sukhena dibbena yasena dibbena ādhipateyyena dibbehi rūpehi dibbehi saddehi dibbehi gandhehi dibbehi rasehi  dibbehi phoṭṭhabbehi. So tato cuto itthattaṃ āgato samāno imāni dve mahāpurisalakkhaṇāni paṭilabhati, samadanto ca hoti susukkadāṭho ca.</paragraph>
    <paragraph>‘‘So tehi lakkhaṇehi samannāgato sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti, seyyathidaṃ – cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ akhilamanimittamakaṇṭakaṃ  iddhaṃ phītaṃ khemaṃ sivaṃ nirabbudaṃ adaṇḍena asatthena dhammena abhivijiya ajjhāvasati. Rājā samāno kiṃ labhati? Suciparivāro hoti sucissa honti parivārā brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati.</paragraph>
    <paragraph>‘‘Sace  kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado. Buddho samāno kiṃ labhati? Suciparivāro hoti, sucissa honti parivārā, bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati’’. Etamatthaṃ bhagavā avoca.</paragraph>
    <paragraph nr="241"> Tatthetaṃ vuccati –</paragraph>
    <gatha type="1">‘‘Micchājīvañca avassaji samena vuttiṃ,</gatha>
    <gatha type="2">Sucinā so janayittha dhammikena;</gatha>
    <gatha type="3">Ahitamapi  ca apanudi,</gatha>
    <gatha type="last">Hitamapi ca bahujanasukhañca acari.</gatha>
    <gatha type="1">‘‘Sagge vedayati naro sukhapphalāni,</gatha>
    <gatha type="2">Karitvā nipuṇebhi vidūhi sabbhi;</gatha>
    <gatha type="3">Vaṇṇitāni tidivapuravarasamo,</gatha>
    <gatha type="last">Abhiramati ratikhiḍḍāsamaṅgī.</gatha>
    <gatha type="1">‘‘Laddhānaṃ  mānusakaṃ bhavaṃ tato,</gatha>
    <gatha type="2">Cavitvāna sukataphalavipākaṃ;</gatha>
    <gatha type="3">Sesakena paṭilabhati lapanajaṃ,</gatha>
    <gatha type="last">Samamapi sucisusukkaṃ <note>[laddhāna manussakaṃ bhavaṃ tato caviya, puna sukataphalavipākasesakena; paṭilabhati lapanajaṃ samamapi, suci ca suvisuddhasusukkaṃ (syā.)]</note>.</gatha>
    <gatha type="1">‘‘Taṃ veyyañjanikā samāgatā bahavo,</gatha>
    <gatha type="2">Byākaṃsu nipuṇasammatā manujā;</gatha>
    <gatha type="3">Sucijanaparivāragaṇo bhavati,</gatha>
    <gatha type="last">Dijasamasukkasucisobhanadanto.</gatha>
    <gatha type="1">‘‘Rañño hoti bahujano,</gatha>
    <gatha type="2">Suciparivāro mahatiṃ mahiṃ anusāsato;</gatha>
    <gatha type="3">Pasayha  na ca janapadatudanaṃ,</gatha>
    <gatha type="last">Hitamapi ca bahujanasukhañca caranti.</gatha>
    <gatha type="1">‘‘Atha ce pabbajati bhavati vipāpo,</gatha>
    <gatha type="2">Samaṇo samitarajo vivaṭṭacchado;</gatha>
    <gatha type="3">Vigatadarathakilamatho,</gatha>
    <gatha type="last">Imamapi ca paramapi ca <note>[imampi ca parampi ca (pī.), paraṃpi paramaṃpi ca (syā.)]</note> passati lokaṃ.</gatha>
    <gatha type="1">‘‘Tassovādakarā bahugihī ca pabbajitā ca,</gatha>
    <gatha type="2">Asuciṃ garahitaṃ dhunanti pāpaṃ;</gatha>
    <gatha type="3">Sa hi sucibhi parivuto bhavati,</gatha>
    <gatha type="last">Malakhilakalikilese panudehī’’ti <note>[tassovādakarā bahugihī ca, pabbajitā ca asucivigarahita; panudipāpassa hi sucibhiparivuto, bhavati malakhilakakilese panudeti (syā.)]</note>.</gatha>
    <paragraph>Idamavoca bhagavā. Attamanā te bhikkhū bhagavato bhāsitaṃ abhinandunti.</paragraph>
    <centered>Lakkhaṇasuttaṃ niṭṭhitaṃ sattamaṃ.</centered>
  </text>
</tree>
