<?xml version='1.0' encoding='UTF-8'?>
<tree text="8. Sakkapa&#xF1;hasutta&#x1E43;" target="text">
  <text>
    <paragraph nr="344"> Evaṃ  me sutaṃ – ekaṃ samayaṃ bhagavā magadhesu viharati, pācīnato rājagahassa ambasaṇḍā nāma brāhmaṇagāmo, tassuttarato vediyake pabbate indasālaguhāyaṃ. Tena kho pana samayena sakkassa devānamindassa ussukkaṃ udapādi bhagavantaṃ dassanāya. Atha kho sakkassa devānamindassa etadahosi – ‘‘kahaṃ nu kho bhagavā etarahi viharati arahaṃ sammāsambuddho’’ti? Addasā kho sakko devānamindo bhagavantaṃ magadhesu viharantaṃ pācīnato rājagahassa ambasaṇḍā nāma brāhmaṇagāmo, tassuttarato vediyake pabbate indasālaguhāyaṃ. Disvāna deve tāvatiṃse āmantesi – ‘‘ayaṃ, mārisā, bhagavā magadhesu viharati, pācīnato rājagahassa ambasaṇḍā nāma brāhmaṇagāmo, tassuttarato vediyake pabbate indasālaguhāyaṃ. Yadi pana, mārisā, mayaṃ taṃ bhagavantaṃ dassanāya upasaṅkameyyāma arahantaṃ sammāsambuddha’’nti? ‘‘Evaṃ bhaddantavā’’ti kho devā tāvatiṃsā sakkassa devānamindassa paccassosuṃ.</paragraph>
    <paragraph nr="345"> Atha kho sakko devānamindo pañcasikhaṃ gandhabbadevaputtaṃ <note>[gandhabbaputtaṃ (syā.)]</note> āmantesi – ‘‘ayaṃ, tāta pañcasikha, bhagavā magadhesu viharati pācīnato rājagahassa ambasaṇḍā nāma brāhmaṇagāmo, tassuttarato vediyake pabbate indasālaguhāyaṃ. Yadi pana , tāta pañcasikha, mayaṃ taṃ bhagavantaṃ dassanāya upasaṅkameyyāma arahantaṃ sammāsambuddha’’nti? ‘‘Evaṃ bhaddantavā’’ti kho pañcasikho gandhabbadevaputto sakkassa devānamindassa paṭissutvā beluvapaṇḍuvīṇaṃ ādāya sakkassa devānamindassa anucariyaṃ upāgami.</paragraph>
    <paragraph nr="346"> Atha kho sakko devānamindo devehi tāvatiṃsehi parivuto pañcasikhena gandhabbadevaputtena purakkhato seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya; evameva devesu tāvatiṃsesu antarahito magadhesu pācīnato rājagahassa ambasaṇḍā nāma brāhmaṇagāmo, tassuttarato vediyake pabbate paccuṭṭhāsi. Tena kho pana  samayena vediyako pabbato  atiriva obhāsajāto hoti ambasaṇḍā ca brāhmaṇagāmo yathā taṃ devānaṃ devānubhāvena. Apissudaṃ parito gāmesu manussā evamāhaṃsu – ‘‘ādittassu nāmajja vediyako pabbato jhāyatisu <note>[jhāyatassu (syā.), pajjhāyitassu (sī. pī.)]</note> nāmajja vediyako pabbato jalatisu <note>[jalatassu (syā.), jalitassu (sī. pī.)]</note> nāmajja vediyako pabbato kiṃsu nāmajja vediyako pabbato atiriva obhāsajāto ambasaṇḍā ca brāhmaṇagāmo’’ti saṃviggā lomahaṭṭhajātā ahesuṃ.</paragraph>
    <paragraph nr="347"> Atha kho sakko devānamindo pañcasikhaṃ gandhabbadevaputtaṃ āmantesi – ‘‘durupasaṅkamā  kho, tāta pañcasikha, tathāgatā mādisena, jhāyī jhānaratā, tadantaraṃ <note>[tadanantaraṃ (sī. syā. pī. ka.)]</note> paṭisallīnā. Yadi pana tvaṃ, tāta pañcasikha, bhagavantaṃ paṭhamaṃ pasādeyyāsi, tayā, tāta, paṭhamaṃ pasāditaṃ pacchā mayaṃ  taṃ bhagavantaṃ dassanāya upasaṅkameyyāma arahantaṃ sammāsambuddha’’nti. ‘‘Evaṃ bhaddantavā’’ti kho pañcasikho gandhabbadevaputto sakkassa devānamindassa paṭissutvā beluvapaṇḍuvīṇaṃ ādāya yena indasālaguhā tenupasaṅkami; upasaṅkamitvā ‘‘ettāvatā me bhagavā neva atidūre bhavissati nāccāsanne, saddañca me sossatī’’ti ekamantaṃ aṭṭhāsi.</paragraph>
    <subhead>Pañcasikhagītagāthā</subhead>
    <paragraph nr="348"> Ekamantaṃ ṭhito kho pañcasikho gandhabbadevaputto beluvapaṇḍuvīṇaṃ <note>[veḷuvapaṇḍuvīṇaṃ ādāya (syā.)]</note> assāvesi, imā ca gāthā abhāsi buddhūpasañhitā dhammūpasañhitā saṅghūpasañhitā arahantūpasañhitā kāmūpasañhitā –</paragraph>
    <gatha type="1">‘‘Vande te pitaraṃ bhadde, timbaruṃ sūriyavacchase;</gatha>
    <gatha type="last">Yena jātāsi kalyāṇī, ānandajananī mama.</gatha>
    <gatha type="1">‘‘Vātova sedataṃ kanto, pānīyaṃva pipāsato;</gatha>
    <gatha type="last">Aṅgīrasi piyāmesi, dhammo arahatāmiva.</gatha>
    <gatha type="1">‘‘Āturasseva  bhesajjaṃ, bhojanaṃva jighacchato;</gatha>
    <gatha type="last">Parinibbāpaya maṃ bhadde, jalantamiva vārinā.</gatha>
    <gatha type="1">‘‘Sītodakaṃ  pokkharaṇiṃ, yuttaṃ kiñjakkhareṇunā;</gatha>
    <gatha type="last">Nāgo ghammābhitattova, ogāhe te thanūdaraṃ.</gatha>
    <gatha type="1">‘‘Accaṅkusova nāgova, jitaṃ me tuttatomaraṃ;</gatha>
    <gatha type="last">Kāraṇaṃ nappajānāmi, sammatto lakkhaṇūruyā.</gatha>
    <gatha type="1">‘‘Tayi  gedhitacittosmi, cittaṃ vipariṇāmitaṃ;</gatha>
    <gatha type="last">Paṭigantuṃ na sakkomi, vaṅkaghastova ambujo.</gatha>
    <gatha type="1">‘‘Vāmūru saja maṃ bhadde, saja maṃ mandalocane;</gatha>
    <gatha type="last">Palissaja maṃ kalyāṇi, etaṃ me abhipatthitaṃ.</gatha>
    <gatha type="1">‘‘Appako vata me santo, kāmo vellitakesiyā;</gatha>
    <gatha type="last">Anekabhāvo samuppādi, arahanteva dakkhiṇā.</gatha>
    <gatha type="1">‘‘Yaṃ me atthi kataṃ puññaṃ, arahantesu tādisu;</gatha>
    <gatha type="last">Taṃ me sabbaṅgakalyāṇi, tayā saddhiṃ vipaccataṃ.</gatha>
    <gatha type="1">‘‘Yaṃ  me atthi kataṃ puññaṃ, asmiṃ pathavimaṇḍale;</gatha>
    <gatha type="last">Taṃ me sabbaṅgakalyāṇi, tayā saddhiṃ vipaccataṃ.</gatha>
    <gatha type="1">‘‘Sakyaputtova jhānena, ekodi nipako sato;</gatha>
    <gatha type="last">Amataṃ muni jigīsāno <note>[jigiṃsāno (sī. syā. pī.)]</note>, tamahaṃ sūriyavacchase.</gatha>
    <gatha type="1">‘‘Yathāpi muni nandeyya, patvā sambodhimuttamaṃ;</gatha>
    <gatha type="last">Evaṃ nandeyyaṃ kalyāṇi, missībhāvaṃ gato tayā.</gatha>
    <gatha type="1">‘‘Sakko ce me varaṃ dajjā, tāvatiṃsānamissaro;</gatha>
    <gatha type="last">Tāhaṃ bhadde vareyyāhe, evaṃ kāmo daḷho mama.</gatha>
    <gatha type="1">‘‘Sālaṃva  na ciraṃ phullaṃ, pitaraṃ te sumedhase;</gatha>
    <gatha type="last">Vandamāno namassāmi, yassā setādisī pajā’’ti.</gatha>
    <paragraph nr="349"> Evaṃ vutte bhagavā pañcasikhaṃ gandhabbadevaputtaṃ etadavoca – ‘‘saṃsandati  kho te, pañcasikha, tantissaro gītassarena, gītassaro ca tantissarena; na ca pana <note>[neva pana (syā.)]</note> te pañcasikha, tantissaro gītassaraṃ ativattati, gītassaro ca tantissaraṃ. Kadā saṃyūḷhā pana te, pañcasikha, imā gāthā buddhūpasañhitā dhammūpasañhitā  saṅghūpasañhitā arahantūpasañhitā kāmūpasañhitā’’ti? ‘‘Ekamidaṃ, bhante, samayaṃ bhagavā uruvelāyaṃ viharati najjā nerañjarāya tīre ajapālanigrodhe paṭhamābhisambuddho . Tena kho panāhaṃ, bhante, samayena bhaddā nāma sūriyavacchasā timbaruno gandhabbarañño dhītā, tamabhikaṅkhāmi. Sā kho pana, bhante, bhaginī parakāminī hoti; sikhaṇḍī nāma mātalissa saṅgāhakassa putto, tamabhikaṅkhati. Yato kho ahaṃ, bhante, taṃ bhaginiṃ nālatthaṃ kenaci pariyāyena. Athāhaṃ beluvapaṇḍuvīṇaṃ ādāya yena timbaruno gandhabbarañño nivesanaṃ tenupasaṅkamiṃ; upasaṅkamitvā beluvapaṇḍuvīṇaṃ assāvesiṃ, imā ca gāthā abhāsiṃ buddhūpasañhitā dhammūpasañhitā saṅghūpasañhitā arahantūpasañhitā kāmūpasañhitā –</paragraph>
    <gatha type="1">‘‘Vande te pitaraṃ bhadde, timbaruṃ sūriyavacchase;</gatha>
    <gatha type="last">Yena jātāsi kalyāṇī, ānandajananī mama. …pe…</gatha>
    <gatha type="1">Sālaṃva na ciraṃ phullaṃ, pitaraṃ te sumedhase;</gatha>
    <gatha type="last">Vandamāno namassāmi, yassā setādisī pajā’’ti.</gatha>
    <paragraph>‘‘Evaṃ vutte, bhante, bhaddā sūriyavacchasā maṃ etadavoca – ‘na kho me, mārisa, so bhagavā sammukhā diṭṭho api ca sutoyeva me so bhagavā  devānaṃ tāvatiṃsānaṃ sudhammāyaṃ sabhāyaṃ upanaccantiyā. Yato kho tvaṃ, mārisa, taṃ bhagavantaṃ kittesi, hotu no ajja samāgamo’ti. Soyeva  no, bhante, tassā bhaginiyā saddhiṃ samāgamo ahosi. Na ca dāni tato pacchā’’ti.</paragraph>
    <subhead>Sakkūpasaṅkama</subhead>
    <paragraph nr="350"> Atha  kho sakkassa devānamindassa etadahosi – ‘‘paṭisammodati pañcasikho gandhabbadevaputto bhagavatā, bhagavā ca pañcasikhenā’’ti. Atha kho sakko devānamindo pañcasikhaṃ gandhabbadevaputtaṃ āmantesi – ‘‘abhivādehi me tvaṃ, tāta pañcasikha, bhagavantaṃ – ‘sakko, bhante, devānamindo sāmacco saparijano bhagavato pāde sirasā vandatī’ti’’. ‘‘Evaṃ bhaddantavā’’ti kho pañcasikho gandhabbadevaputto sakkassa devānamindassa paṭissutvā bhagavantaṃ abhivādeti – ‘‘sakko, bhante, devānamindo sāmacco saparijano bhagavato  pāde sirasā vandatī’’ti. ‘‘Evaṃ sukhī hotu, pañcasikha, sakko devānamindo sāmacco saparijano; sukhakāmā hi devā manussā asurā nāgā gandhabbā ye caññe santi puthukāyā’’ti.</paragraph>
    <paragraph nr="351"> Evañca pana tathāgatā evarūpe mahesakkhe yakkhe abhivadanti. Abhivadito sakko devānamindo bhagavato indasālaguhaṃ pavisitvā bhagavantaṃ abhivādetvā ekamantaṃ aṭṭhāsi. Devāpi tāvatiṃsā indasālaguhaṃ pavisitvā bhagavantaṃ abhivādetvā ekamantaṃ aṭṭhaṃsu. Pañcasikhopi gandhabbadevaputto indasālaguhaṃ pavisitvā bhagavantaṃ abhivādetvā ekamantaṃ aṭṭhāsi.</paragraph>
    <paragraph>Tena kho pana samayena indasālaguhā  visamā santī samā samapādi, sambādhā santī urundā <note>[uruddā (ka.)]</note> samapādi, andhakāro guhāyaṃ antaradhāyi, āloko udapādi yathā taṃ devānaṃ  devānubhāvena.</paragraph>
    <paragraph nr="352"> Atha kho bhagavā sakkaṃ devānamindaṃ etadavoca – ‘‘acchariyamidaṃ āyasmato kosiyassa, abbhutamidaṃ āyasmato kosiyassa tāva bahukiccassa bahukaraṇīyassa yadidaṃ idhāgamana’’nti. ‘‘Cirapaṭikāhaṃ, bhante, bhagavantaṃ dassanāya upasaṅkamitukāmo; api ca devānaṃ tāvatiṃsānaṃ kehici kehici <note>[kehici (syā.)]</note> kiccakaraṇīyehi byāvaṭo; evāhaṃ nāsakkhiṃ bhagavantaṃ dassanāya upasaṅkamituṃ. Ekamidaṃ, bhante, samayaṃ bhagavā sāvatthiyaṃ viharati salaḷāgārake. Atha khvāhaṃ, bhante, sāvatthiṃ agamāsiṃ bhagavantaṃ dassanāya. Tena kho pana, bhante, samayena bhagavā aññatarena samādhinā nisinno hoti, bhūjati <note>[bhuñjatī ca (sī. pī.), bhujagī (syā.)]</note> ca nāma vessavaṇassa mahārājassa paricārikā bhagavantaṃ paccupaṭṭhitā hoti, pañjalikā namassamānā tiṭṭhati. Atha khvāhaṃ, bhante, bhūjatiṃ etadavocaṃ  – ‘abhivādehi me tvaṃ, bhagini, bhagavantaṃ – ‘‘sakko, bhante, devānamindo  sāmacco saparijano bhagavato pāde sirasā vandatī’’ti. Evaṃ vutte, bhante, sā bhūjati maṃ etadavoca – ‘akālo kho, mārisa, bhagavantaṃ dassanāya; paṭisallīno bhagavā’ti. ‘Tena  hī, bhagini, yadā bhagavā tamhā samādhimhā vuṭṭhito hoti, atha mama vacanena bhagavantaṃ abhivādehi – ‘‘sakko, bhante, devānamindo  sāmacco saparijano bhagavato pāde sirasā vandatī’’ti. Kacci me sā, bhante, bhaginī bhagavantaṃ abhivādesi? Sarati bhagavā tassā bhaginiyā vacana’’nti? ‘‘Abhivādesi maṃ sā, devānaminda, bhaginī, sarāmahaṃ tassā bhaginiyā vacanaṃ. Api cāhaṃ āyasmato nemisaddena <note>[cakkanemisaddena (syā.)]</note> tamhā samādhimhā vuṭṭhito’’ti. ‘‘Ye te, bhante, devā amhehi paṭhamataraṃ tāvatiṃsakāyaṃ upapannā, tesaṃ me sammukhā sutaṃ sammukhā paṭiggahitaṃ – ‘yadā tathāgatā loke uppajjanti arahanto sammāsambuddhā, dibbā kāyā paripūrenti, hāyanti asurakāyā’ti. Taṃ me idaṃ, bhante, sakkhidiṭṭhaṃ yato tathāgato loke uppanno arahaṃ sammāsambuddho, dibbā kāyā paripūrenti, hāyanti asurakāyāti.</paragraph>
    <subhead>Gopakavatthu</subhead>
    <paragraph nr="353"> ‘‘Idheva, bhante, kapilavatthusmiṃ gopikā nāma sakyadhītā ahosi buddhe pasannā dhamme pasannā saṅghe pasannā sīlesu paripūrakārinī. Sā itthittaṃ <note>[itthicittaṃ (syā.)]</note> virājetvā purisattaṃ <note>[purisacittaṃ (syā.)]</note> bhāvetvā kāyassa bhedā paraṃ maraṇā sugatiṃ saggaṃ lokaṃ upapannā. Devānaṃ tāvatiṃsānaṃ sahabyataṃ amhākaṃ puttattaṃ ajjhupagatā. Tatrapi naṃ evaṃ jānanti – ‘gopako devaputto, gopako devaputto’ti. Aññepi, bhante, tayo bhikkhū bhagavati brahmacariyaṃ caritvā hīnaṃ gandhabbakāyaṃ upapannā. Te pañcahi kāmaguṇehi samappitā samaṅgībhūtā paricārayamānā amhākaṃ upaṭṭhānaṃ āgacchanti amhākaṃ pāricariyaṃ. Te amhākaṃ upaṭṭhānaṃ āgate amhākaṃ pāricariyaṃ gopako devaputto paṭicodesi  – ‘kutomukhā nāma tumhe , mārisā, tassa bhagavato dhammaṃ assuttha <note>[āyuhittha (syā.)]</note> – ahañhi nāma itthikā samānā buddhe pasannā dhamme pasannā saṅghe pasannā sīlesu paripūrakārinī itthittaṃ virājetvā purisattaṃ bhāvetvā kāyassa bhedā paraṃ maraṇā sugatiṃ saggaṃ lokaṃ upapannā, devānaṃ tāvatiṃsānaṃ sahabyataṃ sakkassa devānamindassa puttattaṃ ajjhupagatā. Idhāpi maṃ evaṃ jānanti ‘‘gopako devaputto gopako devaputto’ti. Tumhe pana, mārisā, bhagavati brahmacariyaṃ caritvā hīnaṃ gandhabbakāyaṃ upapannā. Duddiṭṭharūpaṃ vata, bho, addasāma, ye mayaṃ addasāma  sahadhammike hīnaṃ gandhabbakāyaṃ upapanne’ti. Tesaṃ, bhante, gopakena devaputtena paṭicoditānaṃ dve  devā diṭṭheva dhamme satiṃ paṭilabhiṃsu kāyaṃ brahmapurohitaṃ, eko pana devo kāme ajjhāvasi.</paragraph>
    <paragraph nr="354">‘‘‘Upāsikā cakkhumato ahosiṃ,</paragraph>
    <gatha type="2">Nāmampi mayhaṃ ahu ‘gopikā’ti;</gatha>
    <gatha type="3">Buddhe ca dhamme ca abhippasannā,</gatha>
    <gatha type="last">Saṅghañcupaṭṭhāsiṃ pasannacittā.</gatha>
    <gatha type="1">‘‘‘Tasseva buddhassa sudhammatāya,</gatha>
    <gatha type="2">Sakkassa puttomhi mahānubhāvo;</gatha>
    <gatha type="3">Mahājutīko tidivūpapanno,</gatha>
    <gatha type="last">Jānanti maṃ idhāpi ‘gopako’ti.</gatha>
    <gatha type="1">‘‘‘Athaddasaṃ  bhikkhavo diṭṭhapubbe,</gatha>
    <gatha type="2">Gandhabbakāyūpagate vasīne;</gatha>
    <gatha type="3">Imehi te gotamasāvakāse,</gatha>
    <gatha type="last">Ye ca mayaṃ pubbe manussabhūtā.</gatha>
    <gatha type="1">‘‘‘Annena pānena upaṭṭhahimhā,</gatha>
    <gatha type="2">Pādūpasaṅgayha sake nivesane;</gatha>
    <gatha type="3">Kutomukhā  nāma ime bhavanto,</gatha>
    <gatha type="last">Buddhassa dhammāni paṭiggahesuṃ <note>[buddhassa dhammaṃ na paṭiggahesuṃ (syā.)]</note>.</gatha>
    <gatha type="1">‘‘‘Paccattaṃ veditabbo hi dhammo,</gatha>
    <gatha type="2">Sudesito cakkhumatānubuddho;</gatha>
    <gatha type="3">Ahañhi tumheva upāsamāno,</gatha>
    <gatha type="last">Sutvāna ariyāna subhāsitāni.</gatha>
    <gatha type="1">‘‘‘Sakkassa  puttomhi mahānubhāvo,</gatha>
    <gatha type="2">Mahājutīko tidivūpapanno;</gatha>
    <gatha type="3">Tumhe pana seṭṭhamupāsamānā,</gatha>
    <gatha type="last">Anuttaraṃ brahmacariyaṃ caritvā.</gatha>
    <gatha type="1">‘‘‘Hīnaṃ  kāyaṃ upapannā bhavanto,</gatha>
    <gatha type="2">Anānulomā bhavatūpapatti;</gatha>
    <gatha type="3">Duddiṭṭharūpaṃ vata addasāma,</gatha>
    <gatha type="last">Sahadhammike hīnakāyūpapanne.</gatha>
    <gatha type="1">‘‘‘Gandhabbakāyūpagatā  bhavanto,</gatha>
    <gatha type="2">Devānamāgacchatha pāricariyaṃ;</gatha>
    <gatha type="3">Agāre vasato mayhaṃ,</gatha>
    <gatha type="last">Imaṃ passa visesataṃ.</gatha>
    <gatha type="1">‘‘‘Itthī hutvā svajja pumomhi devo,</gatha>
    <gatha type="2">Dibbehi kāmehi samaṅgibhūto’;</gatha>
    <gatha type="3">Te coditā gotamasāvakena,</gatha>
    <gatha type="last">Saṃvegamāpādu samecca gopakaṃ.</gatha>
    <gatha type="1">‘‘‘Handa viyāyāma <note>[vigāyāma (syā.), vitāyāma (pī.)]</note> byāyāma <note>[viyāyamāma (sī. pī.)]</note>,</gatha>
    <gatha type="2">Mā no mayaṃ parapessā ahumhā’;</gatha>
    <gatha type="3">Tesaṃ  duve vīriyamārabhiṃsu,</gatha>
    <gatha type="last">Anussaraṃ gotamasāsanāni.</gatha>
    <gatha type="1">‘‘Idheva cittāni virājayitvā,</gatha>
    <gatha type="2">Kāmesu ādīnavamaddasaṃsu;</gatha>
    <gatha type="3">Te kāmasaṃyojanabandhanāni,</gatha>
    <gatha type="last">Pāpimayogāni duraccayāni.</gatha>
    <gatha type="1">‘‘Nāgova  sannāni guṇāni <note>[sandānaguṇāni (sī. pī.), santāni guṇāni (syā.)]</note> chetvā,</gatha>
    <gatha type="2">Deve tāvatiṃse atikkamiṃsu;</gatha>
    <gatha type="3">Saindā devā sapajāpatikā,</gatha>
    <gatha type="last">Sabbe sudhammāya sabhāyupaviṭṭhā.</gatha>
    <gatha type="1">‘‘Tesaṃ  nisinnānaṃ abhikkamiṃsu,</gatha>
    <gatha type="2">Vīrā virāgā virajaṃ karontā;</gatha>
    <gatha type="3">Te disvā saṃvegamakāsi vāsavo,</gatha>
    <gatha type="last">Devābhibhū devagaṇassa majjhe.</gatha>
    <gatha type="1">‘‘‘Imehi  te hīnakāyūpapannā,</gatha>
    <gatha type="2">Deve tāvatiṃse abhikkamanti’;</gatha>
    <gatha type="3">Saṃvegajātassa vaco nisamma,</gatha>
    <gatha type="last">So gopako vāsavamajjhabhāsi.</gatha>
    <gatha type="1">‘‘‘Buddho janindatthi manussaloke,</gatha>
    <gatha type="2">Kāmābhibhū sakyamunīti ñāyati;</gatha>
    <gatha type="3">Tasseva te puttā satiyā vihīnā,</gatha>
    <gatha type="last">Coditā mayā te satimajjhalatthuṃ.</gatha>
    <gatha type="1">‘‘‘Tiṇṇaṃ  tesaṃ āvasinettha <note>[avasīnettha (pī.)]</note> eko,</gatha>
    <gatha type="2">Gandhabbakāyūpagato vasīno;</gatha>
    <gatha type="3">Dve ca sambodhipathānusārino,</gatha>
    <gatha type="last">Devepi hīḷenti samāhitattā.</gatha>
    <gatha type="1">‘‘‘Etādisī dhammappakāsanettha,</gatha>
    <gatha type="2">Na tattha kiṃkaṅkhati koci sāvako;</gatha>
    <gatha type="3">Nitiṇṇaoghaṃ vicikicchachinnaṃ,</gatha>
    <gatha type="last">Buddhaṃ namassāma jinaṃ janindaṃ’.</gatha>
    <gatha type="1">‘‘Yaṃ  te dhammaṃ idhaññāya,</gatha>
    <gatha type="2">Visesaṃ ajjhagaṃsu <note>[ajjhagamaṃsu (syā.)]</note> te;</gatha>
    <gatha type="3">Kāyaṃ brahmapurohitaṃ,</gatha>
    <gatha type="last">Duve tesaṃ visesagū.</gatha>
    <gatha type="1">‘‘Tassa dhammassa pattiyā,</gatha>
    <gatha type="2">Āgatamhāsi mārisa;</gatha>
    <gatha type="3">Katāvakāsā bhagavatā,</gatha>
    <gatha type="last">Pañhaṃ pucchemu mārisā’’ti.</gatha>
    <paragraph nr="355"> Atha kho bhagavato etadahosi – ‘‘dīgharattaṃ visuddho kho ayaṃ yakkho <note>[sakko (sī. syā. pī.)]</note>, yaṃ kiñci maṃ pañhaṃ pucchissati, sabbaṃ taṃ atthasañhitaṃyeva pucchissati, no anatthasañhitaṃ. Yañcassāhaṃ puṭṭho byākarissāmi, taṃ khippameva ājānissatī’’ti.</paragraph>
    <paragraph nr="356"> Atha  kho bhagavā sakkaṃ devānamindaṃ gāthāya ajjhabhāsi –</paragraph>
    <gatha type="1">‘‘Puccha vāsava maṃ pañhaṃ, yaṃ kiñci manasicchasi;</gatha>
    <gatha type="last">Tassa tasseva pañhassa, ahaṃ antaṃ karomi te’’ti.</gatha>
    <centered>Paṭhamabhāṇavāro niṭṭhito.</centered>
    <paragraph nr="357"> Katāvakāso  sakko devānamindo bhagavatā imaṃ bhagavantaṃ <note>[devānamindo bhagavantaṃ imaṃ (sī. pī.)]</note> paṭhamaṃ pañhaṃ apucchi –</paragraph>
    <paragraph>‘‘Kiṃ saṃyojanā nu kho, mārisa, devā manussā asurā nāgā gandhabbā ye  caññe santi puthukāyā, te – ‘averā adaṇḍā asapattā abyāpajjā viharemu averino’ti iti ca nesaṃ hoti, atha ca pana saverā sadaṇḍā sasapattā sabyāpajjā viharanti saverino’’ti? Itthaṃ sakko devānamindo bhagavantaṃ pañhaṃ <note>[imaṃ paṭhamaṃ pañhaṃ (sī. pī.)]</note> apucchi. Tassa bhagavā pañhaṃ puṭṭho byākāsi –</paragraph>
    <paragraph>‘‘Issāmacchariyasaṃyojanā kho, devānaminda, devā manussā asurā nāgā gandhabbā ye caññe  santi puthukāyā, te – ‘averā adaṇḍā asapattā abyāpajjā viharemu averino’ti iti ca nesaṃ hoti, atha ca pana saverā sadaṇḍā sasapattā sabyāpajjā viharanti saverino’’ti. Itthaṃ bhagavā sakkassa devānamindassa pañhaṃ puṭṭho byākāsi. Attamano sakko devānamindo bhagavato bhāsitaṃ abhinandi anumodi – ‘‘evametaṃ, bhagavā, evametaṃ, sugata. Tiṇṇā mettha kaṅkhā vigatā kathaṃkathā bhagavato pañhaveyyākaraṇaṃ sutvā’’ti.</paragraph>
    <paragraph nr="358"> Itiha sakko devānamindo bhagavato bhāsitaṃ abhinanditvā  anumoditvā bhagavantaṃ uttariṃ <note>[uttariṃ (sī. syā. pī.)]</note> pañhaṃ apucchi –</paragraph>
    <paragraph>‘‘Issāmacchariyaṃ pana, mārisa, kiṃnidānaṃ kiṃsamudayaṃ kiṃjātikaṃ kiṃpabhavaṃ; kismiṃ sati issāmacchariyaṃ hoti; kismiṃ asati issāmacchariyaṃ na hotī’’ti? ‘‘Issāmacchariyaṃ kho, devānaminda, piyāppiyanidānaṃ piyāppiyasamudayaṃ piyāppiyajātikaṃ piyāppiyapabhavaṃ; piyāppiye sati issāmacchariyaṃ hoti, piyāppiye asati issāmacchariyaṃ na hotī’’ti.</paragraph>
    <paragraph>‘‘Piyāppiyaṃ  kho pana, mārisa, kiṃnidānaṃ kiṃsamudayaṃ kiṃjātikaṃ kiṃpabhavaṃ; kismiṃ sati piyāppiyaṃ hoti; kismiṃ asati piyāppiyaṃ na hotī’’ti? ‘‘Piyāppiyaṃ kho, devānaminda, chandanidānaṃ chandasamudayaṃ chandajātikaṃ chandapabhavaṃ; chande sati piyāppiyaṃ hoti; chande asati piyāppiyaṃ na hotī’’ti.</paragraph>
    <paragraph>‘‘Chando kho pana, mārisa, kiṃnidāno kiṃsamudayo kiṃjātiko kiṃpabhavo; kismiṃ sati chando  hoti; kismiṃ asati chando na hotī’’ti? ‘‘Chando kho, devānaminda, vitakkanidāno vitakkasamudayo vitakkajātiko vitakkapabhavo; vitakke sati chando hoti; vitakke asati chando na hotī’’ti.</paragraph>
    <paragraph>‘‘Vitakko kho pana, mārisa, kiṃnidāno kiṃsamudayo kiṃjātiko kiṃpabhavo; kismiṃ sati vitakko hoti; kismiṃ asati vitakko na hotī’’ti? ‘‘Vitakko kho, devānaminda, papañcasaññāsaṅkhānidāno papañcasaññāsaṅkhāsamudayo papañcasaññāsaṅkhājātiko papañcasaññāsaṅkhāpabhavo; papañcasaññāsaṅkhāya sati vitakko hoti; papañcasaññāsaṅkhāya asati vitakko na hotī’’ti.</paragraph>
    <paragraph>‘‘Kathaṃ  paṭipanno pana, mārisa, bhikkhu papañcasaññāsaṅkhānirodhasāruppagāminiṃ paṭipadaṃ paṭipanno hotī’’ti?</paragraph>
    <subhead>Vedanākammaṭṭhānaṃ</subhead>
    <paragraph nr="359"> ‘‘Somanassaṃpāhaṃ <note>[pahaṃ (sī. pī.), cāhaṃ (syā. kaṃ.)]</note>, devānaminda, duvidhena vadāmi – sevitabbampi, asevitabbampi. Domanassaṃpāhaṃ, devānaminda, duvidhena vadāmi – sevitabbampi, asevitabbampi. Upekkhaṃpāhaṃ, devānaminda, duvidhena vadāmi – sevitabbampi, asevitabbampi.</paragraph>
    <paragraph nr="360"> ‘‘Somanassaṃpāhaṃ, devānaminda, duvidhena vadāmi sevitabbampi, asevitabbampīti iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā somanassaṃ ‘imaṃ kho me somanassaṃ sevato akusalā dhammā abhivaḍḍhanti, kusalā dhammā parihāyantī’ti, evarūpaṃ somanassaṃ na sevitabbaṃ. Tattha yaṃ jaññā somanassaṃ ‘imaṃ kho  me somanassaṃ sevato  akusalā dhammā parihāyanti, kusalā dhammā abhivaḍḍhantī’ti, evarūpaṃ somanassaṃ sevitabbaṃ. Tattha yaṃ ce savitakkaṃ savicāraṃ, yaṃ ce avitakkaṃ avicāraṃ, ye avitakke avicāre, te <note>[se (sī. pī.)]</note> paṇītatare. Somanassaṃpāhaṃ, devānaminda, duvidhena vadāmi sevitabbampi, asevitabbampīti. Iti yaṃ taṃ vuttaṃ, idametaṃ paṭicca vuttaṃ.</paragraph>
    <paragraph nr="361"> ‘‘Domanassaṃpāhaṃ, devānaminda, duvidhena vadāmi sevitabbampi , asevitabbampīti. Iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā domanassaṃ ‘imaṃ kho me domanassaṃ sevato akusalā dhammā abhivaḍḍhanti, kusalā dhammā parihāyantī’ti, evarūpaṃ domanassaṃ na sevitabbaṃ. Tattha yaṃ jaññā domanassaṃ ‘imaṃ kho me domanassaṃ sevato akusalā dhammā parihāyanti, kusalā dhammā abhivaḍḍhantī’ti, evarūpaṃ domanassaṃ sevitabbaṃ. Tattha yaṃ ce savitakkaṃ savicāraṃ, yaṃ ce avitakkaṃ avicāraṃ, ye avitakke avicāre, te paṇītatare. Domanassaṃpāhaṃ, devānaminda, duvidhena vadāmi sevitabbampi, asevitabbampī’ti iti yaṃ taṃ vuttaṃ, idametaṃ paṭicca vuttaṃ.</paragraph>
    <paragraph nr="362"> ‘‘Upekkhaṃpāhaṃ, devānaminda, duvidhena vadāmi sevitabbampi, asevitabbampīti iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā upekkhaṃ ‘imaṃ kho me upekkhaṃ sevato  akusalā dhammā abhivaḍḍhanti, kusalā dhammā parihāyantī’ti, evarūpā upekkhā  na sevitabbā. Tattha yaṃ jaññā upekkhaṃ ‘imaṃ kho me upekkhaṃ sevato akusalā dhammā parihāyanti, kusalā dhammā abhivaḍḍhantī’ti, evarūpā upekkhā sevitabbā. Tattha yaṃ ce savitakkaṃ savicāraṃ, yaṃ ce avitakkaṃ avicāraṃ, ye avitakke avicāre, te paṇītatare. Upekkhaṃpāhaṃ, devānaminda, duvidhena vadāmi sevitabbampi, asevitabbampīti iti yaṃ taṃ vuttaṃ, idametaṃ paṭicca vuttaṃ.</paragraph>
    <paragraph nr="363"> ‘‘Evaṃ paṭipanno kho, devānaminda, bhikkhu papañcasaññāsaṅkhānirodhasāruppagāminiṃ paṭipadaṃ paṭipanno hotī’’ti. Itthaṃ bhagavā sakkassa devānamindassa pañhaṃ puṭṭho byākāsi. Attamano sakko devānamindo bhagavato bhāsitaṃ  abhinandi anumodi – ‘‘evametaṃ, bhagavā, evametaṃ, sugata, tiṇṇā mettha kaṅkhā vigatā kathaṃkathā bhagavato pañhaveyyākaraṇaṃ sutvā’’ti.</paragraph>
    <subhead>Pātimokkhasaṃvaro</subhead>
    <paragraph nr="364"> Itiha sakko devānamindo bhagavato bhāsitaṃ abhinanditvā anumoditvā bhagavantaṃ uttariṃ pañhaṃ apucchi –</paragraph>
    <paragraph>‘‘Kathaṃ paṭipanno pana, mārisa, bhikkhu pātimokkhasaṃvarāya paṭipanno hotī’’ti? ‘‘Kāyasamācāraṃpāhaṃ, devānaminda, duvidhena vadāmi – sevitabbampi, asevitabbampi. Vacīsamācāraṃpāhaṃ, devānaminda, duvidhena vadāmi – sevitabbampi, asevitabbampi. Pariyesanaṃpāhaṃ, devānaminda, duvidhena vadāmi – sevitabbampi, asevitabba’’mpi.</paragraph>
    <paragraph>‘‘Kāyasamācāraṃpāhaṃ , devānaminda, duvidhena vadāmi sevitabbampi asevitabbampīti iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā kāyasamācāraṃ ‘imaṃ kho me kāyasamācāraṃ sevato akusalā dhammā abhivaḍḍhanti, kusalā dhammā parihāyantī’ti, evarūpo kāyasamācāro na sevitabbo. Tattha yaṃ jaññā kāyasamācāraṃ ‘imaṃ kho me kāyasamācāraṃ  sevato akusalā dhammā parihāyanti, kusalā dhammā abhivaḍḍhantī’ti, evarūpo kāyasamācāro sevitabbo. Kāyasamācāraṃpāhaṃ, devānaminda, duvidhena vadāmi – sevitabbampi, asevitabbampīti iti yaṃ taṃ vuttaṃ, idametaṃ paṭicca vuttaṃ.</paragraph>
    <paragraph>‘‘Vacīsamācāraṃpāhaṃ , devānaminda, duvidhena vadāmi – sevitabbampi, asevitabbampī’ti. Iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā vacīsamācāraṃ ‘imaṃ kho me vacīsamācāraṃ sevato akusalā dhammā abhivaḍḍhanti, kusalā dhammā parihāyantī’ti, evarūpo vacīsamācāro na sevitabbo. Tattha yaṃ jaññā vacīsamācāraṃ ‘imaṃ kho me vacīsamācāraṃ sevato akusalā dhammā parihāyanti, kusalā dhammā abhivaḍḍhantī’ti, evarūpo vacīsamācāro sevitabbo. Vacīsamācāraṃpāhaṃ, devānaminda, duvidhena vadāmi – sevitabbampi, asevitabbampīti iti yaṃ taṃ vuttaṃ, idametaṃ paṭicca vuttaṃ.</paragraph>
    <paragraph>‘‘Pariyesanaṃpāhaṃ , devānaminda, duvidhena vadāmi – sevitabbampi, asevitabbampīti iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā pariyesanaṃ ‘imaṃ kho me pariyesanaṃ sevato akusalā dhammā abhivaḍḍhanti, kusalā dhammā parihāyantī’ti, evarūpā pariyesanā na sevitabbā. Tattha yaṃ jaññā pariyesanaṃ ‘imaṃ  kho me pariyesanaṃ sevato akusalā dhammā parihāyanti, kusalā dhammā abhivaḍḍhantī’ti, evarūpā pariyesanā sevitabbā. Pariyesanaṃpāhaṃ, devānaminda, duvidhena vadāmi – sevitabbampi, asevitabbampīti iti yaṃ taṃ vuttaṃ, idametaṃ paṭicca vuttaṃ.</paragraph>
    <paragraph>‘‘Evaṃ  paṭipanno kho, devānaminda, bhikkhu pātimokkhasaṃvarāya paṭipanno hotī’’ti. Itthaṃ bhagavā sakkassa devānamindassa pañhaṃ puṭṭho byākāsi. Attamano sakko devānamindo bhagavato bhāsitaṃ abhinandi anumodi – ‘‘evametaṃ, bhagavā, evametaṃ, sugata. Tiṇṇā mettha kaṅkhā vigatā kathaṃkathā bhagavato pañhaveyyākaraṇaṃ sutvā’’ti.</paragraph>
    <subhead>Indriyasaṃvaro</subhead>
    <paragraph nr="365"> Itiha sakko devānamindo bhagavato bhāsitaṃ abhinanditvā anumoditvā bhagavantaṃ uttariṃ pañhaṃ apucchi –</paragraph>
    <paragraph>‘‘Kathaṃ paṭipanno pana, mārisa, bhikkhu indriyasaṃvarāya paṭipanno hotī’’ti? ‘‘Cakkhuviññeyyaṃ rūpaṃpāhaṃ, devānaminda, duvidhena vadāmi – sevitabbampi, asevitabbampi. Sotaviññeyyaṃ saddaṃpāhaṃ, devānaminda, duvidhena vadāmi – sevitabbampi, asevitabbampi. Ghānaviññeyyaṃ gandhaṃpāhaṃ, devānaminda, duvidhena vadāmi – sevitabbampi, asevitabbampi. Jivhāviññeyyaṃ  rasaṃpāhaṃ, devānaminda, duvidhena vadāmi – sevitabbampi, asevitabbampi. Kāyaviññeyyaṃ phoṭṭhabbaṃpāhaṃ, devānaminda, duvidhena vadāmi – sevitabbampi, asevitabbampi. Manoviññeyyaṃ dhammaṃpāhaṃ, devānaminda, duvidhena vadāmi – sevitabbampi, asevitabbampī’’ti.</paragraph>
    <paragraph>Evaṃ vutte, sakko devānamindo bhagavantaṃ etadavoca –</paragraph>
    <paragraph>‘‘Imassa kho ahaṃ, bhante, bhagavatā saṅkhittena bhāsitassa evaṃ vitthārena atthaṃ ājānāmi. Yathārūpaṃ, bhante, cakkhuviññeyyaṃ rūpaṃ sevato akusalā dhammā abhivaḍḍhanti, kusalā dhammā parihāyanti, evarūpaṃ cakkhuviññeyyaṃ rūpaṃ  na sevitabbaṃ . Yathārūpañca kho, bhante, cakkhuviññeyyaṃ rūpaṃ sevato akusalā dhammā parihāyanti, kusalā dhammā abhivaḍḍhanti, evarūpaṃ cakkhuviññeyyaṃ rūpaṃ sevitabbaṃ. Yathārūpañca kho, bhante, sotaviññeyyaṃ  saddaṃ sevato…pe… ghānaviññeyyaṃ gandhaṃ sevato… jivhāviññeyyaṃ rasaṃ sevato… kāyaviññeyyaṃ phoṭṭhabbaṃ sevato… manoviññeyyaṃ dhammaṃ sevato akusalā dhammā abhivaḍḍhanti, kusalā dhammā parihāyanti, evarūpo manoviññeyyo dhammo na sevitabbo. Yathārūpañca kho, bhante, manoviññeyyaṃ dhammaṃ sevato akusalā dhammā parihāyanti, kusalā dhammā abhivaḍḍhanti, evarūpo manoviññeyyo dhammo sevitabbo.</paragraph>
    <paragraph>‘‘Imassa kho me, bhante, bhagavatā saṅkhittena bhāsitassa evaṃ vitthārena atthaṃ ājānato tiṇṇā mettha kaṅkhā vigatā kathaṃkathā bhagavato pañhaveyyākaraṇaṃ sutvā’’ti.</paragraph>
    <paragraph nr="366"> Itiha sakko devānamindo bhagavato bhāsitaṃ abhinanditvā anumoditvā bhagavantaṃ uttariṃ pañhaṃ apucchi –</paragraph>
    <paragraph>‘‘Sabbeva nu kho, mārisa, samaṇabrāhmaṇā ekantavādā ekantasīlā ekantachandā ekantaajjhosānā’’ti? ‘‘Na kho, devānaminda, sabbe samaṇabrāhmaṇā ekantavādā ekantasīlā ekantachandā ekantaajjhosānā’’ti.</paragraph>
    <paragraph>‘‘Kasmā pana, mārisa, na sabbe samaṇabrāhmaṇā ekantavādā ekantasīlā ekantachandā ekantaajjhosānā’’ti? ‘‘Anekadhātu nānādhātu kho, devānaminda, loko. Tasmiṃ anekadhātunānādhātusmiṃ loke yaṃ yadeva sattā dhātuṃ abhinivisanti, taṃ tadeva thāmasā parāmāsā  abhinivissa voharanti – ‘idameva saccaṃ moghamañña’nti. Tasmā  na sabbe samaṇabrāhmaṇā ekantavādā ekantasīlā ekantachandā ekantaajjhosānā’’ti.</paragraph>
    <paragraph>‘‘Sabbeva nu kho, mārisa, samaṇabrāhmaṇā accantaniṭṭhā  accantayogakkhemī accantabrahmacārī accantapariyosānā’’ti? ‘‘Na kho, devānaminda, sabbe samaṇabrāhmaṇā accantaniṭṭhā accantayogakkhemī accantabrahmacārī accantapariyosānā’’ti.</paragraph>
    <paragraph>‘‘Kasmā  pana, mārisa, na sabbe samaṇabrāhmaṇā accantaniṭṭhā accantayogakkhemī accantabrahmacārī accantapariyosānā’’ti? ‘‘Ye kho, devānaminda, bhikkhū taṇhāsaṅkhayavimuttā te accantaniṭṭhā accantayogakkhemī accantabrahmacārī accantapariyosānā. Tasmā na sabbe samaṇabrāhmaṇā accantaniṭṭhā accantayogakkhemī accantabrahmacārī accantapariyosānā’’ti.</paragraph>
    <paragraph>Itthaṃ bhagavā sakkassa devānamindassa pañhaṃ puṭṭho byākāsi. Attamano sakko devānamindo bhagavato bhāsitaṃ abhinandi anumodi – ‘‘evametaṃ, bhagavā, evametaṃ, sugata. Tiṇṇā mettha kaṅkhā vigatā kathaṃkathā bhagavato pañhaveyyākaraṇaṃ sutvā’’ti.</paragraph>
    <paragraph nr="367"> Itiha sakko devānamindo bhagavato bhāsitaṃ abhinanditvā anumoditvā bhagavantaṃ etadavoca –</paragraph>
    <paragraph>‘‘Ejā, bhante, rogo, ejā gaṇḍo, ejā sallaṃ, ejā imaṃ purisaṃ parikaḍḍhati tassa tasseva bhavassa abhinibbattiyā. Tasmā ayaṃ puriso uccāvacamāpajjati . Yesāhaṃ, bhante, pañhānaṃ ito bahiddhā aññesu samaṇabrāhmaṇesu okāsakammampi nālatthaṃ, te me bhagavatā byākatā. Dīgharattānusayitañca pana <note>[dīgharattānupassatā, yañca pana (syā.), dīgharattānusayino, yañca pana (sī. pī.)]</note> me vicikicchākathaṃkathāsallaṃ, tañca bhagavatā abbuḷha’’nti.</paragraph>
    <paragraph>‘‘Abhijānāsi  no tvaṃ, devānaminda, ime pañhe aññe samaṇabrāhmaṇe pucchitā’’ti? ‘‘Abhijānāmahaṃ, bhante, ime pañhe aññe samaṇabrāhmaṇe pucchitā’’ti. ‘‘Yathā kathaṃ pana te, devānaminda, byākaṃsu? Sace te agaru bhāsassū’’ti. ‘‘Na kho me, bhante, garu yatthassa bhagavā nisinno bhagavantarūpo vā’’ti. ‘‘Tena hi, devānaminda, bhāsassū’’ti. ‘‘Yesvāhaṃ <note>[yesāhaṃ (sī. syā. pī.)]</note>, bhante , maññāmi samaṇabrāhmaṇā āraññikā pantasenāsanāti, tyāhaṃ upasaṅkamitvā ime pañhe pucchāmi, te mayā puṭṭhā na sampāyanti, asampāyantā mamaṃyeva paṭipucchanti – ‘ko nāmo āyasmā’ti? Tesāhaṃ puṭṭho byākaromi – ‘ahaṃ kho, mārisa, sakko devānamindo’ti. Te mamaṃyeva uttari paṭipucchanti – ‘kiṃ panāyasmā, devānaminda <note>[devānamindo (sī. pī.)]</note>, kammaṃ katvā imaṃ ṭhānaṃ patto’ti? Tesāhaṃ yathāsutaṃ yathāpariyattaṃ dhammaṃ desemi. Te tāvatakeneva attamanā  honti – ‘sakko ca no devānamindo diṭṭho, yañca no apucchimhā, tañca no byākāsī’ti. Te aññadatthu mamaṃyeva sāvakā sampajjanti, na cāhaṃ tesaṃ. Ahaṃ kho pana, bhante, bhagavato sāvako sotāpanno avinipātadhammo niyato sambodhiparāyaṇo’’ti .</paragraph>
    <subhead>Somanassapaṭilābhakathā</subhead>
    <paragraph nr="368"> ‘‘Abhijānāsi no tvaṃ, devānaminda, ito pubbe evarūpaṃ vedapaṭilābhaṃ somanassapaṭilābha’’nti? ‘‘Abhijānāmahaṃ , bhante, ito pubbe evarūpaṃ vedapaṭilābhaṃ somanassapaṭilābha’’nti. ‘‘Yathā kathaṃ pana tvaṃ, devānaminda, abhijānāsi ito pubbe evarūpaṃ vedapaṭilābhaṃ somanassapaṭilābha’’nti?</paragraph>
    <paragraph>‘‘Bhūtapubbaṃ, bhante, devāsurasaṅgāmo samupabyūḷho <note>[samūpabbuḷho (sī. pī.)]</note> ahosi. Tasmiṃ kho pana, bhante, saṅgāme devā jiniṃsu, asurā parājayiṃsu <note>[parājiṃsu (sī. pī.)]</note>. Tassa mayhaṃ, bhante, taṃ saṅgāmaṃ abhivijinitvā vijitasaṅgāmassa etadahosi – ‘yā ceva dāni dibbā ojā yā ca asurā ojā, ubhayametaṃ <note>[ubhayamettha (syā.)]</note> devā paribhuñjissantī’ti. So kho pana me, bhante, vedapaṭilābho somanassapaṭilābho sadaṇḍāvacaro sasatthāvacaro na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati. Yo kho pana me ayaṃ, bhante, bhagavato dhammaṃ sutvā vedapaṭilābho somanassapaṭilābho, so adaṇḍāvacaro asatthāvacaro ekantanibbidāya virāgāya nirodhāya upasamāya abhiññāya sambodhāya nibbānāya saṃvattatī’’ti.</paragraph>
    <paragraph nr="369"> ‘‘Kiṃ pana tvaṃ, devānaminda, atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedesī’’ti? ‘‘Cha kho ahaṃ, bhante, atthavase sampassamāno evarūpaṃ vedapaṭilābhaṃ somanassapaṭilābhaṃ pavedemi.</paragraph>
    <gatha type="1">‘‘Idheva  tiṭṭhamānassa, devabhūtassa me sato;</gatha>
    <gatha type="last">Punarāyu ca me laddho, evaṃ jānāhi mārisa.</gatha>
    <paragraph>‘‘Imaṃ  kho ahaṃ, bhante, paṭhamaṃ atthavasaṃ sampassamāno  evarūpaṃ vedapaṭilābhaṃ somanassapaṭilābhaṃ pavedemi.</paragraph>
    <gatha type="1">‘‘Cutāhaṃ diviyā kāyā, āyuṃ hitvā amānusaṃ;</gatha>
    <gatha type="last">Amūḷho gabbhamessāmi, yattha me ramatī mano.</gatha>
    <paragraph>‘‘Imaṃ kho ahaṃ, bhante, dutiyaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi.</paragraph>
    <gatha type="1">‘‘Svāhaṃ amūḷhapaññassa <note>[amūḷhapañhassa (?)]</note>, viharaṃ sāsane rato;</gatha>
    <gatha type="last">Ñāyena viharissāmi, sampajāno paṭissato.</gatha>
    <paragraph>‘‘Imaṃ kho ahaṃ, bhante, tatiyaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi.</paragraph>
    <gatha type="1">‘‘Ñāyena me carato ca, sambodhi ce bhavissati;</gatha>
    <gatha type="last">Aññātā viharissāmi, sveva anto bhavissati.</gatha>
    <paragraph>‘‘Imaṃ kho ahaṃ, bhante, catutthaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi.</paragraph>
    <gatha type="1">‘‘Cutāhaṃ mānusā kāyā, āyuṃ hitvāna mānusaṃ;</gatha>
    <gatha type="last">Puna devo bhavissāmi, devalokamhi uttamo.</gatha>
    <paragraph>‘‘Imaṃ kho ahaṃ, bhante, pañcamaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi.</paragraph>
    <gatha type="1">‘‘Te <note>[ye (?)]</note> paṇītatarā devā, akaniṭṭhā yasassino;</gatha>
    <gatha type="last">Antime vattamānamhi, so nivāso bhavissati.</gatha>
    <paragraph>‘‘Imaṃ  kho ahaṃ, bhante, chaṭṭhaṃ atthavasaṃ sampassamāno evarūpaṃ vedapaṭilābhaṃ somanassapaṭilābhaṃ pavedemi.</paragraph>
    <paragraph>‘‘Ime kho ahaṃ, bhante, cha atthavase sampassamāno evarūpaṃ vedapaṭilābhaṃ somanassapaṭilābhaṃ pavedemi.</paragraph>
    <paragraph nr="370">‘‘Apariyositasaṅkappo , vicikiccho kathaṃkathī.</paragraph>
    <gatha type="last">Vicariṃ dīghamaddhānaṃ, anvesanto tathāgataṃ.</gatha>
    <gatha type="1">‘‘Yassu maññāmi samaṇe, pavivittavihārino;</gatha>
    <gatha type="last">Sambuddhā iti maññāno, gacchāmi te upāsituṃ.</gatha>
    <gatha type="1">‘‘‘Kathaṃ ārādhanā hoti, kathaṃ hoti virādhanā’;</gatha>
    <gatha type="last">Iti puṭṭhā na sampāyanti <note>[sambhonti (syā.)]</note>, magge paṭipadāsu ca.</gatha>
    <gatha type="1">‘‘Tyassu yadā maṃ jānanti, sakko devānamāgato;</gatha>
    <gatha type="last">Tyassu mameva pucchanti, ‘kiṃ katvā pāpuṇī idaṃ’.</gatha>
    <gatha type="1">‘‘Tesaṃ yathāsutaṃ dhammaṃ, desayāmi jane sutaṃ <note>[janesuta (ka. sī.)]</note>;</gatha>
    <gatha type="last">Tena attamanā honti, ‘diṭṭho no vāsavoti ca’.</gatha>
    <gatha type="1">‘‘Yadā ca buddhamaddakkhiṃ, vicikicchāvitāraṇaṃ;</gatha>
    <gatha type="last">Somhi vītabhayo ajja, sambuddhaṃ payirupāsiya <note>[payirupāsayiṃ (syā. ka.)]</note>.</gatha>
    <gatha type="1">‘‘Taṇhāsallassa hantāraṃ, buddhaṃ appaṭipuggalaṃ;</gatha>
    <gatha type="last">Ahaṃ  vande mahāvīraṃ, buddhamādiccabandhunaṃ.</gatha>
    <gatha type="1">‘‘Yaṃ  karomasi brahmuno, samaṃ devehi mārisa;</gatha>
    <gatha type="last">Tadajja tuyhaṃ kassāma <note>[dassāma (syā. ka.)]</note>, handa sāmaṃ karoma te.</gatha>
    <gatha type="1">‘‘Tvameva asi <note>[tuvamevasi (pī.)]</note> sambuddho, tuvaṃ satthā anuttaro;</gatha>
    <gatha type="last">Sadevakasmiṃ lokasmiṃ, natthi te paṭipuggalo’’ti.</gatha>
    <paragraph nr="371"> Atha kho sakko devānamindo pañcasikhaṃ gandhabbaputtaṃ āmantesi – ‘‘bahūpakāro kho mesi tvaṃ, tāta pañcasikha, yaṃ tvaṃ bhagavantaṃ paṭhamaṃ pasādesi. Tayā, tāta, paṭhamaṃ pasāditaṃ pacchā mayaṃ taṃ bhagavantaṃ dassanāya upasaṅkamimhā arahantaṃ sammāsambuddhaṃ. Pettike vā ṭhāne ṭhapayissāmi , gandhabbarājā bhavissasi, bhaddañca te sūriyavacchasaṃ dammi, sā hi te abhipatthitā’’ti.</paragraph>
    <paragraph>Atha kho sakko devānamindo pāṇinā pathaviṃ parāmasitvā tikkhattuṃ udānaṃ udānesi – ‘‘namo tassa bhagavato arahato sammāsambuddhassā’’ti.</paragraph>
    <paragraph>Imasmiñca pana veyyākaraṇasmiṃ bhaññamāne sakkassa devānamindassa virajaṃ vītamalaṃ dhammacakkhuṃ udapādi – ‘‘yaṃ kiñci samudayadhammaṃ, sabbaṃ taṃ nirodhadhamma’’nti. Aññesañca asītiyā devatāsahassānaṃ , iti ye sakkena devānamindena ajjhiṭṭhapañhā puṭṭhā , te bhagavatā byākatā. Tasmā imassa veyyākaraṇassa sakkapañhātveva adhivacananti.</paragraph>
    <centered>Sakkapañhasuttaṃ niṭṭhitaṃ aṭṭhamaṃ.</centered>
  </text>
</tree>
