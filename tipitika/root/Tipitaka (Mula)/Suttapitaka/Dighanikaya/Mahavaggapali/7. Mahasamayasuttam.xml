<?xml version='1.0' encoding='UTF-8'?>
<tree text="7. Mah&#x101;samayasutta&#x1E43;" target="text">
  <text>
    <paragraph nr="331"> Evaṃ  me  sutaṃ – ekaṃ samayaṃ bhagavā sakkesu viharati kapilavatthusmiṃ mahāvane mahatā bhikkhusaṅghena saddhiṃ pañcamattehi bhikkhusatehi sabbeheva arahantehi; dasahi ca lokadhātūhi devatā yebhuyyena sannipatitā honti bhagavantaṃ dassanāya bhikkhusaṅghañca. Atha kho catunnaṃ suddhāvāsakāyikānaṃ devatānaṃ <note>[devānaṃ (sī. syā. pī.)]</note> etadahosi – ‘‘ayaṃ kho bhagavā sakkesu viharati kapilavatthusmiṃ mahāvane mahatā bhikkhusaṅghena saddhiṃ pañcamattehi bhikkhusatehi sabbeheva arahantehi; dasahi ca lokadhātūhi devatā yebhuyyena sannipatitā honti bhagavantaṃ dassanāya bhikkhusaṅghañca. Yaṃnūna mayampi yena bhagavā tenupasaṅkameyyāma; upasaṅkamitvā bhagavato santike paccekaṃ gāthaṃ <note>[paccekagāthaṃ (sī. syā. pī.), paccekagāthā (ka. sī.)]</note> bhāseyyāmā’’ti.</paragraph>
    <paragraph nr="332"> Atha kho tā devatā seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya , evameva suddhāvāsesu devesu antarahitā bhagavato purato pāturahesuṃ. Atha kho tā devatā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ gāthaṃ abhāsi –</paragraph>
    <gatha type="1">‘‘Mahāsamayo pavanasmiṃ, devakāyā samāgatā;</gatha>
    <gatha type="last">Āgatamha  imaṃ dhammasamayaṃ, dakkhitāye aparājitasaṅgha’’nti.</gatha>
    <paragraph>Atha kho aparā devatā bhagavato santike imaṃ gāthaṃ abhāsi –</paragraph>
    <gatha type="1">‘‘Tatra bhikkhavo samādahaṃsu, cittamattano ujukaṃ akaṃsu <note>[ujukamakaṃsu (sī. syā. pī.)]</note>;</gatha>
    <gatha type="last">Sārathīva nettāni gahetvā, indriyāni rakkhanti paṇḍitā’’ti.</gatha>
    <paragraph>Atha  kho aparā devatā bhagavato santike imaṃ gāthaṃ abhāsi –</paragraph>
    <gatha type="1">‘‘Chetvā khīlaṃ chetvā palighaṃ, indakhīlaṃ ūhacca <note>[uhacca (ka.)]</note> manejā;</gatha>
    <gatha type="last">Te caranti suddhā vimalā, cakkhumatā sudantā susunāgā’’ti.</gatha>
    <paragraph>Atha  kho aparā devatā bhagavato santike imaṃ gāthaṃ abhāsi –</paragraph>
    <gatha type="1">‘‘Yekeci buddhaṃ saraṇaṃ gatāse, na te gamissanti apāyabhūmiṃ;</gatha>
    <gatha type="last">Pahāya mānusaṃ dehaṃ, devakāyaṃ paripūressantī’’ti.</gatha>
    <subhead>Devatāsannipātā</subhead>
    <paragraph nr="333"> Atha kho bhagavā bhikkhū āmantesi – ‘‘yebhuyyena, bhikkhave, dasasu lokadhātūsu devatā sannipatitā honti <note>[( ) sī. ipotthakesu natthi]</note>, tathāgataṃ dassanāya bhikkhusaṅghañca . Yepi te, bhikkhave, ahesuṃ atītamaddhānaṃ arahanto sammāsambuddhā, tesampi bhagavantānaṃ etaṃparamāyeva <note>[etaparamāyeva (sī. syā. pī.)]</note> devatā sannipatitā ahesuṃ seyyathāpi mayhaṃ etarahi. Yepi te, bhikkhave, bhavissanti anāgatamaddhānaṃ arahanto sammāsambuddhā, tesampi bhagavantānaṃ etaṃparamāyeva devatā sannipatitā bhavissanti seyyathāpi mayhaṃ etarahi. Ācikkhissāmi, bhikkhave, devakāyānaṃ nāmāni; kittayissāmi, bhikkhave, devakāyānaṃ nāmāni; desessāmi, bhikkhave, devakāyānaṃ nāmāni. Taṃ suṇātha, sādhukaṃ manasikarotha, bhāsissāmī’’ti. ‘‘Evaṃ, bhante’’ti kho te bhikkhū bhagavato paccassosuṃ.</paragraph>
    <paragraph nr="334"> Bhagavā etadavoca –</paragraph>
    <gatha type="1">‘‘Silokamanukassāmi, yattha bhummā tadassitā;</gatha>
    <gatha type="last">Ye sitā girigabbharaṃ, pahitattā samāhitā.</gatha>
    <gatha type="1">‘‘Puthūsīhāva sallīnā, lomahaṃsābhisambhuno;</gatha>
    <gatha type="last">Odātamanasā suddhā, vippasannamanāvilā’’ <note>[vippasannāmanāvilā (pī. ka.)]</note>.</gatha>
    <gatha type="1">Bhiyyo  pañcasate ñatvā, vane kāpilavatthave;</gatha>
    <gatha type="last">Tato āmantayī satthā, sāvake sāsane rate.</gatha>
    <gatha type="1">‘‘Devakāyā abhikkantā, te vijānātha bhikkhavo’’;</gatha>
    <gatha type="last">Te ca ātappamakaruṃ, sutvā buddhassa sāsanaṃ.</gatha>
    <gatha type="1">Tesaṃ pāturahu ñāṇaṃ, amanussānadassanaṃ;</gatha>
    <gatha type="last">Appeke satamaddakkhuṃ, sahassaṃ atha sattariṃ.</gatha>
    <gatha type="1">Sataṃ  eke sahassānaṃ, amanussānamaddasuṃ;</gatha>
    <gatha type="last">Appekenantamaddakkhuṃ , disā sabbā phuṭā ahuṃ.</gatha>
    <gatha type="1">Tañca sabbaṃ abhiññāya, vavatthitvāna <note>[vavakkhitvāna (sī. syā. pī.), avekkhitvāna (ṭīkā)]</note> cakkhumā;</gatha>
    <gatha type="last">Tato āmantayī satthā, sāvake sāsane rate.</gatha>
    <gatha type="1">‘‘Devakāyā abhikkantā, te vijānātha bhikkhavo;</gatha>
    <gatha type="last">Ye vohaṃ kittayissāmi, girāhi anupubbaso.</gatha>
    <paragraph nr="335">‘‘Sattasahassā te yakkhā, bhummā kāpilavatthavā.</paragraph>
    <gatha type="2">Iddhimanto jutimanto, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Chasahassā hemavatā, yakkhā nānattavaṇṇino;</gatha>
    <gatha type="2">Iddhimanto jutīmanto <note>[jutīmanto (sī. pī.)]</note>, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Sātāgirā tisahassā, yakkhā nānattavaṇṇino;</gatha>
    <gatha type="2">Iddhimanto jutimanto, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Iccete  soḷasasahassā, yakkhā nānattavaṇṇino;</gatha>
    <gatha type="2">Iddhimanto jutimanto, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Vessāmittā  pañcasatā, yakkhā nānattavaṇṇino;</gatha>
    <gatha type="2">Iddhimanto jutimanto, vaṇṇavanto yasassino;</gatha>
    <gatha type="last">Modamānā  abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Kumbhīro rājagahiko, vepullassa nivesanaṃ;</gatha>
    <gatha type="2">Bhiyyo naṃ satasahassaṃ, yakkhānaṃ payirupāsati;</gatha>
    <gatha type="last">Kumbhīro rājagahiko, sopāgā samitiṃ vanaṃ.</gatha>
    <paragraph nr="336">‘‘Purimañca disaṃ rājā, dhataraṭṭho pasāsati.</paragraph>
    <gatha type="last">Gandhabbānaṃ adhipati, mahārājā yasassiso.</gatha>
    <gatha type="1">‘‘Puttāpi  tassa bahavo, indanāmā mahabbalā;</gatha>
    <gatha type="2">Iddhimanto jutimanto, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Dakkhiṇañca disaṃ rājā, virūḷho taṃ pasāsati <note>[tappasāsati (syā.)]</note>;</gatha>
    <gatha type="last">Kumbhaṇḍānaṃ adhipati, mahārājā yasassiso.</gatha>
    <gatha type="1">‘‘Puttāpi tassa bahavo, indanāmā mahabbalā;</gatha>
    <gatha type="2">Iddhimanto jutimanto, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Pacchimañca disaṃ rājā, virūpakkho pasāsati;</gatha>
    <gatha type="last">Nāgānañca adhipati, mahārājā yasassiso.</gatha>
    <gatha type="1">‘‘Puttāpi  tassa bahavo, indanāmā mahabbalā;</gatha>
    <gatha type="2">Iddhimanto jutimanto, vaṇṇavanto yasassino;</gatha>
    <gatha type="last">Modamānā  abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Uttarañca disaṃ rājā, kuvero taṃ pasāsati;</gatha>
    <gatha type="last">Yakkhānañca adhipati, mahārājā yasassiso.</gatha>
    <gatha type="1">‘‘Puttāpi tassa bahavo, indanāmā mahabbalā;</gatha>
    <gatha type="2">Iddhimanto jutimanto, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Purimaṃ disaṃ dhataraṭṭho, dakkhiṇena virūḷhako;</gatha>
    <gatha type="last">Pacchimena virūpakkho, kuvero uttaraṃ disaṃ.</gatha>
    <gatha type="1">‘‘Cattāro te mahārājā, samantā caturo disā;</gatha>
    <gatha type="last">Daddallamānā <note>[daddaḷhamānā (ka.)]</note> aṭṭhaṃsu, vane kāpilavatthave.</gatha>
    <paragraph nr="337">‘‘Tesaṃ māyāvino dāsā, āguṃ <note>[āgū (syā.), āgu (sī. pī.) evamuparipi]</note> vañcanikā saṭhā.</paragraph>
    <gatha type="last">Māyā kuṭeṇḍu viṭeṇḍu <note>[veṭeṇḍu (sī. syā. pī.)]</note>, viṭucca <note>[viṭū ca (syā.)]</note> viṭuṭo saha.</gatha>
    <gatha type="1">‘‘Candano kāmaseṭṭho ca, kinnighaṇḍu <note>[kinnughaṇḍu (sī. syā. pī.)]</note> nighaṇḍu ca;</gatha>
    <gatha type="last">Panādo opamañño ca, devasūto ca mātali.</gatha>
    <gatha type="1">‘‘Cittaseno  ca gandhabbo, naḷorājā janesabho <note>[janosabho (syā.)]</note>;</gatha>
    <gatha type="last">Āgā pañcasikho ceva, timbarū sūriyavaccasā <note>[suriyavaccasā (sī. pī.)]</note>.</gatha>
    <gatha type="1">‘‘Ete caññe ca rājāno, gandhabbā saha rājubhi;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <paragraph nr="338">‘‘Athāguṃ  nāgasā nāgā, vesālā sahatacchakā.</paragraph>
    <gatha type="last">Kambalassatarā  āguṃ, pāyāgā saha ñātibhi.</gatha>
    <gatha type="1">‘‘Yāmunā dhataraṭṭhā ca, āgū nāgā yasassino;</gatha>
    <gatha type="last">Erāvaṇo mahānāgo, sopāgā samitiṃ vanaṃ.</gatha>
    <gatha type="1">‘‘Ye nāgarāje sahasā haranti, dibbā dijā pakkhi visuddhacakkhū;</gatha>
    <gatha type="last">Vehāyasā <note>[vehāsayā (sī. pī.)]</note> te vanamajjhapattā, citrā supaṇṇā iti tesa nāmaṃ.</gatha>
    <gatha type="1">‘‘Abhayaṃ tadā nāgarājānamāsi, supaṇṇato khemamakāsi buddho;</gatha>
    <gatha type="last">Saṇhāhi vācāhi upavhayantā, nāgā supaṇṇā saraṇamakaṃsu buddhaṃ.</gatha>
    <paragraph nr="339">‘‘Jitā vajirahatthena, samuddaṃ asurāsitā.</paragraph>
    <gatha type="last">Bhātaro vāsavassete, iddhimanto yasassino.</gatha>
    <gatha type="1">‘‘Kālakañcā mahābhismā <note>[kālakañjā mahābhiṃsā (sī. pī.)]</note>, asurā dānaveghasā;</gatha>
    <gatha type="last">Vepacitti sucitti ca, pahārādo namucī saha.</gatha>
    <gatha type="1">‘‘Satañca baliputtānaṃ, sabbe verocanāmakā;</gatha>
    <gatha type="2">Sannayhitvā balisenaṃ <note>[balīsenaṃ (syā.)]</note>, rāhubhaddamupāgamuṃ;</gatha>
    <gatha type="last">Samayodāni bhaddante, bhikkhūnaṃ samitiṃ vanaṃ.</gatha>
    <paragraph nr="340">‘‘Āpo ca devā pathavī, tejo vāyo tadāgamuṃ.</paragraph>
    <gatha type="last">Varuṇā vāraṇā <note>[vāruṇā (syā.)]</note> devā, somo ca yasasā saha.</gatha>
    <gatha type="1">‘‘Mettā  karuṇā kāyikā, āguṃ devā yasassino;</gatha>
    <gatha type="last">Dasete dasadhā kāyā, sabbe nānattavaṇṇino.</gatha>
    <gatha type="1">‘‘Iddhimanto  jutimanto, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Veṇḍudevā  sahali ca <note>[veṇhūca devā sahalīca (sī. pī.)]</note>, asamā ca duve yamā;</gatha>
    <gatha type="last">Candassūpanisā devā, candamāguṃ purakkhatvā.</gatha>
    <gatha type="1">‘‘Sūriyassūpanisā <note>[suriyassūpanisā (sī. syā. pī.)]</note> devā, sūriyamāguṃ purakkhatvā;</gatha>
    <gatha type="last">Nakkhattāni purakkhatvā, āguṃ mandavalāhakā.</gatha>
    <gatha type="1">‘‘Vasūnaṃ  vāsavo seṭṭho, sakkopāgā purindado;</gatha>
    <gatha type="last">Dasete dasadhā kāyā, sabbe nānattavaṇṇino.</gatha>
    <gatha type="1">‘‘Iddhimanto jutimanto, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Athāguṃ sahabhū devā, jalamaggisikhāriva;</gatha>
    <gatha type="last">Ariṭṭhakā ca rojā ca, umāpupphanibhāsino.</gatha>
    <gatha type="1">‘‘Varuṇā sahadhammā ca, accutā ca anejakā;</gatha>
    <gatha type="2">Sūleyyarucirā āguṃ, āguṃ vāsavanesino;</gatha>
    <gatha type="last">Dasete dasadhā kāyā, sabbe nānattavaṇṇino.</gatha>
    <gatha type="1">‘‘Iddhimanto jutimanto, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Samānā mahāsamanā, mānusā mānusuttamā;</gatha>
    <gatha type="last">Khiḍḍāpadosikā  āguṃ, āguṃ manopadosikā.</gatha>
    <gatha type="1">‘‘Athāguṃ harayo devā, ye ca lohitavāsino;</gatha>
    <gatha type="2">Pāragā mahāpāragā, āguṃ devā yasassino;</gatha>
    <gatha type="last">Dasete dasadhā kāyā, sabbe nānattavaṇṇino.</gatha>
    <gatha type="1">‘‘Iddhimanto  jutimanto, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Sukkā karambhā <note>[karumhā (sī. syā. pī.)]</note> aruṇā, āguṃ veghanasā saha;</gatha>
    <gatha type="last">Odātagayhā pāmokkhā, āguṃ devā vicakkhaṇā.</gatha>
    <gatha type="1">‘‘Sadāmattā  hāragajā, missakā ca yasassino;</gatha>
    <gatha type="last">Thanayaṃ āga pajjunno, yo disā abhivassati.</gatha>
    <gatha type="1">‘‘Dasete dasadhā kāyā, sabbe nānattavaṇṇino;</gatha>
    <gatha type="2">Iddhimanto jutimanto, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Khemiyā  tusitā yāmā, kaṭṭhakā ca yasassino;</gatha>
    <gatha type="2">Lambītakā lāmaseṭṭhā, jotināmā ca āsavā;</gatha>
    <gatha type="last">Nimmānaratino āguṃ, athāguṃ paranimmitā.</gatha>
    <gatha type="1">‘‘Dasete dasadhā kāyā, sabbe nānattavaṇṇino;</gatha>
    <gatha type="2">Iddhimanto jutimanto, vaṇṇavanto yasassino;</gatha>
    <gatha type="last">Modamānā abhikkāmuṃ, bhikkhūnaṃ samitiṃ vanaṃ.</gatha>
    <gatha type="1">‘‘Saṭṭhete  devanikāyā, sabbe nānattavaṇṇino;</gatha>
    <gatha type="last">Nāmanvayena āgacchuṃ <note>[āgañchuṃ (sī. syā. pī.)]</note>, ye caññe sadisā saha.</gatha>
    <gatha type="1">‘‘‘Pavuṭṭhajātimakhilaṃ <note>[pavutthajātiṃ akhilaṃ (sī. pī.)]</note>, oghatiṇṇamanāsavaṃ;</gatha>
    <gatha type="last">Dakkhemoghataraṃ nāgaṃ, candaṃva asitātigaṃ’.</gatha>
    <paragraph nr="341">‘‘Subrahmā paramatto ca <note>[paramattho ca (ka.)]</note>, puttā iddhimato saha.</paragraph>
    <gatha type="last">Sanaṅkumāro tisso ca, sopāga samitiṃ vanaṃ.</gatha>
    <gatha type="1">‘‘Sahassaṃ  brahmalokānaṃ, mahābrahmābhitiṭṭhati;</gatha>
    <gatha type="last">Upapanno jutimanto, bhismākāyo yasassiso.</gatha>
    <gatha type="1">‘‘Dasettha issarā āguṃ, paccekavasavattino;</gatha>
    <gatha type="last">Tesañca majjhato āga, hārito parivārito.</gatha>
    <paragraph nr="342">‘‘Te ca sabbe abhikkante, sainde <note>[sinde (syā.)]</note> deve sabrahmake.</paragraph>
    <gatha type="last">Mārasenā abhikkāmi, passa kaṇhassa mandiyaṃ.</gatha>
    <gatha type="1">‘‘‘Etha  gaṇhatha bandhatha, rāgena baddhamatthu vo;</gatha>
    <gatha type="last">Samantā parivāretha, mā vo muñcittha koci naṃ’.</gatha>
    <gatha type="1">‘‘Iti  tattha mahāseno, kaṇho senaṃ apesayi;</gatha>
    <gatha type="last">Pāṇinā talamāhacca, saraṃ katvāna bheravaṃ.</gatha>
    <gatha type="1">‘‘Yathā pāvussako megho, thanayanto savijjuko; +</gatha>
    <gatha type="last">Tadā so paccudāvatti, saṅkuddho asayaṃvase <note>[asayaṃvasī (sī. pī.)]</note>.</gatha>
    <paragraph nr="343"> Tañca sabbaṃ abhiññāya, vavatthitvāna cakkhumā.</paragraph>
    <gatha type="last">Tato  āmantayī satthā, sāvake sāsane rate.</gatha>
    <gatha type="1">‘‘Mārasenā abhikkantā, te vijānātha bhikkhavo;</gatha>
    <gatha type="2">Te ca ātappamakaruṃ, sutvā buddhassa sāsanaṃ;</gatha>
    <gatha type="last">Vītarāgehi pakkāmuṃ, nesaṃ lomāpi iñjayuṃ.</gatha>
    <gatha type="1">‘‘‘Sabbe vijitasaṅgāmā, bhayātītā yasassino;</gatha>
    <gatha type="last">Modanti saha bhūtehi, sāvakā te janesutā’’ti.</gatha>
    <centered>Mahāsamayasuttaṃ niṭṭhitaṃ sattamaṃ.</centered>
  </text>
</tree>
