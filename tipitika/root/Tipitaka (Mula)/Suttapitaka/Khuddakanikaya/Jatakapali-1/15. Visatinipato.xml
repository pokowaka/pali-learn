<?xml version='1.0' encoding='UTF-8'?>
<tree text="15. V&#x12B;satinip&#x101;to" target="text">
  <text>
    <hangnum/>
    <paragraph> 497. Mātaṅgajātakaṃ (1)</paragraph>
    <hangnum nr="1"/>
    <gatha type="1"> Kuto  nu āgacchasi dummavāsī <note>[rummavāsī (sī. pī.)]</note>, otallako paṃsupisācakova;</gatha>
    <gatha type="last">Saṅkāracoḷaṃ paṭimuñca <note>[paṭimucca (sī. pī.)]</note> kaṇṭhe, ko re tuvaṃ hosi <note>[hohisi (sī. pī.)]</note> adakkhiṇeyyo.</gatha>
    <hangnum nr="2"/>
    <gatha type="1"> Annaṃ tavedaṃ <note>[tava idaṃ (ka. sī. pī.), tavayidaṃ (syā.)]</note> pakataṃ yasassi, taṃ khajjare bhuñjare piyyare ca;</gatha>
    <gatha type="last">Jānāsi maṃ tvaṃ paradattūpajīviṃ, uttiṭṭhapiṇḍaṃ labhataṃ sapāko.</gatha>
    <hangnum nr="3"/>
    <gatha type="1"> Annaṃ mamedaṃ <note>[mama idaṃ (ka. sī. pī.), mamayidaṃ (syā.)]</note> pakataṃ brāhmaṇānaṃ, attatthāya saddahato mamedaṃ <note>[mama idaṃ (ka. sī. pī.), mamayidaṃ (syā.)]</note>;</gatha>
    <gatha type="last">Apehi etto kimidhaṭṭhitosi, na mādisā tuyhaṃ dadanti jamma.</gatha>
    <hangnum nr="4"/>
    <gatha type="1"> Thale ca ninne ca vapanti bījaṃ, anūpakhette phalamāsamānā <note>[māsasānā (sī. pī.), māsiṃ samānā (syā.)]</note>;</gatha>
    <gatha type="last">Etāya saddhāya dadāhi dānaṃ, appeva ārādhaye dakkhiṇeyye.</gatha>
    <hangnum nr="5"/>
    <gatha type="1"> Khettāni mayhaṃ viditāni loke, yesāhaṃ  bījāni patiṭṭhapemi;</gatha>
    <gatha type="last">Ye brāhmaṇā jātimantūpapannā, tānīdha khettāni supesalāni.</gatha>
    <hangnum nr="6"/>
    <gatha type="1"> Jātimado ca atimānitā ca, lobho ca doso ca mado ca moho;</gatha>
    <gatha type="last">Ete aguṇā yesu ca santi <note>[yesu vasanti (sī. pī.)]</note> sabbe, tānīdha khettāni apesalāni.</gatha>
    <hangnum nr="7"/>
    <gatha type="1"> Jātimado  ca atimānitā ca, lobho ca doso ca mado ca moho;</gatha>
    <gatha type="last">Ete aguṇā yesu na santi sabbe, tānīdha khettāni supesalāni.</gatha>
    <hangnum nr="8"/>
    <gatha type="1"> Kvettha gatā <note>[kvattha gatā (syā.), kattheva bhaṭṭhā (pī.)]</note> upajotiyo ca, upajjhāyo ca athavā gaṇḍakucchi <note>[aṇḍakucchi (sī. syā. pī.)]</note>;</gatha>
    <gatha type="last">Imassa daṇḍañca vadhañca datvā, gale gahetvā khalayātha <note>[galayātha (ka.)]</note> jammaṃ.</gatha>
    <hangnum nr="9"/>
    <gatha type="1"> Giriṃ nakhena khaṇasi, ayo dantehi <note>[dantena (sī. pī.)]</note> khādasi;</gatha>
    <gatha type="last">Jātavedaṃ padahasi, yo isiṃ paribhāsasi.</gatha>
    <hangnum nr="10"/>
    <gatha type="1"> Idaṃ vatvāna mātaṅgo, isi saccaparakkamo;</gatha>
    <gatha type="last">Antalikkhasmiṃ  pakkāmi <note>[pakkami (ka.)]</note>, brāhmaṇānaṃ udikkhataṃ.</gatha>
    <hangnum nr="11"/>
    <gatha type="1"> Āvellitaṃ <note>[aveṭhitaṃ (sī. pī.)]</note> piṭṭhito uttamaṅgaṃ, bāhuṃ <note>[bāhaṃ (sī. pī.)]</note> pasāreti akammaneyyaṃ <note>[akampaneyyaṃ (ka.)]</note>;</gatha>
    <gatha type="last">Setāni akkhīni yathā matassa, ko me imaṃ puttamakāsi evaṃ.</gatha>
    <hangnum nr="12"/>
    <gatha type="1"> Idhāgamā  samaṇo dummavāsī, otallako paṃsupisācakova;</gatha>
    <gatha type="last">Saṅkāracoḷaṃ paṭimuñca kaṇṭhe, so te imaṃ puttamakāsi evaṃ.</gatha>
    <hangnum nr="13"/>
    <gatha type="1"> Katamaṃ disaṃ agamā bhūripañño, akkhātha me māṇavā etamatthaṃ;</gatha>
    <gatha type="last">Gantvāna taṃ paṭikaremu accayaṃ, appeva naṃ putta labhemu jīvitaṃ.</gatha>
    <hangnum nr="14"/>
    <gatha type="1"> Vehāyasaṃ  agamā bhūripañño, pathaddhuno pannaraseva cando;</gatha>
    <gatha type="last">Api cāpi so purimadisaṃ agacchi, saccappaṭiñño isi sādhurūpo.</gatha>
    <hangnum nr="15"/>
    <gatha type="1"> Āvellitaṃ piṭṭhito uttamaṅgaṃ, bāhuṃ pasāreti akammaneyyaṃ;</gatha>
    <gatha type="last">Setāni akkhīni yathā matassa, ko  me imaṃ puttamakāsi evaṃ.</gatha>
    <hangnum nr="16"/>
    <gatha type="1"> Yakkhā have santi mahānubhāvā, anvāgatā isayo sādhurūpā;</gatha>
    <gatha type="last">Te duṭṭhacittaṃ kupitaṃ viditvā, yakkhā hi te puttamakaṃsu evaṃ.</gatha>
    <hangnum nr="17"/>
    <gatha type="1"> Yakkhā ca me puttamakaṃsu evaṃ, tvaññeva me mā kuddho <note>[kuddha (ka.)]</note> brahmacāri;</gatha>
    <gatha type="last">Tumheva <note>[tuyheva (ka.)]</note> pāde saraṇaṃ gatāsmi, anvāgatā puttasokena bhikkhu.</gatha>
    <hangnum nr="18"/>
    <gatha type="1"> Tadeva hi etarahi ca mayhaṃ, manopadoso na mamatthi <note>[mama natthi (pī.)]</note> koci;</gatha>
    <gatha type="last">Putto ca te vedamadena matto, atthaṃ na jānāti adhicca vede.</gatha>
    <hangnum nr="19"/>
    <gatha type="1"> Addhā have bhikkhu muhuttakena, sammuyhateva purisassa saññā;</gatha>
    <gatha type="last">Ekāparādhaṃ <note>[etāparādhaṃ (ka.)]</note> khama bhūripañña, na paṇḍitā kodhabalā bhavanti.</gatha>
    <hangnum nr="20"/>
    <gatha type="1"> Idañca mayhaṃ uttiṭṭhapiṇḍaṃ, tava <note>[natthi sī. pī. potthakesu]</note> maṇḍabyo bhuñjatu appapañño;</gatha>
    <gatha type="last">Yakkhā ca te naṃ <note>[te puttaṃ (syā.)]</note> na viheṭhayeyyuṃ, putto  ca te hessati <note>[hohiti (sī. pī.)]</note> so arogo.</gatha>
    <hangnum nr="21"/>
    <gatha type="1"> Maṇḍabya  bālosi parittapañño, yo puññakhettānamakovidosi;</gatha>
    <gatha type="last">Mahakkasāvesu dadāsi dānaṃ, kiliṭṭhakammesu asaññatesu.</gatha>
    <hangnum nr="22"/>
    <gatha type="1"> Jaṭā ca kesā ajinā nivatthā, jarūdapānaṃva mukhaṃ parūḷhaṃ;</gatha>
    <gatha type="last">Pajaṃ imaṃ passatha dummarūpaṃ <note>[rummarūpiṃ (sī. pī.)]</note>, na jaṭājinaṃ tāyati appapaññaṃ.</gatha>
    <hangnum nr="23"/>
    <gatha type="1"> Yesaṃ rāgo ca doso ca, avijjā ca virājitā;</gatha>
    <gatha type="last">Khīṇāsavā arahanto, tesu dinnaṃ mahapphalanti.</gatha>
    <centered>Mātaṅgajātakaṃ paṭhamaṃ.</centered>
    <hangnum/>
    <paragraph> 498. Cittasambhūtajātakaṃ (2)</paragraph>
    <hangnum nr="24"/>
    <gatha type="1"> Sabbaṃ narānaṃ saphalaṃ suciṇṇaṃ, na kammunā kiñcana moghamatthi;</gatha>
    <gatha type="last">Passāmi sambhūtaṃ mahānubhāvaṃ, sakammunā  puññaphalūpapannaṃ.</gatha>
    <hangnum nr="25"/>
    <gatha type="1"> Sabbaṃ  narānaṃ saphalaṃ suciṇṇaṃ, na kammunā kiñcana moghamatthi;</gatha>
    <gatha type="last">Kaccinnu cittassapi evamevaṃ, iddho mano tassa yathāpi mayhaṃ.</gatha>
    <hangnum nr="26"/>
    <gatha type="1"> Sabbaṃ narānaṃ saphalaṃ suciṇṇaṃ, na kammunā kiñcana moghamatthi;</gatha>
    <gatha type="last">Cittampi jānāhi <note>[cittaṃ vijānāhi (sī. pī.)]</note> tatheva deva, iddho mano tassa yathāpi tuyhaṃ.</gatha>
    <hangnum nr="27"/>
    <gatha type="1"> Bhavaṃ nu citto sutamaññato te, udāhu te koci naṃ etadakkhā;</gatha>
    <gatha type="last">Gāthā sugītā na mamatthi kaṅkhā, dadāmi te gāmavaraṃ satañca.</gatha>
    <hangnum nr="28"/>
    <gatha type="1"> Na  cāhaṃ citto sutamaññato me, isī ca me etamatthaṃ asaṃsi;</gatha>
    <gatha type="last">‘‘Gantvāna rañño paṭigāhi <note>[paṭigāyi (syā. ka.), paṭigāya (?)]</note> gāthaṃ, api te varaṃ attamano dadeyya’’ <note>[api nu te varaṃ attamano dadeyya (syā.), api nu te attamano varaṃ dade (ka.)]</note>.</gatha>
    <hangnum nr="29"/>
    <gatha type="1"> Yojentu ve rājarathe, sukate cittasibbane;</gatha>
    <gatha type="last">Kacchaṃ nāgānaṃ bandhatha, gīveyyaṃ paṭimuñcatha.</gatha>
    <hangnum nr="30"/>
    <gatha type="1"> Āhaññantu <note>[āhaññare (syā.)]</note> bherimudiṅgasaṅkhe <note>[saṅkhā (syā.)]</note>, sīghāni yānāni ca yojayantu;</gatha>
    <gatha type="last">Ajjevahaṃ assamaṃ taṃ gamissaṃ, yattheva dakkhissamisiṃ nisinnaṃ.</gatha>
    <hangnum nr="31"/>
    <gatha type="1"> Suladdhalābho vata me ahosi, gāthā sugītā parisāya majjhe;</gatha>
    <gatha type="last">Svāhaṃ isiṃ sīlavatūpapannaṃ, disvā patīto sumanohamasmi.</gatha>
    <hangnum nr="32"/>
    <gatha type="1"> Āsanaṃ udakaṃ pajjaṃ, paṭiggaṇhātu no bhavaṃ;</gatha>
    <gatha type="last">Agghe bhavantaṃ pucchāma, agghaṃ kurutu no bhavaṃ.</gatha>
    <hangnum nr="33"/>
    <gatha type="1"> Rammañca te āvasathaṃ karontu, nārīgaṇehi paricārayassu;</gatha>
    <gatha type="last">Karohi okāsamanuggahāya, ubhopi maṃ issariyaṃ karoma.</gatha>
    <hangnum nr="34"/>
    <gatha type="1"> Disvā phalaṃ duccaritassa rāja, atho suciṇṇassa mahāvipākaṃ;</gatha>
    <gatha type="last">Attānameva paṭisaṃyamissaṃ, na patthaye putta <note>[puttaṃ (sī. pī.)]</note> pasuṃ dhanaṃ vā.</gatha>
    <hangnum nr="35"/>
    <gatha type="1"> Dasevimā vassadasā, maccānaṃ idha jīvitaṃ;</gatha>
    <gatha type="last">Apattaññeva  taṃ odhiṃ, naḷo chinnova sussati.</gatha>
    <hangnum nr="36"/>
    <gatha type="1"> Tattha  kā nandi kā khiḍḍā, kā ratī kā dhanesanā;</gatha>
    <gatha type="last">Kiṃ me puttehi dārehi, rāja muttosmi bandhanā.</gatha>
    <hangnum nr="37"/>
    <gatha type="1"> Sohaṃ evaṃ pajānāmi <note>[so ahaṃ suppajānāmi (sī. pī.)]</note>, maccu me nappamajjati;</gatha>
    <gatha type="last">Antakenādhipannassa, kā ratī kā dhanesanā.</gatha>
    <hangnum nr="38"/>
    <gatha type="1"> Jāti narānaṃ adhamā janinda, caṇḍālayoni dvipadākaniṭṭhā <note>[dipadākaniṭṭhā (sī. pī.)]</note>;</gatha>
    <gatha type="last">Sakehi kammehi supāpakehi, caṇḍālagabbhe <note>[caṇḍāligabbhe (syā.)]</note> avasimha pubbe.</gatha>
    <hangnum nr="39"/>
    <gatha type="1"> Caṇḍālāhumha avantīsu, migā nerañjaraṃ pati;</gatha>
    <gatha type="last">Ukkusā nammadātīre <note>[rammadātīre (syā. ka.)]</note>, tyajja brāhmaṇakhattiyā.</gatha>
    <hangnum nr="40"/>
    <gatha type="1"> Upanīyati  jīvitamappamāyu, jarūpanītassa  na santi tāṇā;</gatha>
    <gatha type="last">Karohi pañcāla mameta <note>[mameva (syā. ka.)]</note> vākyaṃ, mākāsi kammāni dukkhudrayāni.</gatha>
    <hangnum nr="41"/>
    <gatha type="1"> Upanīyati jīvitamappamāyu, jarūpanītassa na santi tāṇā;</gatha>
    <gatha type="last">Karohi pañcāla mameta vākyaṃ, mākāsi kammāni dukkhapphalāni.</gatha>
    <hangnum nr="42"/>
    <gatha type="1"> Upanīyati jīvitamappamāyu, jarūpanītassa na santi tāṇā;</gatha>
    <gatha type="last">Karohi pañcāla mameta vākyaṃ, mākāsi kammāni rajassirāni.</gatha>
    <hangnum nr="43"/>
    <gatha type="1"> Upanīyati jīvitamappamāyu, vaṇṇaṃ jarā hanti narassa jiyyato;</gatha>
    <gatha type="last">Karohi pañcāla mameta vākyaṃ, mākāsi kammaṃ nirayūpapattiyā.</gatha>
    <hangnum nr="44"/>
    <gatha type="1"> Addhā  hi saccaṃ vacanaṃ tavetaṃ, yathā isī bhāsasi evametaṃ;</gatha>
    <gatha type="last">Kāmā ca me santi anapparūpā, te duccajā mādisakena bhikkhu.</gatha>
    <hangnum nr="45"/>
    <gatha type="1"> Nāgo yathā paṅkamajjhe byasanno, passaṃ thalaṃ nābhisambhoti gantuṃ;</gatha>
    <gatha type="last">Evampahaṃ <note>[evamahaṃ (syā.)]</note> kāmapaṅke byasanno, na bhikkhuno maggamanubbajāmi.</gatha>
    <hangnum nr="46"/>
    <gatha type="1"> Yathāpi mātā ca pitā ca puttaṃ, anusāsare kinti sukhī bhaveyya;</gatha>
    <gatha type="last">Evampi maṃ tvaṃ anusāsa bhante, yathā ciraṃ <note>[yamācaraṃ (sī. pī. ka. aṭṭha.)]</note> pecca sukhī bhaveyyaṃ.</gatha>
    <hangnum nr="47"/>
    <gatha type="1"> No  ce tuvaṃ ussahase janinda, kāme ime mānusake pahātuṃ;</gatha>
    <gatha type="last">Dhammiṃ <note>[dhammaṃ (sī. pī.)]</note> baliṃ paṭṭhapayassu rāja, adhammakāro tava <note>[adhammakāro ca te (sī. syā. pī.)]</note> māhu raṭṭhe.</gatha>
    <hangnum nr="48"/>
    <gatha type="1"> Dūtā vidhāvantu disā catasso, nimantakā samaṇabrāhmaṇānaṃ;</gatha>
    <gatha type="last">Te annapānena upaṭṭhahassu, vatthena senāsanapaccayena ca.</gatha>
    <hangnum nr="49"/>
    <gatha type="1"> Annena pānena pasannacitto, santappaya samaṇabrāhmaṇe ca;</gatha>
    <gatha type="last">Datvā ca bhutvā ca yathānubhāvaṃ, anindito saggamupehi <note>[mupeti (pī. ka.)]</note> ṭhānaṃ.</gatha>
    <hangnum nr="50"/>
    <gatha type="1"> Sace ca taṃ rāja mado saheyya, nārīgaṇehi paricārayantaṃ;</gatha>
    <gatha type="last">Imameva gāthaṃ manasī karohi, bhāsesi <note>[bhāsehi (syā. pī. ka.)]</note> cenaṃ parisāya majjhe.</gatha>
    <hangnum nr="51"/>
    <gatha type="1"> Abbhokāsasayo  jantu, vajantyā khīrapāyito;</gatha>
    <gatha type="last">Parikiṇṇo suvānehi <note>[supinehi (sī. pī.)]</note>, svājja rājāti vuccatīti.</gatha>
    <centered>Cittasambhūtajātakaṃ dutiyaṃ.</centered>
    <hangnum/>
    <paragraph> 499. Sivijātakaṃ (3)</paragraph>
    <hangnum nr="52"/>
    <gatha type="1"> Dūre  apassaṃ therova, cakkhuṃ yācitumāgato;</gatha>
    <gatha type="last">Ekanettā bhavissāma, cakkhuṃ me dehi yācito.</gatha>
    <hangnum nr="53"/>
    <gatha type="1"> Kenānusiṭṭho  idha māgatosi, vanibbaka <note>[vaṇibbaka (sī.)]</note> cakkhupathāni yācituṃ;</gatha>
    <gatha type="last">Suduccajaṃ yācasi uttamaṅgaṃ, yamāhu nettaṃ purisena duccajaṃ.</gatha>
    <hangnum nr="54"/>
    <gatha type="1"> Yamāhu devesu sujampatīti, maghavāti naṃ āhu manussaloke;</gatha>
    <gatha type="last">Tenānusiṭṭho idha māgatosmi, vanibbako cakkhupathāni yācituṃ.</gatha>
    <hangnum nr="55"/>
    <gatha type="1"> Vanibbato <note>[vanibbako (syā. pī.)]</note> mayha vaniṃ <note>[vanaṃ (ka.), vaṇiṃ (sī. syā. pī.)]</note> anuttaraṃ, dadāhi te cakkhupathāni yācito;</gatha>
    <gatha type="last">Dadāhi me cakkhupathaṃ anuttaraṃ, yamāhu nettaṃ purisena duccajaṃ.</gatha>
    <hangnum nr="56"/>
    <gatha type="1"> Yena atthena āgacchi <note>[āgañchi (sī. pī.)]</note>, yamatthamabhipatthayaṃ;</gatha>
    <gatha type="last">Te te ijjhantu saṅkappā, labha cakkhūni brāhmaṇa.</gatha>
    <hangnum nr="57"/>
    <gatha type="1"> Ekaṃ te yācamānassa, ubhayāni dadāmahaṃ;</gatha>
    <gatha type="last">Sa cakkhumā gaccha janassa pekkhato, yadicchase tvaṃ tadate samijjhatu.</gatha>
    <hangnum nr="58"/>
    <gatha type="1"> Mā  no deva adā cakkhuṃ, mā no sabbe parākari <note>[parakkari (syā. ka. aṭṭha.), parikkari (ka.) pari + ā + kari = parākari]</note>;</gatha>
    <gatha type="last">Dhanaṃ dehi mahārāja, muttā veḷuriyā bahū.</gatha>
    <hangnum nr="59"/>
    <gatha type="1"> Yutte deva rathe dehi, ājānīye calaṅkate;</gatha>
    <gatha type="last">Nāge dehi mahārāja, hemakappanavāsase.</gatha>
    <hangnum nr="60"/>
    <gatha type="1"> Yathā taṃ sivayo <note>[sīviyo (syā.)]</note> sabbe, sayoggā sarathā sadā;</gatha>
    <gatha type="last">Samantā parikireyyuṃ <note>[parikareyyuṃ (syā. pī.)]</note>, evaṃ dehi rathesabha.</gatha>
    <hangnum nr="61"/>
    <gatha type="1"> Yo ve dassanti vatvāna, adāne kurute mano;</gatha>
    <gatha type="last">Bhūmyaṃ <note>[bhūmyā (sī. pī.)]</note> so patitaṃ pāsaṃ, gīvāyaṃ paṭimuñcati.</gatha>
    <hangnum nr="62"/>
    <gatha type="1"> Yo ve dassanti vatvāna, adāne kurute mano;</gatha>
    <gatha type="last">Pāpā pāpataro hoti, sampatto yamasādhanaṃ.</gatha>
    <hangnum nr="63"/>
    <gatha type="1"> Yañhi yāce tañhi dade, yaṃ na yāce na taṃ dade;</gatha>
    <gatha type="last">Svāhaṃ tameva dassāmi, yaṃ maṃ yācati brāhmaṇo.</gatha>
    <hangnum nr="64"/>
    <gatha type="1"> Āyuṃ nu vaṇṇaṃ nu sukhaṃ balaṃ nu, kiṃ patthayāno nu janinda desi;</gatha>
    <gatha type="last">Kathañhi rājā sivinaṃ anuttaro, cakkhūni dajjā paralokahetu.</gatha>
    <hangnum nr="65"/>
    <gatha type="1"> Na vāhametaṃ yasasā dadāmi, na puttamicche na dhanaṃ na raṭṭhaṃ;</gatha>
    <gatha type="last">Satañca dhammo carito purāṇo, icceva dāne ramate mano mama <note>[mamaṃ (sī. pī.)]</note>.</gatha>
    <hangnum nr="66"/>
    <gatha type="1"> Sakhā  ca mitto ca mamāsi sīvika <note>[sīvaka (sī. pī.)]</note>, susikkhito sādhu karohi me vaco;</gatha>
    <gatha type="last">Uddharitvā <note>[uddhatva (sī.), laddha tvaṃ (pī.)]</note> cakkhūni mamaṃ jigīsato, hatthesu ṭhapehi <note>[āvesi (sī.)]</note> vanibbakassa.</gatha>
    <hangnum nr="67"/>
    <gatha type="1"> Codito  sivirājena, siviko vacanaṅkaro;</gatha>
    <gatha type="2">Rañño cakkhūnuddharitvā <note>[cakkhūni uddhatvā (sī. pī.)]</note>, brāhmaṇassūpanāmayi;</gatha>
    <gatha type="last">Sacakkhu brāhmaṇo āsi, andho rājā upāvisi.</gatha>
    <hangnum nr="68"/>
    <gatha type="1"> Tato so katipāhassa, uparūḷhesu cakkhusu;</gatha>
    <gatha type="last">Sūtaṃ āmantayī rājā, sivīnaṃ raṭṭhavaḍḍhano.</gatha>
    <hangnum nr="69"/>
    <gatha type="1"> Yojehi sārathi yānaṃ, yuttañca paṭivedaya;</gatha>
    <gatha type="last">Uyyānabhūmiṃ gacchāma, pokkharañño vanāni ca.</gatha>
    <hangnum nr="70"/>
    <gatha type="1"> So ca pokkharaṇītīre <note>[pokkharaṇiyā tīre (sī. pī.)]</note>, pallaṅkena upāvisi;</gatha>
    <gatha type="last">Tassa sakko pāturahu, devarājā sujampati.</gatha>
    <hangnum nr="71"/>
    <gatha type="1"> Sakkohamasmi devindo, āgatosmi tavantike;</gatha>
    <gatha type="last">Varaṃ varassu rājīsi, yaṃ kiñci manasicchasi.</gatha>
    <hangnum nr="72"/>
    <gatha type="1"> Pahūtaṃ me dhanaṃ sakka, balaṃ koso canappako;</gatha>
    <gatha type="last">Andhassa me sato dāni, maraṇaññeva ruccati.</gatha>
    <hangnum nr="73"/>
    <gatha type="1"> Yāni  saccāni dvipadinda, tāni bhāsassu khattiya;</gatha>
    <gatha type="last">Saccaṃ te bhaṇamānassa, puna cakkhu bhavissati.</gatha>
    <hangnum nr="74"/>
    <gatha type="1"> Ye maṃ yācitumāyanti, nānāgottā vanibbakā;</gatha>
    <gatha type="2">Yopi maṃ yācate tattha, sopi me manaso piyo;</gatha>
    <gatha type="last">Etena saccavajjena, cakkhu me upapajjatha.</gatha>
    <hangnum nr="75"/>
    <gatha type="1"> Yaṃ maṃ so yācituṃ āgā, dehi cakkhunti brāhmaṇo;</gatha>
    <gatha type="last">Tassa cakkhūni pādāsiṃ, brāhmaṇassa vanibbato <note>[vaṇibbino (sī.), vanibbino (pī.)]</note>.</gatha>
    <hangnum nr="76"/>
    <gatha type="1"> Bhiyyo maṃ āvisī pīti, somanassañcanappakaṃ;</gatha>
    <gatha type="last">Etena saccavajjena, dutiyaṃ me upapajjatha.</gatha>
    <hangnum nr="77"/>
    <gatha type="1"> Dhammena bhāsitā gāthā, sivīnaṃ raṭṭhavaḍḍhana;</gatha>
    <gatha type="last">Etāni tava nettāni, dibbāni paṭidissare.</gatha>
    <hangnum nr="78"/>
    <gatha type="1"> Tirokuṭṭaṃ tiroselaṃ, samatiggayha pabbataṃ;</gatha>
    <gatha type="last">Samantā yojanasataṃ, dassanaṃ anubhontu te.</gatha>
    <hangnum nr="79"/>
    <gatha type="1"> Ko  nīdha vittaṃ na dadeyya yācito, api visiṭṭhaṃ supiyampi attano;</gatha>
    <gatha type="last">Tadiṅgha sabbe sivayo samāgatā, dibbāni nettāni mamajja passatha.</gatha>
    <hangnum nr="80"/>
    <gatha type="1"> Tirokuṭṭaṃ tiroselaṃ, samatiggayha pabbataṃ;</gatha>
    <gatha type="last">Samantā yojanasataṃ, dassanaṃ anubhonti me.</gatha>
    <hangnum nr="81"/>
    <gatha type="1"> Na  cāgamattā paramatthi kiñci, maccānaṃ idha jīvite;</gatha>
    <gatha type="last">Datvāna  mānusaṃ <note>[datvā mānusakaṃ (sī.)]</note> cakkhuṃ, laddhaṃ me <note>[me iti padaṃ natthi sī. potthake]</note> cakkhuṃ amānusaṃ.</gatha>
    <hangnum nr="82"/>
    <gatha type="1"> Etampi disvā sivayo, detha dānāni bhuñjatha;</gatha>
    <gatha type="last">Datvā ca bhutvā ca yathānubhāvaṃ, aninditā saggamupetha ṭhānanti.</gatha>
    <centered>Sivijātakaṃ tatiyaṃ.</centered>
    <hangnum/>
    <paragraph> 500. Sirīmantajātakaṃ (4)</paragraph>
    <hangnum nr="83"/>
    <gatha type="1"> Paññāyupetaṃ siriyā vihīnaṃ, yasassinaṃ vāpi apetapaññaṃ;</gatha>
    <gatha type="last">Pucchāmi taṃ senaka etamatthaṃ, kamettha seyyo kusalā vadanti.</gatha>
    <hangnum nr="84"/>
    <gatha type="1"> Dhīrā ca bālā ca have janinda, sippūpapannā ca asippino ca;</gatha>
    <gatha type="last">Sujātimantopi ajātimassa, yasassino pesakarā <note>[pessakarā (sī. pī.)]</note> bhavanti;</gatha>
    <gatha type="last">Etampi disvāna ahaṃ vadāmi, pañño nihīno sirīmāva <note>[sirimāva (sī. syā. pī.)]</note> seyyo.</gatha>
    <hangnum nr="85"/>
    <gatha type="1"> Tuvampi pucchāmi anomapañña, mahosadha kevaladhammadassi;</gatha>
    <gatha type="last">Bālaṃ yasassiṃ paṇḍitaṃ appabhogaṃ, kamettha  seyyo kusalā vadanti.</gatha>
    <hangnum nr="86"/>
    <gatha type="1"> Pāpāni  kammāni karoti bālo <note>[karonti bālā (syā. ka.)]</note>, idhameva <note>[idameva (syā. ka. aṭṭha.), imameva (ka.)]</note> seyyo iti maññamāno <note>[maññamānā (syā. ka.)]</note>;</gatha>
    <gatha type="2">Idhalokadassī paralokamadassī, ubhayattha bālo kalimaggahesi;</gatha>
    <gatha type="last">Etampi disvāna ahaṃ vadāmi, paññova seyyo na yasassi bālo.</gatha>
    <hangnum nr="87"/>
    <gatha type="1"> Na sippametaṃ vidadhāti bhogaṃ, na bandhuvā <note>[na bandhavā (sī. syā. ka.)]</note> na sarīravaṇṇo yo <note>[na sarīrāvakāso (sī. syā. pī.)]</note>;</gatha>
    <gatha type="2">Passeḷamūgaṃ sukhamedhamānaṃ, sirī hi naṃ bhajate goravindaṃ <note>[gorimandaṃ (sī. pī.)]</note>;</gatha>
    <gatha type="last">Etampi disvāna ahaṃ vadāmi, pañño nihīno sirīmāva seyyo.</gatha>
    <hangnum nr="88"/>
    <gatha type="1"> Laddhā sukhaṃ majjati appapañño, dukkhena phuṭṭhopi pamohameti;</gatha>
    <gatha type="2">Āgantunā dukkhasukhena phuṭṭho, pavedhati vāricarova ghamme;</gatha>
    <gatha type="last">Etampi disvāna ahaṃ vadāmi, paññova seyyo na yasassi bālo.</gatha>
    <hangnum nr="89"/>
    <gatha type="1"> Dumaṃ yathā sāduphalaṃ araññe, samantato  samabhisaranti <note>[samabhicaranti (sī. pī.)]</note> pakkhī;</gatha>
    <gatha type="2">Evampi aḍḍhaṃ sadhanaṃ sabhogaṃ, bahujjano bhajati atthahetu;</gatha>
    <gatha type="last">Etampi disvāna ahaṃ vadāmi, pañño nihīno sirīmāva seyyo.</gatha>
    <hangnum nr="90"/>
    <gatha type="1"> Na sādhu balavā bālo, sāhasā vindate dhanaṃ;</gatha>
    <gatha type="2">Kandantametaṃ dummedhaṃ, kaḍḍhanti nirayaṃ bhusaṃ;</gatha>
    <gatha type="last">Etampi disvāna ahaṃ vadāmi, paññova seyyo na yasassi bālo.</gatha>
    <hangnum nr="91"/>
    <gatha type="1"> Yā  kāci najjo gaṅgamabhissavanti, sabbāva tā nāmagottaṃ jahanti;</gatha>
    <gatha type="2">Gaṅgā samuddaṃ paṭipajjamānā, na khāyate iddhiṃ paññopi loke <note>[iddhiparo hi loke (ka. sī. syā.), iddhiparo hi loko (sī. pī. aṭṭha.)]</note>;</gatha>
    <gatha type="last">Etampi disvāna ahaṃ vadāmi, pañño nihīno sirīmāva seyyo.</gatha>
    <hangnum nr="92"/>
    <gatha type="1"> Yametamakkhā udadhiṃ mahantaṃ, savanti najjo sabbakālamasaṅkhyaṃ;</gatha>
    <gatha type="last">So sāgaro niccamuḷāravego, velaṃ na acceti mahāsamuddo.</gatha>
    <hangnum nr="93"/>
    <gatha type="1"> Evampi  bālassa pajappitāni, paññaṃ na acceti sirī kadāci;</gatha>
    <gatha type="last">Etampi disvāna ahaṃ vadāmi, paññova seyyo na yasassi bālo.</gatha>
    <hangnum nr="94"/>
    <gatha type="1"> Asaññato cepi paresamatthaṃ, bhaṇāti sandhānagato <note>[saṇṭhānagato (syā. pī.), santhānagato (sī.)]</note> yasassī;</gatha>
    <gatha type="2">Tasseva taṃ rūhati ñātimajjhe, sirī hi naṃ <note>[sirihīnaṃ (sī. ka.), sirīhīnaṃ (syā. pī.)]</note> kārayate na paññā <note>[na pañño (sī.), na paññaṃ (syā. ka.)]</note>;</gatha>
    <gatha type="last">Etampi disvāna ahaṃ vadāmi, pañño nihīno sirīmāva seyyo.</gatha>
    <hangnum nr="95"/>
    <gatha type="1"> Parassa vā attano vāpi hetu, bālo musā bhāsati appapañño;</gatha>
    <gatha type="2">So nindito hoti sabhāya majjhe, pacchāpi <note>[peccampi (sī. pī.), peccāpi (?)]</note> so duggatigāmī hoti;</gatha>
    <gatha type="last">Etampi disvāna ahaṃ vadāmi, paññova seyyo na yasassi bālo.</gatha>
    <hangnum nr="96"/>
    <gatha type="1"> Atthampi  ce bhāsati bhūripañño, anāḷhiyo <note>[anālayo (pī.)]</note> appadhano daliddo;</gatha>
    <gatha type="2">Na tassa taṃ rūhati ñātimajjhe, sirī  ca paññāṇavato na hoti;</gatha>
    <gatha type="last">Etampi disvāna ahaṃ vadāmi, pañño nihīno sirīmāva seyyo.</gatha>
    <hangnum nr="97"/>
    <gatha type="1"> Parassa vā attano vāpi hetu, na bhāsati alikaṃ bhūripañño;</gatha>
    <gatha type="2">So pūjito hoti sabhāya majjhe, pacchāpi so suggatigāmī hoti;</gatha>
    <gatha type="last">Etampi disvāna ahaṃ vadāmi, paññova seyyo na yasassi bālo.</gatha>
    <hangnum nr="98"/>
    <gatha type="1"> Hatthī gavassā maṇikuṇḍalā ca, thiyo ca iddhesu kulesu jātā;</gatha>
    <gatha type="2">Sabbāva tā upabhogā bhavanti, iddhassa posassa aniddhimanto;</gatha>
    <gatha type="last">Etampi disvāna ahaṃ vadāmi, pañño nihīno sirīmāva seyyo.</gatha>
    <hangnum nr="99"/>
    <gatha type="1"> Asaṃvihitakammantaṃ, bālaṃ dummedhamantinaṃ;</gatha>
    <gatha type="2">Sirī jahati dummedhaṃ, jiṇṇaṃva urago tacaṃ;</gatha>
    <gatha type="last">Etampi disvāna ahaṃ vadāmi, paññova seyyo na yasassi bālo.</gatha>
    <hangnum nr="100"/>
    <gatha type="1"> Pañca paṇḍitā mayaṃ bhaddante, sabbe  pañjalikā upaṭṭhitā;</gatha>
    <gatha type="2">Tvaṃ no abhibhuyya issarosi, sakkova bhūtapati devarājā;</gatha>
    <gatha type="last">Etampi disvāna ahaṃ vadāmi, pañño nihīno sirīmāva seyyo.</gatha>
    <hangnum nr="101"/>
    <gatha type="1"> Dāsova  paññassa yasassi bālo, atthesu jātesu tathāvidhesu;</gatha>
    <gatha type="2">Yaṃ paṇḍito nipuṇaṃ saṃvidheti, sammohamāpajjati tattha bālo;</gatha>
    <gatha type="last">Etampi disvāna ahaṃ vadāmi, paññova seyyo na yasassi bālo.</gatha>
    <hangnum nr="102"/>
    <gatha type="1"> Addhā hi paññāva sataṃ pasatthā, kantā sirī bhogaratā manussā;</gatha>
    <gatha type="last">Ñāṇañca buddhānamatulyarūpaṃ, paññaṃ na acceti sirī kadāci.</gatha>
    <hangnum nr="103"/>
    <gatha type="1"> Yaṃ taṃ apucchimha akittayī no, mahosadha kevaladhammadassī;</gatha>
    <gatha type="2">Gavaṃ sahassaṃ usabhañca nāgaṃ, ājaññayutte ca rathe dasa ime;</gatha>
    <gatha type="last">Pañhassa veyyākaraṇena tuṭṭho, dadāmi  te gāmavarāni soḷasāti.</gatha>
    <centered>Sirīmantajātakaṃ <note>[sirimandajātakaṃ (sī. syā. pī.)]</note> catutthaṃ.</centered>
    <hangnum/>
    <paragraph> 501. Rohaṇamigajātakaṃ (5)</paragraph>
    <hangnum nr="104"/>
    <gatha type="1"> Ete yūthā patiyanti, bhītā maraṇassa <note>[maraṇā (syā. pī.), maraṇa (ka.)]</note> cittaka;</gatha>
    <gatha type="last">Gaccha tuvampi mākaṅkhi, jīvissanti tayā saha.</gatha>
    <hangnum nr="105"/>
    <gatha type="1"> Nāhaṃ rohaṇa <note>[rohanta (sī. pī.), rohana (syā.)]</note> gacchāmi, hadayaṃ me avakassati;</gatha>
    <gatha type="last">Na taṃ ahaṃ jahissāmi, idha hissāmi jīvitaṃ.</gatha>
    <hangnum nr="106"/>
    <gatha type="1"> Te hi nūna marissanti, andhā apariṇāyakā;</gatha>
    <gatha type="last">Gaccha tuvampi mākaṅkhi, jīvissanti tayā saha.</gatha>
    <hangnum nr="107"/>
    <gatha type="1"> Nāhaṃ rohaṇa gacchāmi, hadayaṃ me avakassati;</gatha>
    <gatha type="last">Na taṃ baddhaṃ <note>[bandhaṃ (ka.)]</note> jahissāmi, idha hissāmi jīvitaṃ.</gatha>
    <hangnum nr="108"/>
    <gatha type="1"> Gaccha  bhīru palāyassu, kūṭe baddhosmi āyase;</gatha>
    <gatha type="last">Gaccha tuvampi mākaṅkhi, jīvissanti tayā saha.</gatha>
    <hangnum nr="109"/>
    <gatha type="1"> Nāhaṃ rohaṇa gacchāmi, hadayaṃ me avakassati;</gatha>
    <gatha type="last">Na taṃ ahaṃ jahissāmi, idha hissāmi jīvitaṃ.</gatha>
    <hangnum nr="110"/>
    <gatha type="1"> Te hi nūna marissanti, andhā apariṇāyakā;</gatha>
    <gatha type="last">Gaccha tuvampi mākaṅkhi, jīvissanti tayā saha.</gatha>
    <hangnum nr="111"/>
    <gatha type="1"> Nāhaṃ rohaṇa gacchāmi, hadayaṃ me avakassati;</gatha>
    <gatha type="last">Na  taṃ baddhaṃ jahissāmi, idha hissāmi jīvitaṃ.</gatha>
    <hangnum nr="112"/>
    <gatha type="1"> Ayaṃ so luddako eti, luddarūpo <note>[ruddarūpo (sī. pī.)]</note> sahāvudho;</gatha>
    <gatha type="last">Yo no vadhissati ajja, usunā sattiyā api <note>[mapi (sī. syā. pī.)]</note>.</gatha>
    <hangnum nr="113"/>
    <gatha type="1"> Sā  muhuttaṃ palāyitvā, bhayaṭṭā <note>[bhayaṭṭhā (pī.)]</note> bhayatajjitā;</gatha>
    <gatha type="last">Sudukkaraṃ akarā bhīru, maraṇāyūpanivattatha.</gatha>
    <hangnum nr="114"/>
    <gatha type="1"> Kinnu teme migā honti, muttā baddhaṃ upāsare;</gatha>
    <gatha type="last">Na taṃ cajitumicchanti, jīvitassapi kāraṇā.</gatha>
    <hangnum nr="115"/>
    <gatha type="1"> Bhātaro honti me ludda, sodariyā ekamātukā;</gatha>
    <gatha type="last">Na maṃ cajitumicchanti, jīvitassapi kāraṇā.</gatha>
    <hangnum nr="116"/>
    <gatha type="1"> Te hi nūna marissanti, andhā apariṇāyakā;</gatha>
    <gatha type="last">Pañcannaṃ jīvitaṃ dehi, bhātaraṃ muñca luddaka.</gatha>
    <hangnum nr="117"/>
    <gatha type="1"> So vo ahaṃ pamokkhāmi, mātāpettibharaṃ migaṃ;</gatha>
    <gatha type="last">Nandantu mātāpitaro, muttaṃ disvā mahāmigaṃ.</gatha>
    <hangnum nr="118"/>
    <gatha type="1"> Evaṃ luddaka nandassu, saha sabbehi ñātibhi;</gatha>
    <gatha type="last">Yathāhamajja nandāmi, muttaṃ disvā mahāmigaṃ.</gatha>
    <hangnum nr="119"/>
    <gatha type="1"> Kathaṃ tvaṃ pamokkho <note>[kathaṃ pamokkho (sī. pī.), kathaṃ te parokkho (?)]</note> āsi, upanītasmi jīvite;</gatha>
    <gatha type="last">Kathaṃ putta amocesi, kūṭapāsamha luddako.</gatha>
    <hangnum nr="120"/>
    <gatha type="1"> Bhaṇaṃ kaṇṇasukhaṃ vācaṃ, hadayaṅgaṃ hadayassitaṃ;</gatha>
    <gatha type="last">Subhāsitāhi vācāhi, cittako maṃ amocayi.</gatha>
    <hangnum nr="121"/>
    <gatha type="1"> Bhaṇaṃ  kaṇṇasukhaṃ vācaṃ, hadayaṅgaṃ hadayassitaṃ;</gatha>
    <gatha type="last">Subhāsitāhi  vācāhi, sutanā maṃ amocayi.</gatha>
    <hangnum nr="122"/>
    <gatha type="1"> Sutvā kaṇṇasukhaṃ vācaṃ, hadayaṅgaṃ hadayassitaṃ;</gatha>
    <gatha type="last">Subhāsitāni sutvāna, luddako maṃ amocayi.</gatha>
    <hangnum nr="123"/>
    <gatha type="1"> Evaṃ ānandito hotu, saha dārehi luddako;</gatha>
    <gatha type="last">Yathā mayajja nandāma, disvā rohaṇamāgataṃ.</gatha>
    <hangnum nr="124"/>
    <gatha type="1"> Nanu tvaṃ avaca <note>[avacā (sī. pī.)]</note> ludda, ‘‘migacammāni āhariṃ’’;</gatha>
    <gatha type="last">Atha kena nu vaṇṇena, migacammāni nāhari.</gatha>
    <hangnum nr="125"/>
    <gatha type="1"> Āgamā ceva hatthatthaṃ, kūṭapāsañca so migo;</gatha>
    <gatha type="last">Abajjhi taṃ <note>[abajjhi tañca (pī.)]</note> migarājaṃ, tañca muttā upāsare.</gatha>
    <hangnum nr="126"/>
    <gatha type="1"> Tassa me ahu saṃvego, abbhuto lomahaṃsano;</gatha>
    <gatha type="last">Imañcāhaṃ migaṃ haññe, ajja hissāmi jīvitaṃ.</gatha>
    <hangnum nr="127"/>
    <gatha type="1"> Kīdisā te migā ludda, kīdisā dhammikā migā;</gatha>
    <gatha type="last">Kathaṃvaṇṇā kathaṃsīlā, bāḷhaṃ kho ne pasaṃsasi.</gatha>
    <hangnum nr="128"/>
    <gatha type="1"> Odātasiṅgā  sucivāḷā, jātarūpatacūpamā;</gatha>
    <gatha type="last">Pādā lohitakā tesaṃ, añjitakkhā manoramā.</gatha>
    <hangnum nr="129"/>
    <gatha type="1"> Edisā te migā deva, edisā dhammikā migā;</gatha>
    <gatha type="last">Mātāpettibharā deva, na te so abhihārituṃ <note>[abhihārayuṃ (ka. sī.), abhihārayiṃ (syā.), abhihārayaṃ (pī.)]</note>.</gatha>
    <hangnum nr="130"/>
    <gatha type="1"> Dammi nikkhasataṃ ludda, thūlañca maṇikuṇḍalaṃ;</gatha>
    <gatha type="last">Catussadañca <note>[caturassañca (syā. ka.)]</note> pallaṅkaṃ, umāpupphasarinnibhaṃ <note>[ummāpupphasirinnibhaṃ (sī. syā. pī. ka.)]</note>.</gatha>
    <hangnum nr="131"/>
    <gatha type="1"> Dve  ca sādisiyo bhariyā, usabhañca gavaṃ sataṃ;</gatha>
    <gatha type="last">Dhammena rajjaṃ kāressaṃ, bahukāro mesi luddaka.</gatha>
    <hangnum nr="132"/>
    <gatha type="1"> Kasivāṇijjā <note>[kasī vaṇijjā (sī. syā. pī.)]</note> iṇadānaṃ, uñchācariyā ca luddaka;</gatha>
    <gatha type="last">Etena dāraṃ posehi, mā pāpaṃ akarī punāti <note>[akarā punanti (ka. sī. pī.)]</note>.</gatha>
    <centered>Rohaṇamigajātakaṃ <note>[rohantamigajātakaṃ (sī. pī.)]</note> pañcamaṃ.</centered>
    <hangnum/>
    <paragraph> 502. Cūḷahaṃsajātakaṃ (6)</paragraph>
    <hangnum nr="133"/>
    <gatha type="1"> Ete  haṃsā pakkamanti, vakkaṅgā bhayameritā;</gatha>
    <gatha type="last">Harittaca hemavaṇṇa, kāmaṃ sumukha pakkama.</gatha>
    <hangnum nr="134"/>
    <gatha type="1"> Ohāya maṃ ñātigaṇā, ekaṃ pāsavasaṃ gataṃ;</gatha>
    <gatha type="last">Anapekkhamānā <note>[nāpekkhamānā (ka.)]</note> gacchanti, kiṃ eso avahiyyasi.</gatha>
    <hangnum nr="135"/>
    <gatha type="1"> Pateva patataṃ seṭṭha, natthi baddhe sahāyatā <note>[sahāyakā (syā.)]</note>;</gatha>
    <gatha type="last">Mā anīghāya hāpesi, kāmaṃ sumukha pakkama.</gatha>
    <hangnum nr="136"/>
    <gatha type="1"> Nāhaṃ ‘‘dukkhapareto’’ti <note>[dukkhaparetopi (ka.)]</note>, dhataraṭṭha tuvaṃ <note>[tavaṃ (sī. pī.)]</note> jahe;</gatha>
    <gatha type="last">Jīvitaṃ maraṇaṃ vā me, tayā saddhiṃ bhavissati.</gatha>
    <hangnum nr="137"/>
    <gatha type="1"> Etadariyassa kalyāṇaṃ, yaṃ tvaṃ sumukha bhāsasi;</gatha>
    <gatha type="last">Tañca vīmaṃsamānohaṃ, ‘‘patatetaṃ’’ avassajiṃ.</gatha>
    <hangnum nr="138"/>
    <gatha type="1"> Apadena padaṃ yāti, antalikkhacaro <note>[antalikkhe caro (sī. pī.)]</note> dijo;</gatha>
    <gatha type="last">Ārā pāsaṃ na bujjhi tvaṃ, haṃsānaṃ pavaruttama <note>[pavaruttamo (ka. sī. pī.)]</note>.</gatha>
    <hangnum nr="139"/>
    <gatha type="1"> Yadā parābhavo hoti, poso jīvitasaṅkhaye;</gatha>
    <gatha type="last">Atha  jālañca pāsañca, āsajjāpi na bujjhati.</gatha>
    <hangnum nr="140"/>
    <gatha type="1"> Ete haṃsā pakkamanti, vakkaṅgā bhayameritā;</gatha>
    <gatha type="last">Harittaca hemavaṇṇa, tvaññeva <note>[tvañca taṃ (sī.), tvañca (pī.)]</note> avahiyyasi.</gatha>
    <hangnum nr="141"/>
    <gatha type="1"> Ete  bhutvā ca pitvā ca, pakkamanti vihaṅgamā;</gatha>
    <gatha type="last">Anapekkhamānā vakkaṅgā, tvaññeveko upāsasi.</gatha>
    <hangnum nr="142"/>
    <gatha type="1"> Kinnu tyāyaṃ <note>[tāyaṃ (sī. syā. pī.)]</note> dijo hoti, mutto baddhaṃ upāsasi;</gatha>
    <gatha type="last">Ohāya sakuṇā yanti, kiṃ eko avahiyyasi.</gatha>
    <hangnum nr="143"/>
    <gatha type="1"> Rājā me so dijo mitto, sakhā pāṇasamo ca me;</gatha>
    <gatha type="last">Neva naṃ vijahissāmi, yāva kālassa pariyāyaṃ.</gatha>
    <hangnum nr="144"/>
    <gatha type="1"> Yo ca tvaṃ sakhino hetu, pāṇaṃ cajitumicchasi;</gatha>
    <gatha type="last">So te sahāyaṃ muñcāmi, hotu rājā tavānugo.</gatha>
    <hangnum nr="145"/>
    <gatha type="1"> Evaṃ  luddaka nandassu, saha sabbehi ñātibhi;</gatha>
    <gatha type="last">Yathāhamajja nandāmi, disvā muttaṃ dijādhipaṃ.</gatha>
    <hangnum nr="146"/>
    <gatha type="1"> Kaccinnu bhoto kusalaṃ, kacci bhoto anāmayaṃ;</gatha>
    <gatha type="last">Kacci raṭṭhamidaṃ phītaṃ, dhammena manusāsasi.</gatha>
    <hangnum nr="147"/>
    <gatha type="1"> Kusalañceva me haṃsa, atho haṃsa anāmayaṃ;</gatha>
    <gatha type="last">Atho raṭṭhamidaṃ phītaṃ, dhammena manusāsahaṃ.</gatha>
    <hangnum nr="148"/>
    <gatha type="1"> Kacci bhoto amaccesu, doso koci na vijjati;</gatha>
    <gatha type="last">Kacci ārā amittā te, chāyā dakkhiṇatoriva.</gatha>
    <hangnum nr="149"/>
    <gatha type="1"> Athopi me amaccesu, doso koci na vijjati;</gatha>
    <gatha type="last">Atho  ārā amittā me, chāyā dakkhiṇatoriva.</gatha>
    <hangnum nr="150"/>
    <gatha type="1"> Kacci te sādisī bhariyā, assavā piyabhāṇinī;</gatha>
    <gatha type="last">Puttarūpayasūpetā, tava chandavasānugā.</gatha>
    <hangnum nr="151"/>
    <gatha type="1"> Atho me sādisī bhariyā, assavā piyabhāṇinī;</gatha>
    <gatha type="last">Puttarūpayasūpetā, mama chandavasānugā.</gatha>
    <hangnum nr="152"/>
    <gatha type="1"> Kacci te bahavo puttā, sujātā raṭṭhavaḍḍhana;</gatha>
    <gatha type="last">Paññājavena sampannā, sammodanti tato tato.</gatha>
    <hangnum nr="153"/>
    <gatha type="1"> Satameko ca me puttā, dhataraṭṭha mayā sutā;</gatha>
    <gatha type="last">Tesaṃ tvaṃ kiccamakkhāhi, nāvarujjhanti <note>[nāvarajjhanti (ka. sī. pī.)]</note> te vaco.</gatha>
    <hangnum nr="154"/>
    <gatha type="1"> Upapannopi ce hoti, jātiyā vinayena vā;</gatha>
    <gatha type="last">Atha pacchā kurute yogaṃ, kicche <note>[kicce (sī. syā. pī.)]</note> āpāsu <note>[āvāsu (syā.), āpadāsu (ka.)]</note> sīdati.</gatha>
    <hangnum nr="155"/>
    <gatha type="1"> Tassa saṃhīrapaññassa, vivaro jāyate mahā;</gatha>
    <gatha type="last">Rattimandhova <note>[nattamandhova (sī. pī.)]</note> rūpāni, thūlāni manupassati.</gatha>
    <hangnum nr="156"/>
    <gatha type="1"> Asāre  sārayogaññū, matiṃ na tveva vindati;</gatha>
    <gatha type="last">Sarabhova giriduggasmiṃ, antarāyeva sīdati.</gatha>
    <hangnum nr="157"/>
    <gatha type="1"> Hīnajaccopi ce hoti, uṭṭhātā dhitimā naro;</gatha>
    <gatha type="last">Ācārasīlasampanno, nise aggīva bhāsati.</gatha>
    <hangnum nr="158"/>
    <gatha type="1"> Etaṃ  me upamaṃ katvā, putte vijjāsu vācaya <note>[ṭhāpasa (syā. ka.)]</note>;</gatha>
    <gatha type="last">Saṃvirūḷhetha medhāvī, khette bījaṃva <note>[khettabījaṃva (sī. pī.)]</note> vuṭṭhiyāti.</gatha>
    <centered>Cūḷahaṃsajātakaṃ chaṭṭhaṃ.</centered>
    <hangnum/>
    <paragraph> 503. Sattigumbajātakaṃ (7)</paragraph>
    <hangnum nr="159"/>
    <gatha type="1"> Migaluddo  mahārājā, pañcālānaṃ rathesabho;</gatha>
    <gatha type="last">Nikkhanto saha senāya, ogaṇo vanamāgamā.</gatha>
    <hangnum nr="160"/>
    <gatha type="1"> Tatthaddasā araññasmiṃ, takkarānaṃ kuṭiṃ kataṃ;</gatha>
    <gatha type="last">Tassā <note>[tasmā (syā. pī. ka.)]</note> kuṭiyā nikkhamma, suvo luddāni bhāsati.</gatha>
    <hangnum nr="161"/>
    <gatha type="1"> Sampannavāhano poso, yuvā sammaṭṭhakuṇḍalo <note>[kuṇḍalī (syā. ka.)]</note>;</gatha>
    <gatha type="last">Sobhati lohituṇhīso, divā sūriyova bhāsati.</gatha>
    <hangnum nr="162"/>
    <gatha type="1"> Majjhanhike <note>[majjhantike (sabbattha)]</note> sampatike, sutto rājā sasārathi;</gatha>
    <gatha type="last">Handassābharaṇaṃ sabbaṃ, gaṇhāma sāhasā <note>[sahasā (sī. syā. pī.)]</note> mayaṃ.</gatha>
    <hangnum nr="163"/>
    <gatha type="1"> Nisīthepi raho dāni, sutto rājā sasārathi;</gatha>
    <gatha type="last">Ādāya vatthaṃ maṇikuṇḍalañca, hantvāna sākhāhi avattharāma.</gatha>
    <hangnum nr="164"/>
    <gatha type="1"> Kinnu ummattarūpova, sattigumba pabhāsasi;</gatha>
    <gatha type="last">Durāsadā hi rājāno, aggi pajjalito yathā.</gatha>
    <hangnum nr="165"/>
    <gatha type="1"> Atha tvaṃ patikolamba, matto thullāni gajjasi;</gatha>
    <gatha type="last">Mātari mayhaṃ naggāya, kinnu tvaṃ vijigucchase.</gatha>
    <hangnum nr="166"/>
    <gatha type="1"> Uṭṭhehi samma taramāno, rathaṃ yojehi sārathi;</gatha>
    <gatha type="last">Sakuṇo me na ruccati, aññaṃ gacchāma assamaṃ.</gatha>
    <hangnum nr="167"/>
    <gatha type="1"> Yutto ratho mahārāja, yutto ca balavāhano;</gatha>
    <gatha type="last">Adhitiṭṭha mahārāja, aññaṃ gacchāma assamaṃ.</gatha>
    <hangnum nr="168"/>
    <gatha type="1"> Ko  numeva gatā <note>[kva nu’me’pagatā (?)]</note> sabbe, ye asmiṃ paricārakā;</gatha>
    <gatha type="last">Esa gacchati pañcālo, mutto tesaṃ adassanā.</gatha>
    <hangnum nr="169"/>
    <gatha type="1"> Kodaṇḍakāni  gaṇhatha, sattiyo tomarāni ca;</gatha>
    <gatha type="last">Esa gacchati pañcālo, mā vo muñcittha jīvataṃ <note>[jīvitaṃ (bahūsu)]</note>.</gatha>
    <hangnum nr="170"/>
    <gatha type="1"> Athāparo paṭinandittha, suvo lohitatuṇḍako;</gatha>
    <gatha type="last">Svāgataṃ te mahārāja, atho te adurāgataṃ;</gatha>
    <gatha type="last">Issarosi anuppatto, yaṃ idhatthi pavedaya.</gatha>
    <hangnum nr="171"/>
    <gatha type="1"> Tindukāni piyālāni, madhuke kāsumāriyo;</gatha>
    <gatha type="last">Phalāni khuddakappāni, bhuñja rāja varaṃ varaṃ.</gatha>
    <hangnum nr="172"/>
    <gatha type="1"> Idampi pānīyaṃ sītaṃ, ābhataṃ girigabbharā;</gatha>
    <gatha type="last">Tato piva mahārāja, sace tvaṃ abhikaṅkhasi.</gatha>
    <hangnum nr="173"/>
    <gatha type="1"> Araññaṃ uñchāya gatā, ye asmiṃ paricārakā;</gatha>
    <gatha type="last">Sayaṃ uṭṭhāya gaṇhavho, hatthā me natthi dātave.</gatha>
    <hangnum nr="174"/>
    <gatha type="1"> Bhaddako vatayaṃ pakkhī, dijo paramadhammiko;</gatha>
    <gatha type="last">Atheso itaro pakkhī, suvo luddāni bhāsati.</gatha>
    <hangnum nr="175"/>
    <gatha type="1"> ‘‘Etaṃ hanatha bandhatha, mā vo muñcittha jīvataṃ’’;</gatha>
    <gatha type="last">Iccevaṃ vilapantassa, sotthiṃ <note>[sotthī (syā.)]</note> pattosmi assamaṃ.</gatha>
    <hangnum nr="176"/>
    <gatha type="1"> Bhātarosma mahārāja, sodariyā ekamātukā;</gatha>
    <gatha type="last">Ekarukkhasmiṃ saṃvaḍḍhā, nānākhettagatā ubho.</gatha>
    <hangnum nr="177"/>
    <gatha type="1"> Sattigumbo ca corānaṃ, ahañca isīnaṃ idha;</gatha>
    <gatha type="last">Asataṃ  so, sataṃ ahaṃ, tena dhammena no vinā.</gatha>
    <hangnum nr="178"/>
    <gatha type="1"> Tattha vadho ca bandho ca, nikatī vañcanāni ca;</gatha>
    <gatha type="last">Ālopā sāhasākārā, tāni so tattha sikkhati.</gatha>
    <hangnum nr="179"/>
    <gatha type="1"> Idha saccañca dhammo ca, ahiṃsā saṃyamo damo;</gatha>
    <gatha type="last">Āsanūdakadāyīnaṃ, aṅke vaddhosmi bhāradha <note>[bhārata (sī. syā. pī.)]</note>.</gatha>
    <hangnum nr="180"/>
    <gatha type="1"> Yaṃ yañhi rāja bhajati, santaṃ vā yadi vā asaṃ;</gatha>
    <gatha type="last">Sīlavantaṃ visīlaṃ vā, vasaṃ tasseva gacchati.</gatha>
    <hangnum nr="181"/>
    <gatha type="1"> Yādisaṃ kurute mittaṃ, yādisaṃ cūpasevati;</gatha>
    <gatha type="last">Sopi tādisako hoti, sahavāso hi <note>[sahavāsopi (syā. ka.)]</note> tādiso.</gatha>
    <hangnum nr="182"/>
    <gatha type="1"> Sevamāno  sevamānaṃ, samphuṭṭho samphusaṃ paraṃ;</gatha>
    <gatha type="2">Saro diddho kalāpaṃva, alittamupalimpati;</gatha>
    <gatha type="last">Upalepabhayā <note>[upalimpabhayā (syā. ka.)]</note> dhīro, neva pāpasakhā siyā.</gatha>
    <hangnum nr="183"/>
    <gatha type="1"> Pūtimacchaṃ  kusaggena, yo naro upanayhati;</gatha>
    <gatha type="last">Kusāpi pūti <note>[pūtī (sī. pī.)]</note> vāyanti, evaṃ bālūpasevanā.</gatha>
    <hangnum nr="184"/>
    <gatha type="1"> Tagarañca palāsena, yo naro upanayhati;</gatha>
    <gatha type="last">Pattāpi surabhi <note>[surabhī (sī. syā. pī.)]</note> vāyanti, evaṃ dhīrūpasevanā.</gatha>
    <hangnum nr="185"/>
    <gatha type="1"> Tasmā pattapuṭasseva <note>[phalapuṭasseva (sī. pī.), palapuṭasseva (ka. aṭṭha.), palāsapuṭasseva (syā. ka.)]</note>, ñatvā sampākamattano;</gatha>
    <gatha type="2">Asante nopaseveyya, sante seveyya paṇḍito;</gatha>
    <gatha type="last">Asanto nirayaṃ nenti, santo pāpenti suggatinti.</gatha>
    <centered>Sattigumbajātakaṃ sattamaṃ.</centered>
    <hangnum/>
    <paragraph> 504. Bhallātiyajātakaṃ (8)</paragraph>
    <hangnum nr="186"/>
    <gatha type="1"> Bhallātiyo <note>[bhallāṭiyo (sī. pī.)]</note> nāma ahosi rājā, raṭṭhaṃ pahāya migavaṃ acāri so;</gatha>
    <gatha type="last">Agamā girivaraṃ gandhamādanaṃ, supupphitaṃ <note>[sampupphitaṃ (sī. pī.)]</note> kimpurisānuciṇṇaṃ.</gatha>
    <hangnum nr="187"/>
    <gatha type="1"> Sāḷūrasaṅghañca nisedhayitvā, dhanuṃ <note>[dhanu (sī. syā. pī.)]</note> kalāpañca so nikkhipitvā;</gatha>
    <gatha type="last">Upāgami vacanaṃ vattukāmo, yatthaṭṭhitā kimpurisā ahesuṃ.</gatha>
    <hangnum nr="188"/>
    <gatha type="1"> Himaccaye hemavatāya tīre, kimidhaṭṭhitā mantayavho abhiṇhaṃ;</gatha>
    <gatha type="last">Pucchāmi vo mānusadehavaṇṇe, kathaṃ nu <note>[kathaṃ vo (sī. syā. pī.)]</note> jānanti manussaloke.</gatha>
    <hangnum nr="189"/>
    <gatha type="1"> Mallaṃ  giriṃ paṇḍarakaṃ tikūṭaṃ, sītodakā <note>[sītodiyā (sī. pī.), sītodikā (?)]</note> anuvicarāma najjo;</gatha>
    <gatha type="last">Migā manussāva nibhāsavaṇṇā, jānanti no kimpurisāti ludda.</gatha>
    <hangnum nr="190"/>
    <gatha type="1"> Sukiccharūpaṃ paridevayavho <note>[paridevathavho (?) moggallānabyākaraṇe 6.38 suttaṃ]</note>, āliṅgito cāsi piyo piyāya;</gatha>
    <gatha type="last">Pucchāmi vo mānusadehavaṇṇe, kimidha vane rodatha appatītā.</gatha>
    <hangnum nr="191"/>
    <gatha type="1"> Sukiccharūpaṃ paridevayavho, āliṅgito cāsi piyo piyāya;</gatha>
    <gatha type="last">Pucchāmi vo mānusadehavaṇṇe, kimidha vane vilapatha appatītā.</gatha>
    <hangnum nr="192"/>
    <gatha type="1"> Sukiccharūpaṃ paridevayavho, āliṅgito cāsi piyo piyāya;</gatha>
    <gatha type="last">Pucchāmi vo mānusadehavaṇṇe, kimidha  vane socatha appatītā.</gatha>
    <hangnum nr="193"/>
    <gatha type="1"> Mayekarattaṃ <note>[rattiṃ (pī.)]</note> vippavasimha ludda, akāmakā aññamaññaṃ sarantā;</gatha>
    <gatha type="last">Tamekarattaṃ anutappamānā, socāma ‘‘sā ratti punaṃ na hessati’’.</gatha>
    <hangnum nr="194"/>
    <gatha type="1"> Yamekarattaṃ anutappathetaṃ, dhanaṃ va naṭṭhaṃ pitaraṃ va petaṃ;</gatha>
    <gatha type="last">Pucchāmi vo mānusadehavaṇṇe, kathaṃ vinā vāsamakappayittha.</gatha>
    <hangnum nr="195"/>
    <gatha type="1"> Yamimaṃ <note>[yayimaṃ (ka. sī.)]</note> nadiṃ passasi sīghasotaṃ, nānādumacchādanaṃ selakūlaṃ <note>[dumacchadanaṃ selakūṭaṃ (sī. pī.), dumasañchannaṃ selakūlaṃ (ka.)]</note>;</gatha>
    <gatha type="last">Taṃ me piyo uttari vassakāle, mamañca  maññaṃ anubandhatīti.</gatha>
    <hangnum nr="196"/>
    <gatha type="1"> Ahañca  aṅkolakamocināmi, atimuttakaṃ sattaliyothikañca;</gatha>
    <gatha type="last">‘‘Piyo ca me hehiti mālabhārī, ahañca naṃ mālinī ajjhupessaṃ’’.</gatha>
    <hangnum nr="197"/>
    <gatha type="1"> Ahañcidaṃ kuravakamocināmi, uddālakā pāṭalisindhuvārakā <note>[sindhuvāritā (syā. pī. ka.)]</note>;</gatha>
    <gatha type="last">‘‘Piyo ca me hehiti mālabhārī, ahañca naṃ mālinī ajjhupessaṃ’’.</gatha>
    <hangnum nr="198"/>
    <gatha type="1"> Ahañca sālassa supupphitassa, oceyya pupphāni karomi mālaṃ;</gatha>
    <gatha type="last">‘‘Piyo ca me hehiti mālabhārī, ahañca naṃ mālinī ajjhupessaṃ’’.</gatha>
    <hangnum nr="199"/>
    <gatha type="1"> Ahañca sālassa supupphitassa, oceyya pupphāni karomi bhāraṃ;</gatha>
    <gatha type="last">Idañca no hehiti santharatthaṃ, yatthajjimaṃ <note>[yatthajjamaṃ (sī. pī.)]</note> viharissāma <note>[viharissāmu (pī.)]</note> rattiṃ.</gatha>
    <hangnum nr="200"/>
    <gatha type="1"> Ahañca kho agaḷuṃ <note>[aggalu (syā. ka.), akaluṃ (pī.)]</note> candanañca, silāya piṃsāmi pamattarūpā;</gatha>
    <gatha type="last">‘‘Piyo ca me hehiti rositaṅgo, ahañca  naṃ rositā ajjhupessaṃ’’.</gatha>
    <hangnum nr="201"/>
    <gatha type="1"> Athāgamā salilaṃ sīghasotaṃ, nudaṃ sāle salaḷe kaṇṇikāre;</gatha>
    <gatha type="last">Āpūratha <note>[apūratha (sī. pī.), āpūrathe (syā.)]</note> tena muhuttakena, sāyaṃ nadī āsi mayā suduttarā.</gatha>
    <hangnum nr="202"/>
    <gatha type="1"> Ubhosu tīresu mayaṃ tadā ṭhitā, sampassantā ubhayo aññamaññaṃ;</gatha>
    <gatha type="last">Sakimpi rodāma sakiṃ hasāma, kicchena no āgamā <note>[agamā (sī. syā. pī.)]</note> saṃvarī sā.</gatha>
    <hangnum nr="203"/>
    <gatha type="1"> Pātova <note>[pāto ca (sī. syā. pī.)]</note> kho uggate sūriyamhi, catukkaṃ nadiṃ uttariyāna ludda;</gatha>
    <gatha type="last">Āliṅgiyā aññamaññaṃ mayaṃ ubho, sakimpi rodāma sakiṃ hasāma.</gatha>
    <hangnum nr="204"/>
    <gatha type="1"> Tīhūnakaṃ sattasatāni ludda, yamidha mayaṃ vippavasimha pubbe;</gatha>
    <gatha type="last">Vassekimaṃ <note>[vāsekimaṃ (sī. pī.)]</note> jīvitaṃ bhūmipāla, ko nīdha kantāya vinā vaseyya.</gatha>
    <hangnum nr="205"/>
    <gatha type="1"> Āyuñca vo kīvatako nu samma, sacepi jānātha vadetha āyuṃ;</gatha>
    <gatha type="last">Anussavā vuḍḍhato āgamā vā, akkhātha  me taṃ avikampamānā.</gatha>
    <hangnum nr="206"/>
    <gatha type="1"> Āyuñca no vassasahassaṃ ludda, na cantarā pāpako atthi rogo;</gatha>
    <gatha type="last">Appañca <note>[appaṃva (syā. ka.)]</note> dukkhaṃ sukhameva bhiyyo, avītarāgā vijahāma jīvitaṃ.</gatha>
    <hangnum nr="207"/>
    <gatha type="1"> Idañca sutvāna amānusānaṃ, bhallātiyo ittara jīvitanti;</gatha>
    <gatha type="last">Nivattatha na migavaṃ acari, adāsi dānāni abhuñji bhoge.</gatha>
    <hangnum nr="208"/>
    <gatha type="1"> Idañca sutvāna amānusānaṃ, sammodatha mā kalahaṃ akattha;</gatha>
    <gatha type="last">Mā vo tapī attakammāparādho, yathāpi te kimpurisekarattaṃ.</gatha>
    <hangnum nr="209"/>
    <gatha type="1"> Idañca  sutvāna amānusānaṃ, sammodatha mā vivādaṃ akattha;</gatha>
    <gatha type="last">Mā vo tapī attakammāparādho, yathāpi te kimpurisekarattaṃ.</gatha>
    <hangnum nr="210"/>
    <gatha type="1"> Vividhaṃ <note>[vividha (sī. syā.)]</note> adhimanā suṇomahaṃ, vacanapathaṃ tava atthasaṃhitaṃ;</gatha>
    <gatha type="last">Muñcaṃ <note>[muñca (sī. pī.)]</note> giraṃ nudaseva me daraṃ, samaṇa  sukhāvaha jīva me ciranti.</gatha>
    <centered>Bhallātiyajātakaṃ aṭṭhamaṃ.</centered>
    <hangnum/>
    <paragraph> 505. Somanassajātakaṃ (9)</paragraph>
    <hangnum nr="211"/>
    <gatha type="1"> Ko taṃ hiṃsati heṭheti, kiṃ <note>[kinnu (pī. ka.)]</note> dummano socasi appatīto;</gatha>
    <gatha type="last">Kassajja mātāpitaro rudantu, kvajja setu <note>[ko nvejja seti (ka.), ko ajja setu (?)]</note> nihato pathabyā.</gatha>
    <hangnum nr="212"/>
    <gatha type="1"> Tuṭṭhosmi deva tava dassanena, cirassaṃ passāmi taṃ bhūmipāla;</gatha>
    <gatha type="last">Ahiṃsako reṇumanuppavissa, puttena te heṭhayitosmi <note>[pothayitosmi (ka.)]</note> deva.</gatha>
    <hangnum nr="213"/>
    <gatha type="1"> Āyantu dovārikā khaggabandhā <note>[khaggabaddhā (sī. pī.)]</note>, kāsāviyā yantu <note>[hantu (ka.)]</note> antepurantaṃ;</gatha>
    <gatha type="last">Hantvāna taṃ somanassaṃ kumāraṃ, chetvāna sīsaṃ varamāharantu.</gatha>
    <hangnum nr="214"/>
    <gatha type="1"> Pesitā rājino dūtā, kumāraṃ etadabravuṃ;</gatha>
    <gatha type="last">Issarena vitiṇṇosi, vadhaṃ pattosi khattiya.</gatha>
    <hangnum nr="215"/>
    <gatha type="1"> Sa rājaputto paridevayanto, dasaṅguliṃ añjaliṃ paggahetvā;</gatha>
    <gatha type="last">Ahampi  icchāmi janinda daṭṭhuṃ, jīvaṃ maṃ netvā <note>[jīvaṃ panetvā (sī. pī.)]</note> paṭidassayetha.</gatha>
    <hangnum nr="216"/>
    <gatha type="1"> Tassa taṃ vacanaṃ sutvā, rañño puttaṃ adassayuṃ;</gatha>
    <gatha type="last">Putto ca pitaraṃ disvā, dūratovajjhabhāsatha.</gatha>
    <hangnum nr="217"/>
    <gatha type="1"> Āgacchuṃ <note>[āgañchuṃ (sī.), āgañchu (pī.)]</note> dovārikā khaggabandhā, kāsāviyā hantu mamaṃ janinda;</gatha>
    <gatha type="last">Akkhāhi me pucchito etamatthaṃ, aparādho ko nidha mamajja atthi.</gatha>
    <hangnum nr="218"/>
    <gatha type="1"> Sāyañca pāto udakaṃ sajāti, aggiṃ sadā pāricaratappamatto;</gatha>
    <gatha type="last">Taṃ tādisaṃ saṃyataṃ brahmacāriṃ, kasmā tuvaṃ brūsi gahappatīti.</gatha>
    <hangnum nr="219"/>
    <gatha type="1"> Tālā ca mūlā ca phalā ca deva, pariggahā vividhā santimassa;</gatha>
    <gatha type="last">Te rakkhati gopayatappamatto, <note>[brāhmaṇo gahapati tena hoti (sī. syā. pī.)]</note> tasmā ahaṃ brūmi gahappatīti <note>[brāhmaṇo gahapati tena hoti (sī. syā. pī.)]</note>.</gatha>
    <hangnum nr="220"/>
    <gatha type="1"> Saccaṃ kho etaṃ vadasi kumāra, pariggahā vividhā santimassa;</gatha>
    <gatha type="last">Te rakkhati gopayatappamatto, sa <note>[natthi idaṃ sī. syā. pī. potthakesu]</note> brāhmaṇo  gahapati tena hoti.</gatha>
    <hangnum nr="221"/>
    <gatha type="1"> Suṇantu mayhaṃ parisā samāgatā, sanegamā jānapadā ca sabbe;</gatha>
    <gatha type="last">Bālāyaṃ bālassa vaco nisamma, ahetunā ghātayate maṃ <note>[ghātayate (sī. pī.)]</note> janindo.</gatha>
    <hangnum nr="222"/>
    <gatha type="1"> Daḷhasmi  mūle visaṭe virūḷhe, dunnikkayo veḷu pasākhajāto;</gatha>
    <gatha type="last">Vandāmi pādāni tava <note>[tavaṃ (sī. pī.)]</note> janinda, anujāna maṃ pabbajissāmi deva.</gatha>
    <hangnum nr="223"/>
    <gatha type="1"> Bhuñjassu bhoge vipule kumāra, sabbañca te issariyaṃ dadāmi;</gatha>
    <gatha type="last">Ajjeva tvaṃ kurūnaṃ hohi rājā, mā pabbajī pabbajjā hi dukkhā.</gatha>
    <hangnum nr="224"/>
    <gatha type="1"> Kinnūdha  deva tavamatthi bhogā, pubbevahaṃ <note>[pubbe cahaṃ (ka.)]</note> devaloke ramissaṃ;</gatha>
    <gatha type="last">Rūpehi saddehi atho rasehi, gandhehi phassehi manoramehi.</gatha>
    <hangnum nr="225"/>
    <gatha type="1"> Bhuttā ca me <note>[bhuttā (sī. pī.)]</note> bhogā tidivasmiṃ deva, parivāritā <note>[paricāritā (ka.)]</note> accharānaṃ gaṇena <note>[accharāsaṃgaṇena (syā. pī. ka.)]</note>;</gatha>
    <gatha type="last">Tuvañca <note>[tavañca (sī. pī.)]</note> bālaṃ paraneyyaṃ viditvā, na  tādise rājakule vaseyyaṃ.</gatha>
    <hangnum nr="226"/>
    <gatha type="1"> Sacāhaṃ bālo paraneyyo asmi, ekāparādhaṃ <note>[etāparādhaṃ (ka.)]</note> khama putta mayhaṃ;</gatha>
    <gatha type="last">Punapi ce edisakaṃ bhaveyya, yathāmatiṃ somanassa karohi.</gatha>
    <hangnum nr="227"/>
    <gatha type="1"> Anisamma kataṃ kammaṃ, anavatthāya cintitaṃ;</gatha>
    <gatha type="last">Bhesajjasseva vebhaṅgo, vipāko hoti pāpako.</gatha>
    <hangnum nr="228"/>
    <gatha type="1"> Nisamma ca kataṃ kammaṃ, sammāvatthāya cintitaṃ;</gatha>
    <gatha type="last">Bhesajjasseva sampatti, vipāko hoti bhadrako.</gatha>
    <hangnum nr="229"/>
    <gatha type="1"> Alaso gihī kāmabhogī na sādhu, asaññato pabbajito na sādhu;</gatha>
    <gatha type="last">Rājā na sādhu anisammakārī, yo paṇḍito kodhano taṃ na sādhu.</gatha>
    <hangnum nr="230"/>
    <gatha type="1"> Nisamma khattiyo kayirā, nānisamma disampati;</gatha>
    <gatha type="last">Nisammakārino rāja, yaso kitti ca vaḍḍhati.</gatha>
    <hangnum nr="231"/>
    <gatha type="1"> Nisamma daṇḍaṃ paṇayeyya issaro, vegā kataṃ tappati bhūmipāla;</gatha>
    <gatha type="last">Sammāpaṇīdhī ca narassa atthā, anānutappā te bhavanti pacchā.</gatha>
    <hangnum nr="232"/>
    <gatha type="1"> Anānutappāni  hi ye karonti, vibhajja  kammāyatanāni loke;</gatha>
    <gatha type="last">Viññuppasatthāni sukhudrayāni, bhavanti buddhānumatāni <note>[vaddhānumatāni (sī. pī.)]</note> tāni.</gatha>
    <hangnum nr="233"/>
    <gatha type="1"> Āgacchuṃ dovārikā khaggabandhā, kāsāviyā hantu mamaṃ janinda;</gatha>
    <gatha type="last">Mātuñca <note>[mātucca (pī.)]</note> aṅkasmimahaṃ nisinno, ākaḍḍhito sahasā tehi deva.</gatha>
    <hangnum nr="234"/>
    <gatha type="1"> Kaṭukañhi sambādhaṃ sukicchaṃ <note>[sukiccha (sī. pī.)]</note> patto, madhurampi yaṃ jīvitaṃ laddha rāja;</gatha>
    <gatha type="last">Kicchenahaṃ ajja vadhā pamutto, pabbajjamevābhimanohamasmi.</gatha>
    <hangnum nr="235"/>
    <gatha type="1"> Putto tavāyaṃ taruṇo sudhamme, anukampako somanasso kumāro;</gatha>
    <gatha type="last">Taṃ yācamāno na labhāmi svajja <note>[sajja (sī. pī.)]</note>, arahasi naṃ yācitave <note>[yācituye (ka.)]</note> tuvampi.</gatha>
    <hangnum nr="236"/>
    <gatha type="1"> Ramassu  bhikkhācariyāya putta, nisamma dhammesu paribbajassu;</gatha>
    <gatha type="last">Sabbesu bhūtesu nidhāya daṇḍaṃ, anindito brahmamupehi ṭhānaṃ.</gatha>
    <hangnum nr="237"/>
    <gatha type="1"> Acchera <note>[acchariya (sī. syā. pī.)]</note> rūpaṃ vata yādisañca, dukkhitaṃ  maṃ dukkhāpayase sudhamme;</gatha>
    <gatha type="last">Yācassu puttaṃ iti vuccamānā, bhiyyova ussāhayase kumāraṃ.</gatha>
    <hangnum nr="238"/>
    <gatha type="1"> Ye vippamuttā anavajjabhogino <note>[bhojino (sī. syā. pī.)]</note>, parinibbutā lokamimaṃ caranti;</gatha>
    <gatha type="last">Tamariyamaggaṃ paṭipajjamānaṃ, na ussahe vārayituṃ kumāraṃ.</gatha>
    <hangnum nr="239"/>
    <gatha type="1"> Addhā  have sevitabbā sapaññā, bahussutā ye bahuṭhānacintino;</gatha>
    <gatha type="last">Yesāyaṃ sutvāna subhāsitāni, appossukkā vītasokā sudhammāti.</gatha>
    <centered>Somanassajātakaṃ navamaṃ.</centered>
    <hangnum/>
    <paragraph> 506. Campeyyajātakaṃ (10)</paragraph>
    <hangnum nr="240"/>
    <gatha type="1"> Kā nu vijjurivābhāsi, osadhī viya tārakā;</gatha>
    <gatha type="last">Devatā nusi gandhabbī, na taṃ maññāmi mānusiṃ <note>[mānusī (syā. ka.)]</note>.</gatha>
    <hangnum nr="241"/>
    <gatha type="1"> Namhi devī na gandhabbī, na mahārāja mānusī;</gatha>
    <gatha type="last">Nāgakaññāsmi bhaddante, atthenamhi idhāgatā.</gatha>
    <hangnum nr="242"/>
    <gatha type="1"> Vibbhantacittā kupitindriyāsi, nettehi te vārigaṇā savanti;</gatha>
    <gatha type="last">Kiṃ  te naṭṭhaṃ kiṃ pana patthayānā, idhāgatā nāri tadiṅgha brūhi.</gatha>
    <hangnum nr="243"/>
    <gatha type="1"> Yamuggatejo uragoti cāhu, nāgoti naṃ āhu janā janinda;</gatha>
    <gatha type="last">Tamaggahī puriso jīvikattho, taṃ bandhanā muñca patī mameso.</gatha>
    <hangnum nr="244"/>
    <gatha type="1"> Kathaṃ nvayaṃ balaviriyūpapanno, hatthatta <note>[hatthattha (sī. syā. pī.)]</note> māgacchi vanibbakassa;</gatha>
    <gatha type="last">Akkhāhi me nāgakaññe tamatthaṃ, kathaṃ vijānemu gahītanāgaṃ.</gatha>
    <hangnum nr="245"/>
    <gatha type="1"> Nagarampi nāgo bhasmaṃ kareyya, tathā hi so balaviriyūpapanno;</gatha>
    <gatha type="last">Dhammañca nāgo apacāyamāno, tasmā parakkamma tapo karoti.</gatha>
    <hangnum nr="246"/>
    <gatha type="1"> Cātuddasiṃ  pañcadasiṃ <note>[pannarasiṃ (sī. syā. pī.)]</note> ca rāja, catuppathe sammati nāgarājā;</gatha>
    <gatha type="last">Tamaggahī puriso jīvikattho, taṃ bandhanā muñca patī mameso.</gatha>
    <hangnum nr="247"/>
    <gatha type="1"> Soḷasitthisahassāni, āmuttamaṇikuṇḍalā;</gatha>
    <gatha type="last">Vārigehasayā nārī <note>[nāriyo (pī.)]</note>, tāpi taṃ saraṇaṃ gatā.</gatha>
    <hangnum nr="248"/>
    <gatha type="1"> Dhammena  mocehi asāhasena, gāmena nikkhena gavaṃ satena;</gatha>
    <gatha type="last">Ossaṭṭhakāyo urago carātu, puññatthiko muñcatu bandhanasmā.</gatha>
    <hangnum nr="249"/>
    <gatha type="1"> Dhammena  mocemi asāhasena, gāmena nikkhena gavaṃ satena;</gatha>
    <gatha type="last">Ossaṭṭhakāyo urago carātu, puññatthiko muñcatu bandhanasmā.</gatha>
    <hangnum nr="250"/>
    <gatha type="1"> Dammi nikkhasataṃ ludda, thūlañca maṇikuṇḍalaṃ;</gatha>
    <gatha type="last">Catussadañca pallaṅkaṃ, umāpupphasarinnibhaṃ.</gatha>
    <hangnum nr="251"/>
    <gatha type="1"> Dve ca sādisiyo bhariyā, usabhañca gavaṃ sataṃ;</gatha>
    <gatha type="last">Ossaṭṭhakāyo urago carātu, puññatthiko muñcatu bandhanasmā.</gatha>
    <hangnum nr="252"/>
    <gatha type="1"> Vināpi dānā tava vacanaṃ janinda, muñcemu naṃ uragaṃ bandhanasmā;</gatha>
    <gatha type="last">Ossaṭṭhakāyo urago carātu, puññatthiko muñcatu bandhanasmā.</gatha>
    <hangnum nr="253"/>
    <gatha type="1"> Mutto campeyyako nāgo, rājānaṃ etadabravi;</gatha>
    <gatha type="last">Namo te kāsirājatthu, namo te kāsivaḍḍhana;</gatha>
    <gatha type="last">Añjaliṃ te paggaṇhāmi, passeyyaṃ me nivesanaṃ.</gatha>
    <hangnum nr="254"/>
    <gatha type="1"> Addhā  hi dubbissasametamāhu, yaṃ mānuso vissase amānusamhi;</gatha>
    <gatha type="last">Sace ca maṃ yācasi etamatthaṃ, dakkhemu te nāga nivesanāni.</gatha>
    <hangnum nr="255"/>
    <gatha type="1"> Sacepi <note>[sace hi (sī. pī. aṭṭha.)]</note> vāto girimāvaheyya, cando ca suriyo ca chamā pateyyuṃ;</gatha>
    <gatha type="last">Sabbā ca najjo paṭisotaṃ vajeyyuṃ, na tvevahaṃ rāja musā bhaṇeyyaṃ.</gatha>
    <hangnum nr="256"/>
    <gatha type="1"> Nabhaṃ phaleyya udadhīpi susse, saṃvaṭṭaye <note>[saṃvaṭṭeyaṃ (sī. pī.), saṃvaṭṭeyya (syā. ka.)]</note> bhūtadharā vasundharā;</gatha>
    <gatha type="last">Siluccayo meru samūlamuppate <note>[mubbahe (sī. syā. pī. ka. aṭṭha.), muṭṭhahe (ka.)]</note>, na tvevahaṃ rāja musā bhaṇeyyaṃ.</gatha>
    <hangnum nr="257"/>
    <gatha type="1"> Addhā hi dubbissasametamāhu, yaṃ mānuso vissase amānusamhi;</gatha>
    <gatha type="last">Sace ca maṃ yācasi etamatthaṃ, dakkhemu te nāga nivesanāni.</gatha>
    <hangnum nr="258"/>
    <gatha type="1"> Tumhe khottha ghoravisā uḷārā, mahātejā khippakopī ca hotha;</gatha>
    <gatha type="last">Maṃkāraṇā <note>[mama kāraṇā (sī. syā. pī.)]</note> bandhanasmā pamutto, arahasi no jānituye <note>[jānitāye (sī.), jānitave (syā.), jānitaye (pī.)]</note> katāni.</gatha>
    <hangnum nr="259"/>
    <gatha type="1"> So  paccataṃ niraye ghorarūpe, mā kāyikaṃ sātamalattha kiñci;</gatha>
    <gatha type="last">Peḷāya baddho maraṇaṃ upetu, yo tādisaṃ kammakataṃ na jāne.</gatha>
    <hangnum nr="260"/>
    <gatha type="1"> Saccappaṭiññā  tavamesa hotu, akkodhano hohi anupanāhī;</gatha>
    <gatha type="last">Sabbañca te nāgakulaṃ supaṇṇā, aggiṃva gimhesu <note>[gimhāsu (sī. syā. pī.)]</note> vivajjayantu.</gatha>
    <hangnum nr="261"/>
    <gatha type="1"> Anukampasī nāgakulaṃ janinda, mātā yathā suppiyaṃ ekaputtaṃ;</gatha>
    <gatha type="last">Ahañca te nāgakulena saddhiṃ, kāhāmi veyyāvaṭikaṃ uḷāraṃ.</gatha>
    <hangnum nr="262"/>
    <gatha type="1"> Yojentu ve rājarathe sucitte, kambojake assatare sudante;</gatha>
    <gatha type="last">Nāge ca yojentu suvaṇṇakappane, dakkhemu nāgassa nivesanāni.</gatha>
    <hangnum nr="263"/>
    <gatha type="1"> Bherī  mudiṅgā <note>[mutiṅgā (sī. pī.)]</note> paṇavā ca saṅkhā, avajjayiṃsu uggasenassa rañño;</gatha>
    <gatha type="last">Pāyāsi rājā bahusobhamāno, purakkhato nārigaṇassa majjhe.</gatha>
    <hangnum nr="264"/>
    <gatha type="1"> Suvaṇṇacitakaṃ  bhūmiṃ, addakkhi kāsivaḍḍhano;</gatha>
    <gatha type="last">Sovaṇṇamayapāsāde, veḷuriyaphalakatthate.</gatha>
    <hangnum nr="265"/>
    <gatha type="1"> Sa rājā pāvisi byamhaṃ, campeyyassa nivesanaṃ;</gatha>
    <gatha type="last">Ādiccavaṇṇasannibhaṃ, kaṃsavijju pabhassaraṃ.</gatha>
    <hangnum nr="266"/>
    <gatha type="1"> Nānārukkhehi sañchannaṃ, nānāgandhasamīritaṃ;</gatha>
    <gatha type="last">So pāvekkhi kāsirājā, campeyyassa nivesanaṃ.</gatha>
    <hangnum nr="267"/>
    <gatha type="1"> Paviṭṭhasmiṃ kāsiraññe, campeyyassa nivesanaṃ;</gatha>
    <gatha type="last">Dibbā tūriyā pavajjiṃsu, nāgakaññā ca naccisuṃ <note>[naccayuṃ (sī. pī. ka.)]</note>.</gatha>
    <hangnum nr="268"/>
    <gatha type="1"> Taṃ nāgakaññā caritaṃ gaṇena, anvāruhī kāsirājā pasanno;</gatha>
    <gatha type="last">Nisīdi sovaṇṇamayamhi pīṭhe, sāpassaye <note>[sopassaye (ka.)]</note> candanasāralitte.</gatha>
    <hangnum nr="269"/>
    <gatha type="1"> So  tattha bhutvā ca atho ramitvā, campeyyakaṃ kāsirājā avoca;</gatha>
    <gatha type="2">Vimānaseṭṭhāni imāni tuyhaṃ, ādiccavaṇṇāni pabhassarāni;</gatha>
    <gatha type="last">Netādisaṃ atthi manussaloke, kiṃ patthayaṃ <note>[kimatthiyaṃ (sī. syā. pī.)]</note> nāga tapo karosi.</gatha>
    <hangnum nr="270"/>
    <gatha type="1"> Tā kambukāyūradharā suvatthā, vaṭṭaṅgulī tambatalūpapannā;</gatha>
    <gatha type="2">Paggayha  pāyenti anomavaṇṇā, netādisaṃ atthi manussaloke;</gatha>
    <gatha type="last">Kiṃ patthayaṃ nāga tapo karosi.</gatha>
    <hangnum nr="271"/>
    <gatha type="1"> Najjo ca temā puthulomamacchā, āṭā <note>[ādā (syā.), adā (pī.)]</note> sakuntābhirudā sutitthā;</gatha>
    <gatha type="last">Netādisaṃ atthi manussaloke, kiṃ patthayaṃ nāga tapo karosi.</gatha>
    <hangnum nr="272"/>
    <gatha type="1"> Koñcā mayūrā diviyā ca haṃsā, vaggussarā kokilā sampatanti;</gatha>
    <gatha type="last">Netādisaṃ atthi manussaloke, kiṃ patthayaṃ nāga tapo karosi.</gatha>
    <hangnum nr="273"/>
    <gatha type="1"> Ambā ca sālā tilakā ca jambuyo, uddālakā pāṭaliyo ca phullā;</gatha>
    <gatha type="last">Netādisaṃ atthi manussaloke, kiṃ patthayaṃ nāga tapo karosi.</gatha>
    <hangnum nr="274"/>
    <gatha type="1"> Imā ca te pokkharañño samantato, dibbā <note>[dibyā (syā.), diviyā (pī.)]</note> ca gandhā satataṃ pavāyanti;</gatha>
    <gatha type="last">Netādisaṃ atthi manussaloke, kiṃ patthayaṃ nāga tapo karosi.</gatha>
    <hangnum nr="275"/>
    <gatha type="1"> Na  puttahetu na dhanassa hetu, na  āyuno cāpi <note>[vāpi (sī. pī.)]</note> janinda hetu;</gatha>
    <gatha type="last">Manussayoniṃ abhipatthayāno, tasmā parakkamma tapo karomi.</gatha>
    <hangnum nr="276"/>
    <gatha type="1"> Tvaṃ  lohitakkho vihatantaraṃso, alaṅkato kappitakesamassu;</gatha>
    <gatha type="last">Surosito lohitacandanena, gandhabbarājāva disā pabhāsasi.</gatha>
    <hangnum nr="277"/>
    <gatha type="1"> Deviddhipattosi mahānubhāvo, sabbehi kāmehi samaṅgibhūto;</gatha>
    <gatha type="last">Pucchāmi taṃ nāgarājetamatthaṃ, seyyo ito kena manussaloko.</gatha>
    <hangnum nr="278"/>
    <gatha type="1"> Janinda nāññatra manussalokā, suddhī va saṃvijjati saṃyamo vā;</gatha>
    <gatha type="last">Ahañca laddhāna manussayoniṃ, kāhāmi jātimaraṇassa antaṃ.</gatha>
    <hangnum nr="279"/>
    <gatha type="1"> Addhā have sevitabbā sapaññā, bahussutā ye bahuṭhānacintino;</gatha>
    <gatha type="last">Nāriyo ca disvāna tuvañca nāga, kāhāmi puññāni anappakāni.</gatha>
    <hangnum nr="280"/>
    <gatha type="1"> Addhā have sevitabbā sapaññā, bahussutā  ye bahuṭhānacintino;</gatha>
    <gatha type="last">Nāriyo ca disvāna mamañca rāja, karohi puññāni anappakāni.</gatha>
    <hangnum nr="281"/>
    <gatha type="1"> Idañca me jātarūpaṃ pahūtaṃ, rāsī suvaṇṇassa ca tālamattā;</gatha>
    <gatha type="last"><note>[ito haritvā sovaṇṇagharāni kāraya, rūpiyassa ca pākāraṃ karontu (sī. syā.) ito haritvā sovaṇṇagharāni, [kāraya] rūpiyassa ca pākāraṃ karontu (pī.)]</note> Ito haritvāna suvaṇṇagharāni, karassu rūpiyapākāraṃ karontu <note>[ito haritvā sovaṇṇagharāni kāraya, rūpiyassa ca pākāraṃ karontu (sī. syā.) ito haritvā sovaṇṇagharāni, [kāraya] rūpiyassa ca pākāraṃ karontu (pī.)]</note>.</gatha>
    <hangnum nr="282"/>
    <gatha type="1"> Muttā  ca <note>[muttānañca (sī. syā.)]</note> vāhasahassāni pañca, veḷuriyamissāni ito haritvā;</gatha>
    <gatha type="last">Antepure bhūmiyaṃ santharantu, nikkaddamā hehiti nīrajā ca.</gatha>
    <hangnum nr="283"/>
    <gatha type="1"> Etādisaṃ āvasa rājaseṭṭha, vimānaseṭṭhaṃ bahu sobhamānaṃ;</gatha>
    <gatha type="last">Bārāṇasiṃ nagaraṃ iddhaṃ phītaṃ, rajjañca kārehi anomapaññāti.</gatha>
    <centered>Campeyyajātakaṃ dasamaṃ.</centered>
    <hangnum/>
    <paragraph> 507. Mahāpalobhanajātakaṃ (11)</paragraph>
    <hangnum nr="284"/>
    <gatha type="1"> Brahmalokā cavitvāna, devaputto mahiddhiko;</gatha>
    <gatha type="last">Rañño putto udapādi, sabbakāmasamiddhisu.</gatha>
    <hangnum nr="285"/>
    <gatha type="1"> Kāmā  vā kāmasaññā vā, brahmaloke na vijjati;</gatha>
    <gatha type="last">Svāssu <note>[yvāssa (sī.)]</note> tāyeva saññāya, kāmehi vijigucchatha.</gatha>
    <hangnum nr="286"/>
    <gatha type="1"> Tassa cantepure āsi, jhānāgāraṃ sumāpitaṃ;</gatha>
    <gatha type="last">So tattha paṭisallīno <note>[paṭisallāno (ka.)]</note>, eko rahasi jhāyatha.</gatha>
    <hangnum nr="287"/>
    <gatha type="1"> Sa rājā paridevesi, puttasokena aṭṭito;</gatha>
    <gatha type="last">Ekaputto cayaṃ mayhaṃ, na ca kāmāni bhuñjati.</gatha>
    <hangnum nr="288"/>
    <gatha type="1"> Ko nu khvettha <note>[khettha (sī. pī.)]</note> upāyo so, ko vā jānāti kiñcanaṃ;</gatha>
    <gatha type="last">Yo <note>[ko (sī. pī.)]</note> me puttaṃ palobheyya, yathā kāmāni patthaye.</gatha>
    <hangnum nr="289"/>
    <gatha type="1"> Ahu  kumārī tattheva, vaṇṇarūpasamāhitā;</gatha>
    <gatha type="last">Kusalā naccagītassa, vādite ca padakkhiṇā.</gatha>
    <hangnum nr="290"/>
    <gatha type="1"> Sā tattha upasaṅkamma, rājānaṃ etadabravi;</gatha>
    <gatha type="last">Ahaṃ kho naṃ palobheyyaṃ, sace bhattā bhavissati.</gatha>
    <hangnum nr="291"/>
    <gatha type="1"> Taṃ tathāvādiniṃ rājā, kumāriṃ etadabravi;</gatha>
    <gatha type="last">Tvaññeva naṃ palobhehi, tava bhattā bhavissati.</gatha>
    <hangnum nr="292"/>
    <gatha type="1"> Sā  ca antepuraṃ gantvā, bahuṃ kāmupasaṃhitaṃ;</gatha>
    <gatha type="last">Hadayaṅgamā pemanīyā, citrā gāthā abhāsatha.</gatha>
    <hangnum nr="293"/>
    <gatha type="1"> Tassā ca gāyamānāya, saddaṃ sutvāna nāriyā;</gatha>
    <gatha type="last">Kāmacchandassa uppajji, janaṃ so paripucchatha.</gatha>
    <hangnum nr="294"/>
    <gatha type="1"> Kasseso saddo ko vā so, bhaṇati uccāvacaṃ bahuṃ;</gatha>
    <gatha type="last">Hadayaṅgamaṃ pemanīyaṃ, aho <note>[atho (sī. pī.)]</note> kaṇṇasukhaṃ mama.</gatha>
    <hangnum nr="295"/>
    <gatha type="1"> Esā  kho pamadā deva, khiḍḍā esā anappikā <note>[anappakā (ka.)]</note>;</gatha>
    <gatha type="last">Sace tvaṃ kāme bhuñjeyya, bhiyyo bhiyyo chādeyyu taṃ.</gatha>
    <hangnum nr="296"/>
    <gatha type="1"> Iṅgha āgacchatorena <note>[āgacchatorenaṃ (ka.) āgacchatu + orena]</note>, avidūramhi gāyatu;</gatha>
    <gatha type="last">Assamassa samīpamhi, santike mayhaṃ gāyatu.</gatha>
    <hangnum nr="297"/>
    <gatha type="1"> Tirokuṭṭamhi gāyitvā, jhānāgāramhi pāvisi;</gatha>
    <gatha type="last">Bandhi naṃ <note>[bhandhituṃ (syā. ka.)]</note> anupubbena, āraññamiva kuñjaraṃ.</gatha>
    <hangnum nr="298"/>
    <gatha type="1"> Tassa <note>[tassā (syā.)]</note> kāmarasaṃ ñatvā, issādhammo ajāyatha;</gatha>
    <gatha type="last">‘‘Ahameva kāme bhuñjeyyaṃ, mā añño puriso ahu’’.</gatha>
    <hangnum nr="299"/>
    <gatha type="1"> Tato asiṃ gahetvāna, purise hantuṃ upakkami;</gatha>
    <gatha type="last">Ahameveko bhuñjissaṃ, mā añño puriso siyā.</gatha>
    <hangnum nr="300"/>
    <gatha type="1"> Tato jānapadā sabbe, vikkandiṃsu samāgatā;</gatha>
    <gatha type="last">Putto tyāyaṃ mahārāja, janaṃ heṭhetyadūsakaṃ.</gatha>
    <hangnum nr="301"/>
    <gatha type="1"> Tañca rājā vivāhesi <note>[nivāhesi (syā.), vihāhesi (pī.)]</note>, samhā raṭṭhā ca <note>[raṭṭhāto (sī. pī.), raṭṭhato (ka.)]</note> khattiyo;</gatha>
    <gatha type="last">Yāvatā vijitaṃ mayhaṃ, na te vatthabba <note>[vattabba (sī. pī.)]</note> tāvade.</gatha>
    <hangnum nr="302"/>
    <gatha type="1"> Tato so bhariyamādāya, samuddaṃ upasaṅkami;</gatha>
    <gatha type="last">Paṇṇasālaṃ karitvāna, vanamuñchāya pāvisi.</gatha>
    <hangnum nr="303"/>
    <gatha type="1"> Athettha  isi māgacchi, samuddaṃ uparūpari;</gatha>
    <gatha type="last">So tassa gehaṃ pāvekkhi, bhattakāle upaṭṭhite.</gatha>
    <hangnum nr="304"/>
    <gatha type="1"> Tañca  bhariyā palobhesi, passa yāva sudāruṇaṃ;</gatha>
    <gatha type="last">Cuto so brahmacariyamhā, iddhiyā parihāyatha.</gatha>
    <hangnum nr="305"/>
    <gatha type="1"> Rājaputto  ca uñchāto, vanamūlaphalaṃ bahuṃ;</gatha>
    <gatha type="last">Sāyaṃ kājena <note>[kācena (pī.)]</note> ādāya, assamaṃ upasaṅkami.</gatha>
    <hangnum nr="306"/>
    <gatha type="1"> Isī ca khattiyaṃ disvā, samuddaṃ upasaṅkami;</gatha>
    <gatha type="last">‘‘Vehāyasaṃ gamissa’’nti, sīdate so mahaṇṇave.</gatha>
    <hangnum nr="307"/>
    <gatha type="1"> Khattiyo ca isiṃ disvā, sīdamānaṃ mahaṇṇave;</gatha>
    <gatha type="last">Tasseva anukampāya, imā gāthā abhāsatha.</gatha>
    <hangnum nr="308"/>
    <gatha type="1"> Abhijjamāne vārismiṃ, sayaṃ āgamma iddhiyā;</gatha>
    <gatha type="last">Missībhāvitthiyā gantvā, saṃsīdasi mahaṇṇave.</gatha>
    <hangnum nr="309"/>
    <gatha type="1"> Āvaṭṭanī mahāmāyā, brahmacariyavikopanā;</gatha>
    <gatha type="last">Sīdanti naṃ viditvāna, ārakā parivajjaye.</gatha>
    <hangnum nr="310"/>
    <gatha type="1"> Analā mudusambhāsā, duppūrā tā nadīsamā;</gatha>
    <gatha type="last">Sīdanti naṃ viditvāna, ārakā parivajjaye.</gatha>
    <hangnum nr="311"/>
    <gatha type="1"> Yaṃ etā upasevanti, chandasā vā dhanena vā;</gatha>
    <gatha type="last">Jātavedova saṃ ṭhānaṃ, khippaṃ anudahanti naṃ.</gatha>
    <hangnum nr="312"/>
    <gatha type="1"> Khattiyassa vaco sutvā, isissa nibbidā ahu;</gatha>
    <gatha type="last">Laddhā porāṇakaṃ maggaṃ, gacchate so vihāyasaṃ.</gatha>
    <hangnum nr="313"/>
    <gatha type="1"> Khattiyo ca isiṃ disvā, gacchamānaṃ vihāyasaṃ;</gatha>
    <gatha type="last">Saṃvegaṃ alabhī dhīro, pabbajjaṃ samarocayi.</gatha>
    <hangnum nr="314"/>
    <gatha type="1"> Tato so pabbajitvāna, kāmarāgaṃ virājayi;</gatha>
    <gatha type="last">Kāmarāgaṃ  virājetvā, brahmalokūpago ahūti.</gatha>
    <centered>Mahāpalobhanajātakaṃ ekādasamaṃ.</centered>
    <hangnum/>
    <paragraph> 508. Pañcapaṇḍitajātakaṃ (12)</paragraph>
    <hangnum nr="315"/>
    <gatha type="1"> Pañca  paṇḍitā samāgatāttha, pañhā me paṭibhāti taṃ suṇātha;</gatha>
    <gatha type="last">Nindiyamatthaṃ pasaṃsiyaṃ vā, kassevāvikareyya <note>[kassa vāvīkareyya (ka.)]</note> guyhamatthaṃ.</gatha>
    <hangnum nr="316"/>
    <gatha type="1"> Tvaṃ  āvikarohi bhūmipāla, bhattā bhārasaho tuvaṃ vade taṃ;</gatha>
    <gatha type="last">Tava chandarucīni <note>[chandañca ruciñca (sī. pī.)]</note> sammasitvā, atha vakkhanti janinda pañca dhīrā.</gatha>
    <hangnum nr="317"/>
    <gatha type="1"> Yā sīlavatī anaññatheyyā <note>[anaññadheyyā (sī. pī.)]</note>, bhattucchandavasānugā (piyā) <note>[( ) natthi sī. pī. potthakesu]</note> manāpā;</gatha>
    <gatha type="last">Nindiyamatthaṃ pasaṃsiyaṃ vā, bhariyāyāvikareyya <note>[bhariyāya vāvīkareyya (ka.)]</note> guyhamatthaṃ.</gatha>
    <hangnum nr="318"/>
    <gatha type="1"> Yo kicchagatassa āturassa, saraṇaṃ hoti gatī parāyanañca;</gatha>
    <gatha type="last">Nindiyamatthaṃ pasaṃsiyaṃ vā, sakhino vāvikareyya guyhamatthaṃ.</gatha>
    <hangnum nr="319"/>
    <gatha type="1"> Jeṭṭho <note>[yo jeṭṭho (syā.)]</note> atha majjhimo kaniṭṭho, yo <note>[so (sī. syā. pī.)]</note> ce sīlasamāhito ṭhitatto;</gatha>
    <gatha type="last">Nindiyamatthaṃ pasaṃsiyaṃ vā, bhātu vāvīkareyya guyhamatthaṃ.</gatha>
    <hangnum nr="320"/>
    <gatha type="1"> Yo ve pituhadayassa paddhagū <note>[patthagū (syā.), pattagū (ka.)]</note>, anujāto pitaraṃ anomapañño;</gatha>
    <gatha type="last">Nindiyamatthaṃ pasaṃsiyaṃ vā, puttassāvikareyya <note>[puttassa vāvīkareyya (ka.)]</note> guyhamatthaṃ.</gatha>
    <hangnum nr="321"/>
    <gatha type="1"> Mātā  dvipadājanindaseṭṭha, yā naṃ <note>[yo taṃ (sī. pī.)]</note> poseti chandasā piyena;</gatha>
    <gatha type="last">Nindiyamatthaṃ pasaṃsiyaṃ vā, mātuyāvīkareyya <note>[mātuyā vāvīkareyya (ka.)]</note> guyhamatthaṃ.</gatha>
    <hangnum nr="322"/>
    <gatha type="1"> Guyhassa hi guyhameva sādhu, na hi guyhassa pasatthamāvikammaṃ;</gatha>
    <gatha type="last">Anipphannatā <note>[anipphādāya (sī. pī.), anipphannatāya (syā.), ā nipphādā (?)]</note> saheyya dhīro, nipphannova <note>[nipphannattho (sī. pī.), nipphannatthova (syā.)]</note> yathāsukhaṃ bhaṇeyya.</gatha>
    <hangnum nr="323"/>
    <gatha type="1"> Kiṃ tvaṃ vimanosi rājaseṭṭha, dvipadajaninda <note>[dipadinda (sī. syā. pī.)]</note> vacanaṃ suṇoma metaṃ <note>[netaṃ (sī. pī.), tetaṃ (syā.)]</note>;</gatha>
    <gatha type="last">Kiṃ cintayamāno dummanosi, nūna deva aparādho atthi mayhaṃ.</gatha>
    <hangnum nr="324"/>
    <gatha type="1"> ‘‘Paṇhe <note>[pañño (sī. pī.), pañhe (syā.), panhe (ka.)]</note> vajjho mahosadho’’ti, āṇatto me vadhāya bhūripañño;</gatha>
    <gatha type="last">Taṃ cintayamāno dummanosmi, na hi devī aparādho atthi tuyhaṃ.</gatha>
    <hangnum nr="325"/>
    <gatha type="1"> Abhidosagato dāni ehisi, kiṃ sutvā kiṃ saṅkate mano te;</gatha>
    <gatha type="last">Ko te kimavoca bhūripañña, iṅgha vacanaṃ suṇoma brūhi metaṃ.</gatha>
    <hangnum nr="326"/>
    <gatha type="1"> ‘‘Paṇhe vajjho mahosadho’’ti, yadi te mantayitaṃ janinda dosaṃ;</gatha>
    <gatha type="last">Bhariyāya rahogato asaṃsi, guyhaṃ pātukataṃ sutaṃ mametaṃ.</gatha>
    <hangnum nr="327"/>
    <gatha type="1"> Yaṃ  sālavanasmiṃ senako, pāpakammaṃ akāsi asabbhirūpaṃ;</gatha>
    <gatha type="last">Sakhinova rahogato asaṃsi, guyhaṃ pātukataṃ sutaṃ mametaṃ.</gatha>
    <hangnum nr="328"/>
    <gatha type="1"> Pukkusa <note>[pakkusa (ka.) jā. 1.7.41 paṇṇajātake passitabbaṃ]</note> purisassa te janinda, uppanno rogo arājayutto;</gatha>
    <gatha type="last">Bhātuñca <note>[bhātucca (sī. pī.), bhātuva (syā.)]</note> rahogato asaṃsi, guyhaṃ pātukataṃ sutaṃ mametaṃ.</gatha>
    <hangnum nr="329"/>
    <gatha type="1"> Ābādhoyaṃ  asabbhirūpo, kāmindo <note>[kāvindo (sī. pī.)]</note> naradevena phuṭṭho;</gatha>
    <gatha type="last">Puttassa rahogato asaṃsi, guyhaṃ pātukataṃ sutaṃ mametaṃ.</gatha>
    <hangnum nr="330"/>
    <gatha type="1"> Aṭṭhavaṅkaṃ  maṇiratanaṃ uḷāraṃ, sakko te adadā pitāmahassa;</gatha>
    <gatha type="2">Devindassa gataṃ tadajja hatthaṃ <note>[devindassa tadajja hatthagataṃ (ka.)]</note>, mātuñca rahogato asaṃsi;</gatha>
    <gatha type="last">Guyhaṃ pātukataṃ sutaṃ mametaṃ.</gatha>
    <hangnum nr="331"/>
    <gatha type="1"> Guyhassa hi guyhameva sādhu, na hi guyhassa pasatthamāvikammaṃ;</gatha>
    <gatha type="last">Anipphannatā saheyya dhīro, nipphannova yathāsukhaṃ bhaṇeyya.</gatha>
    <hangnum nr="332"/>
    <gatha type="1"> Na guyhamatthaṃ vivareyya, rakkheyya naṃ yathā nidhiṃ;</gatha>
    <gatha type="last">Na hi pātukato sādhu, guyho attho pajānatā.</gatha>
    <hangnum nr="333"/>
    <gatha type="1"> Thiyā guyhaṃ na saṃseyya, amittassa ca paṇḍito;</gatha>
    <gatha type="last">Yo cāmisena saṃhīro, hadayattheno ca yo naro.</gatha>
    <hangnum nr="334"/>
    <gatha type="1"> Guyhamatthaṃ asambuddhaṃ, sambodhayati yo naro;</gatha>
    <gatha type="last">Mantabhedabhayā tassa, dāsabhūto titikkhati.</gatha>
    <hangnum nr="335"/>
    <gatha type="1"> Yāvanto  purisassatthaṃ, guyhaṃ jānanti mantinaṃ;</gatha>
    <gatha type="last">Tāvanto  tassa ubbegā, tasmā guyhaṃ na vissaje.</gatha>
    <hangnum nr="336"/>
    <gatha type="1"> Vivicca bhāseyya divā rahassaṃ, rattiṃ giraṃ nātivelaṃ pamuñce;</gatha>
    <gatha type="last">Upassutikā hi suṇanti mantaṃ, tasmā manto khippamupeti bhedanti.</gatha>
    <centered>Pañcapaṇḍitajātakaṃ dvādasamaṃ.</centered>
    <hangnum/>
    <paragraph> 509. Hatthipālajātakaṃ (13)</paragraph>
    <hangnum nr="337"/>
    <gatha type="1"> Cirassaṃ vata passāma, brāhmaṇaṃ devavaṇṇinaṃ;</gatha>
    <gatha type="last">Mahājaṭaṃ khāridharaṃ <note>[bhāradharaṃ (pī.)]</note>, paṅkadantaṃ rajassiraṃ.</gatha>
    <hangnum nr="338"/>
    <gatha type="1"> Cirassaṃ vata passāma, isiṃ dhammaguṇe rataṃ;</gatha>
    <gatha type="last">Kāsāyavatthavasanaṃ, vākacīraṃ paṭicchadaṃ.</gatha>
    <hangnum nr="339"/>
    <gatha type="1"> Āsanaṃ udakaṃ pajjaṃ, paṭigaṇhātu no bhavaṃ;</gatha>
    <gatha type="last">Agghe bhavantaṃ pucchāma, agghaṃ kurutu no bhavaṃ.</gatha>
    <hangnum nr="340"/>
    <gatha type="1"> Adhicca vede pariyesa vittaṃ, putte gahe <note>[gehe (sī. syā. pī.)]</note> tāta patiṭṭhapetvā;</gatha>
    <gatha type="last">Gandhe rase paccanubhuyya <note>[paccanubhotva (syā.), paccanubhutva (pī.)]</note> sabbaṃ, araññaṃ sādhu muni so pasattho.</gatha>
    <hangnum nr="341"/>
    <gatha type="1"> Vedā na saccā na ca vittalābho, na puttalābhena jaraṃ vihanti;</gatha>
    <gatha type="last">Gandhe  rase muccana <note>[muñcana (sī. ka.)]</note> māhu santo, sakammunā <note>[sakammanā (sī. pī.)]</note> hoti phalūpapatti.</gatha>
    <hangnum nr="342"/>
    <gatha type="1"> Addhā hi saccaṃ vacanaṃ tavetaṃ, sakammunā hoti phalūpapatti;</gatha>
    <gatha type="last">Jiṇṇā ca mātāpitaro tavīme <note>[taveme (sī.), tava yime (syā. pī.)]</note>, passeyyuṃ taṃ vassasataṃ arogaṃ <note>[arogyaṃ (syā. ka.)]</note>.</gatha>
    <hangnum nr="343"/>
    <gatha type="1"> Yassassa  sakkhī maraṇena rāja, jarāya mettī naravīraseṭṭha;</gatha>
    <gatha type="last">Yo cāpi jaññā na marissaṃ kadāci, passeyyuṃ taṃ vassasataṃ arogaṃ.</gatha>
    <hangnum nr="344"/>
    <gatha type="1"> Yathāpi nāvaṃ puriso dakamhi, ereti ce naṃ upaneti tīraṃ;</gatha>
    <gatha type="last">Evampi byādhī satataṃ jarā ca, upaneti maccaṃ <note>[maccu (syā. pī.)]</note> vasamantakassa.</gatha>
    <hangnum nr="345"/>
    <gatha type="1"> Paṅko ca kāmā palipo ca kāmā, manoharā duttarā maccudheyyā;</gatha>
    <gatha type="last">Etasmiṃ paṅke palipe byasannā <note>[visannā (syā. ka.)]</note>, hīnattarūpā na taranti pāraṃ.</gatha>
    <hangnum nr="346"/>
    <gatha type="1"> Ayaṃ pure luddamakāsi kammaṃ, svāyaṃ gahīto na hi mokkhito me;</gatha>
    <gatha type="last">Orundhiyā  naṃ parirakkhissāmi, māyaṃ puna luddamakāsi kammaṃ.</gatha>
    <hangnum nr="347"/>
    <gatha type="1"> Gavaṃva <note>[gāvaṃva (sī.)]</note> naṭṭhaṃ puriso yathā vane, anvesatī <note>[pariyesatī (sī. pī.)]</note> rāja apassamāno;</gatha>
    <gatha type="last">Evaṃ naṭṭho esukārī mamattho, sohaṃ kathaṃ na gaveseyyaṃ rāja.</gatha>
    <hangnum nr="348"/>
    <gatha type="1"> Hiyyoti hiyyati <note>[hīyoti hīyati (sī.)]</note> poso, pareti parihāyati;</gatha>
    <gatha type="last">Anāgataṃ netamatthīti ñatvā, uppannachandaṃ ko panudeyya dhīro.</gatha>
    <hangnum nr="349"/>
    <gatha type="1"> Passāmi vohaṃ daharaṃ <note>[daharī (syā. pī. ka.)]</note> kumāriṃ, mattūpamaṃ ketakapupphanettaṃ;</gatha>
    <gatha type="last">Abhuttabhoge <note>[abhutva bhoge (syā. ka. aṭṭha.), abhutva bhoge (pī.), bhoge atutvā (ka.)]</note> paṭhame vayasmiṃ, ādāya maccu vajate kumāriṃ.</gatha>
    <hangnum nr="350"/>
    <gatha type="1"> Yuvā  sujāto sumukho sudassano, sāmo kusumbhaparikiṇṇamassu;</gatha>
    <gatha type="last">Hitvāna kāme paṭikacca <note>[paṭigacca (sī.), paṭigaccha (syā. pī.)]</note> gehaṃ, anujāna maṃ pabbajissāmi deva.</gatha>
    <hangnum nr="351"/>
    <gatha type="1"> Sākhāhi rukkho labhate samaññaṃ, pahīnasākhaṃ pana khāṇumāhu;</gatha>
    <gatha type="last">Pahīnaputtassa mamajja bhoti, vāseṭṭhi  bhikkhācariyāya kālo.</gatha>
    <hangnum nr="352"/>
    <gatha type="1"> Aghasmi koñcāva yathā himaccaye, katāni <note>[tantāni (sī. pī.)]</note> jālāni padāliya <note>[padāleyya (sī.)]</note> haṃsā;</gatha>
    <paragraph>Gacchanti puttā ca patī ca mayhaṃ, sāhaṃ kathaṃ nānuvaje pajānaṃ.</paragraph>
    <hangnum nr="353"/>
    <gatha type="1"> Ete bhutvā vamitvā ca, pakkamanti vihaṅgamā;</gatha>
    <gatha type="last">Ye ca bhutvāna vamiṃsu, te me hatthatta <note>[hatthattha (sī. syā. pī.)]</note> māgatā.</gatha>
    <hangnum nr="354"/>
    <gatha type="1"> Avamī brāhmaṇo kāme, so <note>[te (sī. pī.)]</note> tvaṃ paccāvamissasi;</gatha>
    <gatha type="last">Vantādo puriso rāja, na so hoti pasaṃsiyo.</gatha>
    <hangnum nr="355"/>
    <gatha type="1"> Paṅke ca <note>[paṅkeva (sī. pī.)]</note> posaṃ palipe byasannaṃ, balī yathā dubbalamuddhareyya;</gatha>
    <gatha type="last">Evampi maṃ tvaṃ udatāri bhoti, pañcāli gāthāhi subhāsitāhi.</gatha>
    <hangnum nr="356"/>
    <gatha type="1"> Idaṃ vatvā mahārājā, esukārī disampati;</gatha>
    <gatha type="last">Raṭṭhaṃ hitvāna pabbaji, nāgo chetvāva bandhanaṃ.</gatha>
    <hangnum nr="357"/>
    <gatha type="1"> Rājā  ca pabbajjamarocayittha, raṭṭhaṃ pahāya naravīraseṭṭho;</gatha>
    <gatha type="last">Tuvampi no hoti yatheva rājā, amhehi guttā anusāsa rajjaṃ.</gatha>
    <hangnum nr="358"/>
    <gatha type="1"> Rājā  ca pabbajjamarocayittha, raṭṭhaṃ  pahāya naravīraseṭṭho;</gatha>
    <gatha type="last">Ahampi ekā <note>[ekāva (sī.)]</note> carissāmi loke, hitvāna kāmāni manoramāni.</gatha>
    <hangnum nr="359"/>
    <gatha type="1"> Rājā ca pabbajjamarocayittha, raṭṭhaṃ pahāya naravīraseṭṭho;</gatha>
    <gatha type="last">Ahampi ekā carissāmi loke, hitvāna kāmāni yathodhikāni.</gatha>
    <hangnum nr="360"/>
    <gatha type="1"> Accenti kālā tarayanti rattiyo, vayoguṇā anupubbaṃ jahanti;</gatha>
    <gatha type="last">Ahampi ekā carissāmi loke, hitvāna kāmāni manoramāni.</gatha>
    <hangnum nr="361"/>
    <gatha type="1"> Accenti kālā tarayanti rattiyo, vayoguṇā anupubbaṃ jahanti;</gatha>
    <gatha type="last">Ahampi ekā carissāmi loke, hitvāna kāmāni yathodhikāni.</gatha>
    <hangnum nr="362"/>
    <gatha type="1"> Accenti kālā tarayanti rattiyo, vayoguṇā anupubbaṃ jahanti;</gatha>
    <gatha type="last">Ahampi ekā carissāmi loke, sītibhūtā <note>[sītībhūtā (sī.)]</note> sabbamaticca saṅganti.</gatha>
    <centered>Hatthipālajātakaṃ terasamaṃ.</centered>
    <hangnum/>
    <paragraph> 510. Ayogharajātakaṃ (14)</paragraph>
    <hangnum nr="363"/>
    <gatha type="1"> Yamekarattiṃ  paṭhamaṃ, gabbhe vasati māṇavo;</gatha>
    <gatha type="last">Abbhuṭṭhitova so yāti <note>[sayati (sī. pī.), sa yāti (katthaci)]</note>, sagacchaṃ na nivattati.</gatha>
    <hangnum nr="364"/>
    <gatha type="1"> Na  yujjhamānā na balenavassitā, narā na jīranti na cāpi miyyare;</gatha>
    <gatha type="last">Sabbaṃ hidaṃ <note>[hi taṃ (sī. pī.)]</note> jātijarāyupaddutaṃ, taṃ me matī hoti carāmi dhammaṃ.</gatha>
    <hangnum nr="365"/>
    <gatha type="1"> Caturaṅginiṃ senaṃ subhiṃsarūpaṃ, jayanti raṭṭhādhipatī pasayha;</gatha>
    <gatha type="last">Na maccuno jayitumussahanti, taṃ me matī hoti carāmi dhammaṃ.</gatha>
    <hangnum nr="366"/>
    <gatha type="1"> Hatthīhi assehi rathehi pattibhi, parivāritā muccare ekacceyyā <note>[ekaceyyā (sī. pī.)]</note>;</gatha>
    <gatha type="last">Na maccuno <note>[na maccuto (sī.)]</note> muccitumussahanti, taṃ me matī hoti carāmi dhammaṃ.</gatha>
    <hangnum nr="367"/>
    <gatha type="1"> Hatthīhi assehi rathehi pattibhi, sūrā <note>[purā (ka.)]</note> pabhañjanti padhaṃsayanti;</gatha>
    <gatha type="last">Na maccuno bhañjitumussahanti, taṃ me matī hoti carāmi dhammaṃ.</gatha>
    <hangnum nr="368"/>
    <gatha type="1"> Mattā gajā bhinnagaḷā <note>[pabhinnagalā (sī.)]</note> pabhinnā, nagarāni  maddanti janaṃ hananti;</gatha>
    <gatha type="last">Na maccuno madditumussahanti, taṃ me matī hoti carāmi dhammaṃ.</gatha>
    <hangnum nr="369"/>
    <gatha type="1"> Issāsino katahatthāpi vīrā <note>[vīrā (sī. pī.)]</note>, dūrepātī <note>[patī (ka.)]</note> akkhaṇavedhinopi;</gatha>
    <gatha type="last">Na maccuno vijjhitumussahanti, taṃ me matī hoti carāmi dhammaṃ.</gatha>
    <hangnum nr="370"/>
    <gatha type="1"> Sarāni  khīyanti saselakānanā, sabbaṃ hidaṃ <note>[hi taṃ (sī. pī.), pitaṃ (syā.)]</note> khīyati dīghamantaraṃ;</gatha>
    <gatha type="last">Sabbaṃ hidaṃ <note>[hi taṃ (sī. pī.), pitaṃ (syā.)]</note> bhañjare kālapariyāyaṃ, taṃ me matī hoti carāmi dhammaṃ.</gatha>
    <hangnum nr="371"/>
    <gatha type="1"> Sabbe  samevaṃ hi narānanārinaṃ <note>[narānarīnaṃ (pī.), nārī narānaṃ (syā.), naranārīnaṃ (ka.)]</note>, calācalaṃ pāṇabhunodha jīvitaṃ;</gatha>
    <gatha type="last">Paṭova dhuttassa dumova kūlajo, taṃ me matī hoti carāmi dhammaṃ.</gatha>
    <hangnum nr="372"/>
    <gatha type="1"> Dumapphalāneva patanti māṇavā, daharā ca vuddhā ca sarīrabhedā;</gatha>
    <gatha type="last">Nāriyo narā majjhimaporisā ca, taṃ me matī hoti carāmi dhammaṃ.</gatha>
    <hangnum nr="373"/>
    <gatha type="1"> Nāyaṃ vayo tārakarājasannibho, yadabbhatītaṃ  gatameva dāni taṃ;</gatha>
    <gatha type="last">Jiṇṇassa hī natthi ratī kuto sukhaṃ, taṃ me matī hoti carāmi dhammaṃ.</gatha>
    <hangnum nr="374"/>
    <gatha type="1"> Yakkhā pisācā athavāpi petā, kupitāte <note>[kupitāpi te (sī. pī.)]</note> assasanti manusse;</gatha>
    <gatha type="last">Na maccuno assasitussahanti, taṃ me matī hoti carāmi dhammaṃ.</gatha>
    <hangnum nr="375"/>
    <gatha type="1"> Yakkhe pisāce athavāpi pete, kupitepi te nijjhapanaṃ karonti;</gatha>
    <gatha type="last">Na maccuno nijjhapanaṃ karonti, taṃ me matī hoti carāmi dhammaṃ.</gatha>
    <hangnum nr="376"/>
    <gatha type="1"> Aparādhake dūsake heṭhake ca, rājāno daṇḍenti viditvāna dosaṃ;</gatha>
    <gatha type="last">Na maccuno daṇḍayitussahanti, taṃ me matī hoti carāmi dhammaṃ.</gatha>
    <hangnum nr="377"/>
    <gatha type="1"> Aparādhakā dūsakā heṭṭhakā ca, labhanti te rājino nijjhapetuṃ;</gatha>
    <gatha type="last">Na maccuno nijjhapanaṃ karonti, taṃ me matī hoti carāmi dhammaṃ.</gatha>
    <hangnum nr="378"/>
    <gatha type="1"> Na  khattiyoti na ca brāhmaṇoti, na  aḍḍhakā balavā tejavāpi;</gatha>
    <gatha type="last">Na maccurājassa apekkhamatthi, taṃ me matī hoti carāmi dhammaṃ.</gatha>
    <hangnum nr="379"/>
    <gatha type="1"> Sīhā ca byagghā ca athopi dīpiyo, pasayha khādanti vipphandamānaṃ;</gatha>
    <gatha type="last">Na maccuno khāditumussahanti, taṃ me matī hoti carāmi dhammaṃ.</gatha>
    <hangnum nr="380"/>
    <gatha type="1"> Māyākārā raṅgamajjhe karontā, mohenti cakkhūni janassa tāvade;</gatha>
    <gatha type="last">Na maccuno mohayitussahanti, taṃ me matī hoti carāmi dhammaṃ.</gatha>
    <hangnum nr="381"/>
    <gatha type="1"> Āsīvisā kupitā uggatejā, ḍaṃsanti mārentipi te manusse;</gatha>
    <gatha type="last">Na maccuno ḍaṃsitumussahanti, taṃ me matī hoti carāmi dhammaṃ.</gatha>
    <hangnum nr="382"/>
    <gatha type="1"> Āsīvisā kupitā yaṃ ḍaṃsanti, tikicchakā tesa visaṃ hananti;</gatha>
    <gatha type="last">Na maccuno daṭṭhavisaṃ <note>[daṭṭhassa visaṃ (ka.)]</note> hananti, taṃ me matī hoti carāmi dhammaṃ.</gatha>
    <hangnum nr="383"/>
    <gatha type="1"> Dhammantarī vettaraṇī <note>[vetaraṇī (sī. pī.)]</note> ca bhojo, visāni  hantvāna bhujaṅgamānaṃ;</gatha>
    <gatha type="last">Suyyanti te kālakatā tatheva, taṃ me matī hoti carāmi dhammaṃ.</gatha>
    <hangnum nr="384"/>
    <gatha type="1"> Vijjādharā  ghoramadhīyamānā, adassanaṃ osadhehi vajanti;</gatha>
    <gatha type="last">Na maccurājassa vajantadassanaṃ <note>[vajanti adassanaṃ (syā. ka.)]</note>, taṃ me matī hoti carāmi dhammaṃ.</gatha>
    <hangnum nr="385"/>
    <gatha type="1"> Dhammo  have rakkhati dhammacāriṃ, dhammo suciṇṇo sukhamāvahāti;</gatha>
    <gatha type="last">Esānisaṃso dhamme suciṇṇe, na duggatiṃ gacchati dhammacārī.</gatha>
    <hangnum nr="386"/>
    <gatha type="1"> Na hi dhammo adhammo ca, ubho samavipākino;</gatha>
    <gatha type="last">Adhammo nirayaṃ neti, dhammo pāpeti suggatinti.</gatha>
    <centered>Ayogharajātakaṃ cuddasamaṃ.</centered>
    <paragraph>Tassuddānaṃ –</paragraph>
    <gatha type="1">Mātaṅga sambhūta sivi sirimanto, rohaṇa haṃsa sattigumbo bhallātiya;</gatha>
    <gatha type="last">Somanassa campeyya brahma pañca-paṇḍita cirassaṃvata ayogharāti.</gatha>
    <centered>Vīsatinipātaṃ niṭṭhitaṃ.</centered>
  </text>
</tree>
