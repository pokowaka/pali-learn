<?xml version='1.0' encoding='UTF-8'?>
<tree text="13. Terasakanip&#x101;to" target="text">
  <text>
    <hangnum/>
    <paragraph> 474. Ambajātakaṃ (1)</paragraph>
    <hangnum nr="1"/>
    <gatha type="1"> Ahāsi <note>[āhāsi (?)]</note> me ambaphalāni pubbe, aṇūni thūlāni ca brahmacāri;</gatha>
    <gatha type="last">Teheva mantehi na dāni tuyhaṃ, dumapphalā pātubhavanti brahme.</gatha>
    <hangnum nr="2"/>
    <gatha type="1"> Nakkhattayogaṃ paṭimānayāmi, khaṇaṃ muhuttañca mante na passaṃ <note>[khaṇaṃ muhuttaṃ na maṃ tosayanti (sī. pī.)]</note>;</gatha>
    <gatha type="last">Nakkhattayogañca khaṇañca laddhā, addhāharissambaphalaṃ <note>[athāharissambaphalaṃ (sī. pī.)]</note> pahūtaṃ.</gatha>
    <hangnum nr="3"/>
    <gatha type="1"> Nakkhattayogaṃ na pure abhāṇi, khaṇaṃ muhuttaṃ na pure asaṃsi;</gatha>
    <gatha type="last">Sayaṃ harī <note>[athāharī (sī. syā. pī.)]</note> ambaphalaṃ pahūtaṃ, vaṇṇena gandhena rasenupetaṃ.</gatha>
    <hangnum nr="4"/>
    <gatha type="1"> Mantābhijappena pure hi <note>[pura’ssa (sī. pī.), purepi (syā.)]</note> tuyhaṃ, dumapphalā pātubhavanti brahme;</gatha>
    <gatha type="last">Svājja na pāresi jappampi mantaṃ <note>[japampi mante (sī. pī.)]</note>, ayaṃ so ko nāma tavajja dhammo.</gatha>
    <hangnum nr="5"/>
    <gatha type="1"> Caṇḍālaputto  mama sampadāsi, dhammena mante pakatiñca saṃsi;</gatha>
    <gatha type="last">Mā cassu me pucchito nāmagottaṃ, guyhittho atthaṃ <note>[mā taṃ (sī. syā. pī.)]</note> vijaheyya manto <note>[vijaheyyumantā (syā.)]</note>.</gatha>
    <hangnum nr="6"/>
    <gatha type="1"> Sohaṃ  janindena janamhi puṭṭho, makkhābhibhūto alikaṃ abhāṇiṃ;</gatha>
    <gatha type="last">‘‘Mantā ime brāhmaṇassā’’ti micchā, pahīnamanto kapaṇo rudāmi.</gatha>
    <hangnum nr="7"/>
    <gatha type="1"> Eraṇḍā pucimandā vā, atha vā pālibhaddakā;</gatha>
    <gatha type="last">Madhuṃ madhutthiko vinde, so hi tassa dumuttamo.</gatha>
    <hangnum nr="8"/>
    <gatha type="1"> Khattiyā brāhmaṇā vessā, suddā caṇḍālapukkusā;</gatha>
    <gatha type="last">Yamhā dhammaṃ vijāneyya, so hi tassa naruttamo.</gatha>
    <hangnum nr="9"/>
    <gatha type="1"> Imassa daṇḍañca vadhañca datvā, gale gahetvā khalayātha <note>[balayātha (syā.), galayātha (ka.)]</note> jammaṃ;</gatha>
    <gatha type="last">Yo uttamatthaṃ kasirena laddhaṃ, mānātimānena vināsayittha.</gatha>
    <hangnum nr="10"/>
    <gatha type="1"> Yathā samaṃ maññamāno pateyya, sobbhaṃ guhaṃ narakaṃ pūtipādaṃ;</gatha>
    <gatha type="2">Rajjūti vā akkame kaṇhasappaṃ, andho  yathā jotimadhiṭṭhaheyya;</gatha>
    <gatha type="last">Evampi maṃ tvaṃ khalitaṃ sapañña <note>[sapaññā (pī.)]</note>, pahīnamantassa punappadāhi <note>[puna sampadāhi (syā.), punappasīda (sī. pī.)]</note>.</gatha>
    <hangnum nr="11"/>
    <gatha type="1"> Dhammena mantaṃ <note>[mante (sī. syā. pī.)]</note> tava sampadāsiṃ, tuvampi dhammena <note>[tvampi dhammeneva (ka.)]</note> pariggahesi;</gatha>
    <gatha type="last">Pakatimpi te attamano asaṃsiṃ, dhamme ṭhitaṃ taṃ <note>[patiṭṭhaṃ (ka.)]</note> na jaheyya manto.</gatha>
    <hangnum nr="12"/>
    <gatha type="1"> Yo  bāla mantaṃ <note>[balamantaṃ (ka.)]</note> kasirena laddhaṃ, yaṃ dullabhaṃ ajja manussaloke;</gatha>
    <gatha type="last">Kiñcāpi laddhā jīvituṃ appapañño <note>[kicchā laddhaṃ jīvikaṃ appapañño (sī. syā.), kacchāpi laddhā jīvikaṃ appañña (pī.)]</note>, vināsayī alikaṃ bhāsamāno.</gatha>
    <hangnum nr="13"/>
    <gatha type="1"> Bālassa  mūḷhassa akataññuno ca, musā bhaṇantassa asaññatassa;</gatha>
    <gatha type="last">Mante mayaṃ tādisake na dema, kuto mantā gaccha na mayha ruccasīti.</gatha>
    <centered>Ambajātakaṃ paṭhamaṃ.</centered>
    <hangnum/>
    <paragraph> 475. Phandanajātakaṃ (2)</paragraph>
    <hangnum nr="14"/>
    <gatha type="1"> Kuṭhārihattho <note>[kudhārihattho (ka.)]</note> puriso, vanamogayha tiṭṭhasi;</gatha>
    <gatha type="last">Puṭṭho me samma akkhāhi, kiṃ dāruṃ chetumicchasi.</gatha>
    <hangnum nr="15"/>
    <gatha type="1"> Isso <note>[iso (sī.), īso (syā. pī.)]</note> vanāni carasi, samāni visamāni ca;</gatha>
    <gatha type="last">Puṭṭho me samma akkhāhi, kiṃ dāruṃ nemiyā daḷhaṃ.</gatha>
    <hangnum nr="16"/>
    <gatha type="1"> Neva sālo na khadiro, nāssakaṇṇo kuto dhavo;</gatha>
    <gatha type="last">Rukkho ca <note>[rukkhova (sī. pī.)]</note> phandano nāma, taṃ dāruṃ nemiyā daḷhaṃ.</gatha>
    <hangnum nr="17"/>
    <gatha type="1"> Kīdisānissa pattāni, khandho vā pana kīdiso;</gatha>
    <gatha type="last">Puṭṭho me samma akkhāhi, yathā jānemu phandanaṃ.</gatha>
    <hangnum nr="18"/>
    <gatha type="1"> Yassa sākhā palambanti, namanti na ca bhañjare;</gatha>
    <gatha type="last">So rukkho phandano nāma, yassa mūle ahaṃ ṭhito.</gatha>
    <hangnum nr="19"/>
    <gatha type="1"> Arānaṃ cakkanābhīnaṃ, īsānemirathassa ca;</gatha>
    <gatha type="last">Sabbassa te kammaniyo, ayaṃ hessati phandano.</gatha>
    <hangnum nr="20"/>
    <gatha type="1"> Iti phandanarukkhopi, tāvade ajjhabhāsatha;</gatha>
    <gatha type="last">Mayhampi vacanaṃ atthi, bhāradvāja suṇohi me.</gatha>
    <hangnum nr="21"/>
    <gatha type="1"> Issassa <note>[imassa (ka. sī. ka.)]</note> upakkhandhamhā <note>[upakhandhamhā (ka. sī. pī. ka.)]</note>, ukkacca caturaṅgulaṃ;</gatha>
    <gatha type="last">Tena nemiṃ pasāresi <note>[pariharesi (sī. pī.)]</note>, evaṃ daḷhataraṃ siyā.</gatha>
    <hangnum nr="22"/>
    <gatha type="1"> Iti phandanarukkhopi, veraṃ appesi tāvade;</gatha>
    <gatha type="last">Jātānañca ajātānaṃ, issānaṃ dukkhamāvahi.</gatha>
    <hangnum nr="23"/>
    <gatha type="1"> Iccevaṃ <note>[icceva (sī. pī.)]</note> phandano issaṃ, isso ca pana phandanaṃ;</gatha>
    <gatha type="last">Aññamaññaṃ  vivādena, aññamaññamaghātayuṃ.</gatha>
    <hangnum nr="24"/>
    <gatha type="1"> Evameva manussānaṃ, vivādo yattha jāyati;</gatha>
    <gatha type="last">Mayūranaccaṃ naccanti, yathā te issaphandanā.</gatha>
    <hangnum nr="25"/>
    <gatha type="1"> Taṃ  vo vadāmi bhaddaṃ vo <note>[bhaddante (ka.)]</note>, yāvantettha samāgatā;</gatha>
    <gatha type="last">Sammodatha mā vivadatha <note>[māvivadittha (sī. syā. pī.)]</note>, mā hotha issaphandanā.</gatha>
    <hangnum nr="26"/>
    <gatha type="1"> Sāmaggimeva <note>[sāmagyameva (syā. ka.)]</note> sikkhetha, buddhehetaṃ pasaṃsitaṃ;</gatha>
    <gatha type="last">Sāmaggirato dhammaṭṭho, yogakkhemā na dhaṃsatīti.</gatha>
    <centered>Phandanajātakaṃ dutiyaṃ.</centered>
    <hangnum/>
    <paragraph> 476. Javanahaṃsajātakaṃ (3)</paragraph>
    <hangnum nr="27"/>
    <gatha type="1"> Idheva haṃsa nipata, piyaṃ me tava dassanaṃ;</gatha>
    <gatha type="last">Issarosi anuppatto, yamidhatthi pavedaya.</gatha>
    <hangnum nr="28"/>
    <gatha type="1"> Savanena ekassa piyā bhavanti, disvā panekassa viyeti <note>[vineti (syā.), viheti (pī.), vigeti (ka. aṭṭha.)]</note> chando;</gatha>
    <gatha type="last">Disvā ca sutvā ca piyā bhavanti, kaccinnu me pīyasi <note>[piyyasi (sī. pī.)]</note> dassanena.</gatha>
    <hangnum nr="29"/>
    <gatha type="1"> Savanena piyo mesi, bhiyyo cāgamma dassanaṃ;</gatha>
    <gatha type="last">Evaṃ piyadassano me <note>[evaṃ piyadassano samāno (sī. syā. pī.)]</note>, vasa haṃsa mamantike <note>[mama santike (sī. syā. pī.)]</note>.</gatha>
    <hangnum nr="30"/>
    <gatha type="1"> Vaseyyāma tavāgāre, niccaṃ sakkatapūjitā;</gatha>
    <gatha type="last">Matto ca ekadā vajje <note>[vajjā (sī. pī.)]</note>, ‘‘haṃsarājaṃ pacantu me’’.</gatha>
    <hangnum nr="31"/>
    <gatha type="1"> Dhiratthu  taṃ majjapānaṃ, yaṃ me piyataraṃ tayā;</gatha>
    <gatha type="last">Na cāpi majjaṃ pissāmi <note>[pivissāmi (syā.), pāyāmi (sī. pī.)]</note>, yāva me vacchasī ghare.</gatha>
    <hangnum nr="32"/>
    <gatha type="1"> Suvijānaṃ  siṅgālānaṃ, sakuṇānañca <note>[sakuntānañca (sī. syā. pī.)]</note> vassitaṃ;</gatha>
    <gatha type="last">Manussavassitaṃ rāja, dubbijānataraṃ tato.</gatha>
    <hangnum nr="33"/>
    <gatha type="1"> Api ce maññatī poso, ñāti mitto sakhāti vā;</gatha>
    <gatha type="last">Yo pubbe sumano hutvā, pacchā sampajjate diso.</gatha>
    <hangnum nr="34"/>
    <gatha type="1"> Yasmiṃ mano nivisati, avidūre sahāpi so;</gatha>
    <gatha type="last">Santikepi hi so dūre, yasmiṃ nāvisate <note>[yasmā vivasate (sī. syā. pī.)]</note> mano.</gatha>
    <hangnum nr="35"/>
    <gatha type="1"> Antopi so hoti pasannacitto, pāraṃ samuddassa pasannacitto;</gatha>
    <gatha type="last">Antopi so hoti paduṭṭhacitto, pāraṃ samuddassa paduṭṭhacitto.</gatha>
    <hangnum nr="36"/>
    <gatha type="1"> Saṃvasantā vivasanti, ye disā te rathesabha;</gatha>
    <gatha type="last">Ārā santo saṃvasanti, manasā raṭṭhavaḍḍhana.</gatha>
    <hangnum nr="37"/>
    <gatha type="1"> Aticiraṃ nivāsena, piyo bhavati appiyo;</gatha>
    <gatha type="last">Āmanta kho taṃ gacchāma <note>[gacchāmi (syā.)]</note>, purā te homa appiyā <note>[homi appiyo (syā.)]</note>.</gatha>
    <hangnum nr="38"/>
    <gatha type="1"> Evaṃ  ce yācamānānaṃ, añjaliṃ nāvabujjhasi;</gatha>
    <gatha type="2">Paricārakānaṃ sataṃ <note>[santānaṃ (sī. syā.), sattānaṃ (pī.)]</note>, vacanaṃ na karosi no;</gatha>
    <gatha type="last">Evaṃ taṃ abhiyācāma, puna kayirāsi pariyāyaṃ.</gatha>
    <hangnum nr="39"/>
    <gatha type="1"> Evaṃ ce no viharataṃ, antarāyo na hessati;</gatha>
    <gatha type="2">Tuyhañcāpi <note>[vāpi (syā. pī. ka.)]</note> mahārāja, mayhañca <note>[vā (bahūsu)]</note> raṭṭhavaḍḍhana;</gatha>
    <gatha type="last">Appeva nāma passemu <note>[passema (sī. syā. pī.)]</note>, ahoratānamaccayeti.</gatha>
    <centered>Javanahaṃsajātakaṃ tatiyaṃ.</centered>
    <hangnum/>
    <paragraph> 477. Cūḷanāradajātakaṃ (4)</paragraph>
    <hangnum nr="40"/>
    <gatha type="1"> Na te kaṭṭhāni bhinnāni, na te udakamābhataṃ;</gatha>
    <gatha type="last">Aggīpi te na hāpito <note>[hāsito (sī. syā.)]</note>, kiṃ nu mandova jhāyasi.</gatha>
    <hangnum nr="41"/>
    <gatha type="1"> Na  ussahe vane vatthuṃ, kassapāmantayāmi taṃ;</gatha>
    <gatha type="last">Dukkho vāso araññasmiṃ, raṭṭhaṃ icchāmi gantave.</gatha>
    <hangnum nr="42"/>
    <gatha type="1"> Yathā ahaṃ ito gantvā, yasmiṃ janapade vasaṃ;</gatha>
    <gatha type="last">Ācāraṃ brahme <note>[brahmaṃ (ka.)]</note> sikkheyyaṃ, taṃ dhammaṃ anusāsa maṃ.</gatha>
    <hangnum nr="43"/>
    <gatha type="1"> Sace araññaṃ hitvāna, vanamūlaphalāni ca;</gatha>
    <gatha type="last">Raṭṭhe rocayase vāsaṃ, taṃ dhammaṃ nisāmehi me.</gatha>
    <hangnum nr="44"/>
    <gatha type="1"> Visaṃ mā paṭisevittho <note>[paṭisevittha (syā. ka.)]</note>, papātaṃ parivajjaya;</gatha>
    <gatha type="last">Paṅke ca mā visīdittho <note>[paṅko ca mā visiyittho (ka.)]</note>, yatto cāsīvise care.</gatha>
    <hangnum nr="45"/>
    <gatha type="1"> Kiṃ nu visaṃ papāto vā, paṅko vā brahmacārinaṃ;</gatha>
    <gatha type="last">Kaṃ tvaṃ āsīvisaṃ brūsi, taṃ me akkhāhi pucchito;</gatha>
    <hangnum nr="46"/>
    <gatha type="1"> Āsavo tāta lokasmiṃ, surā nāma pavuccati;</gatha>
    <gatha type="2">Manuñño <note>[manuññā (sī. syā. pī.)]</note> surabhī vaggu, sādu <note>[madhu (sī. syā.)]</note> khuddarasūpamo <note>[rasūpamā (sī. syā. pī.)]</note>;</gatha>
    <gatha type="last">Visaṃ tadāhu ariyā se, brahmacariyassa nārada.</gatha>
    <hangnum nr="47"/>
    <gatha type="1"> Itthiyo  tāta lokasmiṃ, pamattaṃ pamathenti tā;</gatha>
    <gatha type="2">Haranti yuvino cittaṃ, tūlaṃ bhaṭṭhaṃva māluto;</gatha>
    <gatha type="last">Papāto eso akkhāto, brahmacariyassa nārada.</gatha>
    <hangnum nr="48"/>
    <gatha type="1"> Lābho siloko sakkāro, pūjā parakulesu ca;</gatha>
    <gatha type="last">Paṅko eso ca <note>[esova (sī. syā. pī.)]</note> akkhāto, brahmacariyassa nārada.</gatha>
    <hangnum nr="49"/>
    <gatha type="1"> Sasatthā <note>[mahantā (syā. ka.)]</note> tāta rājāno, āvasanti mahiṃ imaṃ;</gatha>
    <gatha type="last">Te tādise manussinde, mahante tāta nārada.</gatha>
    <hangnum nr="50"/>
    <gatha type="1"> Issarānaṃ adhipatīnaṃ, na tesaṃ pādato care;</gatha>
    <gatha type="last">Āsīvisoti <note>[āsīviso so (sī. pī.)]</note> akkhāto, brahmacariyassa nārada.</gatha>
    <hangnum nr="51"/>
    <gatha type="1"> Bhattattho bhattakāle ca <note>[yaṃ (sī. pī.)]</note>, yaṃ gehamupasaṅkame;</gatha>
    <gatha type="last">Yadettha kusalaṃ jaññā, tattha ghāsesanaṃ care.</gatha>
    <hangnum nr="52"/>
    <gatha type="1"> Pavisitvā  parakulaṃ, pānatthaṃ <note>[pānattho (syā. pī.)]</note> bhojanāya vā;</gatha>
    <gatha type="last">Mitaṃ khāde mitaṃ bhuñje, na ca rūpe manaṃ kare.</gatha>
    <hangnum nr="53"/>
    <gatha type="1"> Goṭṭhaṃ majjaṃ kirāṭañca <note>[kirāsañca (sī. syā.), kirāsaṃ vā (pī.)]</note>, sabhā nikiraṇāni ca;</gatha>
    <gatha type="last">Ārakā parivajjehi, yānīva visamaṃ pathanti.</gatha>
    <centered>Cūḷanāradajātakaṃ catutthaṃ.</centered>
    <hangnum/>
    <paragraph> 478. Dūtajātakaṃ (5)</paragraph>
    <hangnum nr="54"/>
    <gatha type="1"> Dūte  te brahme <note>[dūte brāhmaṇa (ka.)]</note> pāhesiṃ, gaṅgātīrasmi jhāyato;</gatha>
    <gatha type="last">Tesaṃ puṭṭho na byākāsi, dukkhaṃ guyhamataṃ <note>[guyhaṃ mataṃ (sī.), tuyhaṃ mataṃ (syā. ka.)]</note> nu te.</gatha>
    <hangnum nr="55"/>
    <gatha type="1"> Sace te dukkhamuppajje, kāsīnaṃ raṭṭhavaḍḍhana;</gatha>
    <gatha type="last">Mā kho naṃ tassa akkhāhi, yo taṃ dukkhā na mocaye.</gatha>
    <hangnum nr="56"/>
    <gatha type="1"> Yo tassa <note>[yo ca tathā (pī.)]</note> dukkhajātassa, ekaṅgamapi bhāgaso <note>[ekantamapi bhāsato (sī. pī.)]</note>;</gatha>
    <gatha type="last">Vippamoceyya dhammena, kāmaṃ tassa pavedaya <note>[pavedaye (sī.)]</note>.</gatha>
    <hangnum nr="57"/>
    <gatha type="1"> Suvijānaṃ siṅgālānaṃ, sakuṇānañca vassitaṃ;</gatha>
    <gatha type="last">Manussavassitaṃ rāja, dubbijānataraṃ tato.</gatha>
    <hangnum nr="58"/>
    <gatha type="1"> Api ce maññatī poso, ñāti mitto sakhāti vā;</gatha>
    <gatha type="last">Yo pubbe sumano hutvā, pacchā sampajjate diso.</gatha>
    <hangnum nr="59"/>
    <gatha type="1"> Yo attano dukkhamanānupuṭṭho, pavedaye jantu akālarūpe;</gatha>
    <gatha type="last">Ānandino tassa bhavantimittā <note>[bhavanta’mittā (sī. pī.)]</note>, hitesino tassa dukhī bhavanti.</gatha>
    <hangnum nr="60"/>
    <gatha type="1"> Kālañca ñatvāna tathāvidhassa, medhāvīnaṃ ekamanaṃ viditvā;</gatha>
    <gatha type="last">Akkheyya tibbāni <note>[tippāni (sī. syā. pī.)]</note> parassa dhīro, saṇhaṃ giraṃ atthavatiṃ pamuñce.</gatha>
    <hangnum nr="61"/>
    <gatha type="1"> Sace  ca jaññā avisayhamattano, na te hi mayhaṃ <note>[nāyaṃ nīti mayha (sī. pī.)]</note> sukhāgamāya;</gatha>
    <gatha type="last">Ekova tibbāni saheyya dhīro, saccaṃ hirottappamapekkhamāno.</gatha>
    <hangnum nr="62"/>
    <gatha type="1"> Ahaṃ  raṭṭhāni vicaranto, nigame rājadhāniyo;</gatha>
    <gatha type="last">Bhikkhamāno mahārāja, ācariyassa dhanatthiko.</gatha>
    <hangnum nr="63"/>
    <gatha type="1"> Gahapatī rājapurise, mahāsāle ca brāhmaṇe;</gatha>
    <gatha type="2">Alatthaṃ satta nikkhāni, suvaṇṇassa janādhipa;</gatha>
    <gatha type="last">Te me naṭṭhā mahārāja, tasmā socāmahaṃ bhusaṃ.</gatha>
    <hangnum nr="64"/>
    <gatha type="1"> Purisā te mahārāja, manasānuvicintitā;</gatha>
    <gatha type="last">Nālaṃ dukkhā pamocetuṃ, tasmā tesaṃ na byāhariṃ.</gatha>
    <hangnum nr="65"/>
    <gatha type="1"> Tvañca kho me mahārāja, manasānuvicintito;</gatha>
    <gatha type="last">Alaṃ dukkhā pamocetuṃ, tasmā tuyhaṃ pavedayiṃ.</gatha>
    <hangnum nr="66"/>
    <gatha type="1"> Tassādāsi pasannatto, kāsīnaṃ raṭṭhavaḍḍhano;</gatha>
    <gatha type="last">Jātarūpamaye nikkhe, suvaṇṇassa catuddasāti.</gatha>
    <centered>Dūtajātakaṃ pañcamaṃ.</centered>
    <hangnum/>
    <paragraph> 479. Kāliṅgabodhijātakaṃ (6)</paragraph>
    <hangnum nr="67"/>
    <gatha type="1"> Rājā  kāliṅgo cakkavatti, dhammena pathavimanusāsaṃ <note>[manusāsi (syā. ka.)]</note>;</gatha>
    <gatha type="last">Agamā <note>[agamāsi (syā. ka.)]</note> bodhisamīpaṃ, nāgena mahānubhāvena.</gatha>
    <hangnum nr="68"/>
    <gatha type="1"> Kāliṅgo bhāradvājo ca, rājānaṃ kāliṅgaṃ samaṇakolaññaṃ;</gatha>
    <gatha type="last">Cakkaṃ vattayato pariggahetvā <note>[pariṇetvā (pī.)]</note>, pañjalī idamavoca.</gatha>
    <hangnum nr="69"/>
    <gatha type="1"> Paccoroha mahārāja, bhūmibhāgo yathā samaṇuggato <note>[samanugīto (sī. syā. pī.)]</note>;</gatha>
    <gatha type="last">Idha anadhivarā buddhā, abhisambuddhā virocanti.</gatha>
    <hangnum nr="70"/>
    <gatha type="1"> Padakkhiṇato  āvaṭṭā, tiṇalatā asmiṃ bhūmibhāgasmiṃ;</gatha>
    <gatha type="last">Pathaviyā nābhiyaṃ <note>[puthuviyā ayaṃ (sī.), paṭhaviyā ayaṃ (syā.), puthaviyā’yaṃ (pī.)]</note> maṇḍo, iti no sutaṃ mante mahārāja <note>[sutaṃ mahārāja (sī. syā. pī.)]</note>.</gatha>
    <hangnum nr="71"/>
    <gatha type="1"> Sāgarapariyantāya, mediniyā sabbabhūtadharaṇiyā;</gatha>
    <gatha type="last">Pathaviyā ayaṃ maṇḍo, orohitvā namo karohi.</gatha>
    <hangnum nr="72"/>
    <gatha type="1"> Ye te bhavanti nāgā ca, abhijātā ca kuñjarā;</gatha>
    <gatha type="last">Ettāvatā padesaṃ te, nāgā neva mupayanti.</gatha>
    <hangnum nr="73"/>
    <gatha type="1"> Abhijāto nāgo <note>[abhijāto te nāgo (sī. pī. aṭṭha.)]</note> kāmaṃ, pesehi kuñjaraṃ dantiṃ;</gatha>
    <gatha type="last">Ettāvatā padeso <note>[padeso ca (syā. ka.)]</note>, sakkā <note>[na sakkā (syā.)]</note> nāgena mupagantuṃ.</gatha>
    <hangnum nr="74"/>
    <gatha type="1"> Taṃ sutvā rājā kāliṅgo, veyyañjanikavaco nisāmetvā;</gatha>
    <gatha type="last">Sampesesi nāgaṃ ñassāma, mayaṃ yathimassidaṃ <note>[yathā idaṃ (sī. syā. pī.)]</note> vacanaṃ.</gatha>
    <hangnum nr="75"/>
    <gatha type="1"> Sampesito  ca raññā, nāgo koñcova abhinaditvāna;</gatha>
    <gatha type="last">Paṭisakkitvā <note>[paṭiosakkitvā (ka.)]</note> nisīdi, garuṃva bhāraṃ asahamāno.</gatha>
    <hangnum nr="76"/>
    <gatha type="1"> Kāliṅgabhāradvājo, nāgaṃ khīṇāyukaṃ viditvāna;</gatha>
    <gatha type="2">Rājānaṃ kāliṅgaṃ, taramāno ajjhabhāsittha;</gatha>
    <gatha type="last">Aññaṃ saṅkama nāgaṃ, nāgo khīṇāyuko mahārāja.</gatha>
    <hangnum nr="77"/>
    <gatha type="1"> Taṃ sutvā kāliṅgo, taramāno saṅkamī nāgaṃ;</gatha>
    <gatha type="2">Saṅkanteva raññe, nāgo tattheva pati <note>[patito (ka.)]</note> bhumyā;</gatha>
    <gatha type="last">Veyyañjanikavaco, yathā tathā ahu nāgo.</gatha>
    <hangnum nr="78"/>
    <gatha type="1"> Kāliṅgo rājā kāliṅgaṃ, brāhmaṇaṃ etadavoca;</gatha>
    <gatha type="last">Tvameva asi sambuddho, sabbaññū sabbadassāvī.</gatha>
    <hangnum nr="79"/>
    <gatha type="1"> Taṃ anadhivāsento kāliṅgaṃ <note>[kāliṅgo (sī. syā. pī.)]</note>, brāhmaṇo idamavoca;</gatha>
    <gatha type="last">Veyyañjanikā hi mayaṃ, buddhā sabbaññuno mahārāja.</gatha>
    <hangnum nr="80"/>
    <gatha type="1"> Sabbaññū sabbavidū ca, buddhā na lakkhaṇena jānanti;</gatha>
    <gatha type="last">Āgamabalasā <note>[āgamapurisā (pī.)]</note> hi mayaṃ, buddhā sabbaṃ pajānanti.</gatha>
    <hangnum nr="81"/>
    <gatha type="1"> Mahayitvā  sambodhiṃ <note>[mahāyitvāna sambodhiṃ (sī. pī.), pahaṃsitvāna sambodhiṃ (syā.), mamāyitvāna taṃ bodhiṃ (ka.)]</note>, nānāturiyehi vajjamānehi;</gatha>
    <gatha type="last">Mālāvilepanaṃ abhiharitvā <note>[mālāgandhavilepanaṃ āharitvā (sī. pī.); pākāraparikkhepaṃ kāresi; atha rājā pāyāsi (sī. syā. pī.)]</note> atha rājā manupāyāsi <note>[pākāraparikkhepaṃ kāresi; atha rājā pāyāsi (sī. syā. pī.)]</note>.</gatha>
    <hangnum nr="82"/>
    <gatha type="1"> Saṭṭhi vāhasahassāni, pupphānaṃ sannipātayi;</gatha>
    <gatha type="last">Pūjesi  rājā kāliṅgo, bodhimaṇḍamanuttaranti <note>[varuttameti (sī.)]</note>.</gatha>
    <centered>Kāliṅgabodhijātakaṃ chaṭṭhaṃ.</centered>
    <hangnum/>
    <paragraph> 480. Akittijātakaṃ (7)</paragraph>
    <hangnum nr="83"/>
    <gatha type="1"> Akittiṃ <note>[akattiṃ (ka.)]</note> disvā sammantaṃ, sakko bhūtapatī bravi;</gatha>
    <gatha type="last">Kiṃ patthayaṃ mahābrahme, eko sammasi ghammani.</gatha>
    <hangnum nr="84"/>
    <gatha type="1"> Dukkho punabbhavo sakka, sarīrassa ca bhedanaṃ;</gatha>
    <gatha type="last">Sammohamaraṇaṃ dukkhaṃ, tasmā sammāmi vāsava.</gatha>
    <hangnum nr="85"/>
    <gatha type="1"> Etasmiṃ te sulapite, patirūpe subhāsite;</gatha>
    <gatha type="last">Varaṃ kassapa te dammi, yaṃ kiñci manasicchasi.</gatha>
    <hangnum nr="86"/>
    <gatha type="1"> Varaṃ ce me ado sakka, sabbabhūtānamissara;</gatha>
    <gatha type="2">Yena putte ca dāre ca, dhanadhaññaṃ piyāni ca;</gatha>
    <gatha type="last">Laddhā narā na <note>[laddhā naññāni (ka.)]</note> tappanti, so lobho na mayī vase.</gatha>
    <hangnum nr="87"/>
    <gatha type="1"> Etasmiṃ  te sulapite, patirūpe subhāsite;</gatha>
    <gatha type="last">Varaṃ  kassapa te dammi, yaṃ kiñci manasicchasi.</gatha>
    <hangnum nr="88"/>
    <gatha type="1"> Varaṃ ce me ado sakka, sabbabhūtānamissara;</gatha>
    <gatha type="2">Khettaṃ vatthuṃ hiraññañca, gavassaṃ dāsaporisaṃ;</gatha>
    <gatha type="last">Yena jātena jīyanti, so doso na mayī vase.</gatha>
    <hangnum nr="89"/>
    <gatha type="1"> Etasmiṃ te sulapite, patirūpe subhāsite;</gatha>
    <gatha type="last">Varaṃ kassapa te dammi, yaṃ kiñci manasicchasi.</gatha>
    <hangnum nr="90"/>
    <gatha type="1"> Varaṃ  ce me ado sakka, sabbabhūtānamissara;</gatha>
    <gatha type="2">Bālaṃ na passe na suṇe, na ca bālena saṃvase;</gatha>
    <gatha type="last">Bālenallāpa <note>[bālenā’lāpa (?)]</note> sallāpaṃ, na kare na ca rocaye.</gatha>
    <hangnum nr="91"/>
    <gatha type="1"> Kiṃ nu te akaraṃ bālo, vada kassapa kāraṇaṃ;</gatha>
    <gatha type="last">Kena kassapa bālassa, dassanaṃ nābhikaṅkhasi.</gatha>
    <hangnum nr="92"/>
    <gatha type="1"> Anayaṃ nayati dummedho, adhurāyaṃ niyuñjati;</gatha>
    <gatha type="2">Dunnayo seyyaso hoti, sammā vutto pakuppati;</gatha>
    <gatha type="last">Vinayaṃ so na jānāti, sādhu tassa adassanaṃ.</gatha>
    <hangnum nr="93"/>
    <gatha type="1"> Etasmiṃ te sulapite, patirūpe subhāsite;</gatha>
    <gatha type="last">Varaṃ kassapa te dammi, yaṃ kiñci manasicchasi.</gatha>
    <hangnum nr="94"/>
    <gatha type="1"> Varaṃ ce me ado sakka, sabbabhūtānamissara;</gatha>
    <gatha type="2">Dhīraṃ passe suṇe dhīraṃ, dhīrena saha saṃvase;</gatha>
    <gatha type="last">Dhīrenallāpasallāpaṃ, taṃ kare tañca rocaye.</gatha>
    <hangnum nr="95"/>
    <gatha type="1"> Kiṃ nu te akaraṃ dhīro, vada kassapa kāraṇaṃ;</gatha>
    <gatha type="last">Kena kassapa dhīrassa, dassanaṃ abhikaṅkhasi.</gatha>
    <hangnum nr="96"/>
    <gatha type="1"> Nayaṃ nayati medhāvī, adhurāyaṃ na yuñjati;</gatha>
    <gatha type="2">Sunayo seyyaso hoti, sammā vutto na kuppati;</gatha>
    <gatha type="last">Vinayaṃ so pajānāti, sādhu tena samāgamo.</gatha>
    <hangnum nr="97"/>
    <gatha type="1"> Etasmiṃ te sulapite, patirūpe subhāsite;</gatha>
    <gatha type="last">Varaṃ  kassapa te dammi, yaṃ kiñci manasicchasi.</gatha>
    <hangnum nr="98"/>
    <gatha type="1"> Varaṃ ce me ado sakka, sabbabhūtānamissara;</gatha>
    <gatha type="last">Tato ratyā vivasāne <note>[vivasane (sī. syā. pī.)]</note>, sūriyuggamanaṃ <note>[suriyassuggamanaṃ (sī. syā. pī.)]</note> pati;</gatha>
    <gatha type="last">Dibbā bhakkhā pātubhaveyyuṃ, sīlavanto ca yācakā.</gatha>
    <hangnum nr="99"/>
    <gatha type="1"> Dadato  me <note>[dadato ca me (pī.)]</note> na khīyetha, datvā nānutapeyyahaṃ;</gatha>
    <gatha type="last">Dadaṃ cittaṃ pasādeyyaṃ, etaṃ sakka varaṃ vare.</gatha>
    <hangnum nr="100"/>
    <gatha type="1"> Etasmiṃ  te sulapite, patirūpe subhāsite;</gatha>
    <gatha type="last">Varaṃ kassapa te dammi, yaṃ kiñci manasicchasi.</gatha>
    <hangnum nr="101"/>
    <gatha type="1"> Varaṃ ce me ado sakka, sabbabhūtānamissara;</gatha>
    <gatha type="last">Na maṃ puna upeyyāsi, etaṃ sakka varaṃ vare.</gatha>
    <hangnum nr="102"/>
    <gatha type="1"> Bahūhi vatacariyāhi <note>[vattacariyāhi (sī. syā. ka.)]</note>, narā ca atha nāriyo;</gatha>
    <gatha type="last">Dassanaṃ abhikaṅkhanti, kiṃ nu me dassane bhayaṃ.</gatha>
    <hangnum nr="103"/>
    <gatha type="1"> Taṃ tādisaṃ devavaṇṇaṃ <note>[devavaṇṇiṃ (pī.)]</note>, sabbakāmasamiddhinaṃ;</gatha>
    <gatha type="last">Disvā tapo pamajjeyya <note>[disvā tapo pamajjeyyaṃ (sī. syā. pī.), disvānahaṃ pamajjeyyaṃ (cariyāpiṭakaṭṭhakathā)]</note>, etaṃ te dassane bhayanti.</gatha>
    <centered>Akittijātakaṃ sattamaṃ.</centered>
    <hangnum/>
    <paragraph> 481. Takkāriyajātakaṃ (8)</paragraph>
    <hangnum nr="104"/>
    <gatha type="1"> Ahameva dubbhāsitaṃ bhāsi bālo, bhekovaraññe ahimavhāyamāno <note>[mavhayāno (sī. pī.)]</note>;</gatha>
    <gatha type="last">Takkāriye sobbhamimaṃ <note>[sobbhamhi ahaṃ (ka.)]</note> patāmi, na  kireva sādhu ativelabhāṇī <note>[sādhūtyativelabhāṇī (ka.)]</note>.</gatha>
    <hangnum nr="105"/>
    <gatha type="1"> Pappoti macco ativelabhāṇī, bandhaṃ vadhaṃ sokapariddavañca;</gatha>
    <gatha type="last">Attānameva garahāsi ettha, ācera yaṃ taṃ nikhaṇanti sobbhe.</gatha>
    <hangnum nr="106"/>
    <gatha type="1"> Kimevahaṃ tuṇḍilamanupucchiṃ, kareyya saṃ <note>[kareyyāsaṃ (syā.), kareyya sa (ka.), bhareyya saṃ (?)]</note> bhātaraṃ kāḷikāyaṃ <note>[kāḷikāya (syā. ka.)]</note>;</gatha>
    <gatha type="last">Naggovahaṃ <note>[naggoca’haṃ (?)]</note> vatthayugañca jīno, ayampi attho bahutādisova.</gatha>
    <hangnum nr="107"/>
    <gatha type="1"> Yo  yujjhamānānamayujjhamāno <note>[yujjhamānena ayujjhamāno (ka.)]</note>, meṇḍantaraṃ accupatī kuliṅgo;</gatha>
    <gatha type="last">So piṃsito meṇḍasirehi tattha, ayampi attho bahutādisova.</gatha>
    <hangnum nr="108"/>
    <gatha type="1"> Caturo janā potthakamaggahesuṃ, ekañca posaṃ anurakkhamānā;</gatha>
    <gatha type="last">Sabbeva te bhinnasirā sayiṃsu, ayampi attho bahutādisova.</gatha>
    <hangnum nr="109"/>
    <gatha type="1"> Ajā yathā veḷugumbasmiṃ baddhā <note>[bandhaṃ (syā. ka.)]</note>, avakkhipantī asimajjhagacchi;</gatha>
    <gatha type="last">Teneva  tassā galakāvakantaṃ <note>[galayā vikantuṃ (ka.), galakaṃ vikantā (syā.)]</note>, ayampi attho bahutādisova.</gatha>
    <hangnum nr="110"/>
    <gatha type="1"> Ime na devā na gandhabbaputtā, migā ime atthavasaṃ gatā me <note>[atthavasābhatā ime (sī. syā. pī.)]</note>;</gatha>
    <gatha type="last">Ekañca naṃ sāyamāse pacantu, ekaṃ punappātarāse <note>[ekañca naṃ pātarāse (ka. sī. pī.)]</note> pacantu.</gatha>
    <hangnum nr="111"/>
    <gatha type="1"> Sataṃ sahassāni dubhāsitāni, kalampi nāgghanti subhāsitassa;</gatha>
    <gatha type="last">Dubbhāsitaṃ saṅkamāno kileso <note>[kilissati (?)]</note>, tasmā tuṇhī kimpurisā <note>[kiṃpuriso (sī. syā.)]</note> na bālyā.</gatha>
    <hangnum nr="112"/>
    <gatha type="1"> Yā  mesā byāhāsi <note>[byākāsi (sī. syā. pī.)]</note> pamuñcathetaṃ, giriñca naṃ <note>[giriṃ varaṃ (ka.)]</note> himavantaṃ nayantu;</gatha>
    <gatha type="last">Imañca kho dentu mahānasāya, pātova naṃ pātarāse pacantu.</gatha>
    <hangnum nr="113"/>
    <gatha type="1"> Pajjunnanāthā  pasavo, pasunāthā ayaṃ pajā;</gatha>
    <gatha type="last">Tvaṃ nāthosi <note>[tvaṃ-nātho’smi (sī. syā. pī.)]</note> mahārāja, nāthohaṃ bhariyāya me <note>[amha-nāthā mama bhariyā (ka. sī. syā.)]</note>;</gatha>
    <gatha type="last">Dvinnamaññataraṃ ñatvā, mutto gaccheyya pabbataṃ.</gatha>
    <hangnum nr="114"/>
    <gatha type="1"> Na ve nindā suparivajjayetha <note>[suparivajjayātha (syā.)]</note>, nānā  janā sevitabbā janinda;</gatha>
    <gatha type="last">Yeneva eko labhate pasaṃsaṃ, teneva añño labhate ninditāraṃ.</gatha>
    <hangnum nr="115"/>
    <gatha type="1"> Sabbo loko paricitto aticitto <note>[paracittena aticitto (sī. syā.), paracittena acitto (sī. aṭṭha.)]</note>, sabbo loko cittavā samhi citte;</gatha>
    <gatha type="last">Paccekacittā puthu sabbasattā, kassīdha cittassa vase na vatte.</gatha>
    <hangnum nr="116"/>
    <gatha type="1"> Tuṇhī ahū kimpuriso sabhariyo <note>[abhāṇī (ka.)]</note>, yo dāni byāhāsi bhayassa bhīto;</gatha>
    <gatha type="last">So dāni mutto sukhito arogo, vācākirevattavatī narānanti.</gatha>
    <centered>Takkāriyajātakaṃ aṭṭhamaṃ.</centered>
    <hangnum/>
    <paragraph> 482. Rurumigarājajātakaṃ (9)</paragraph>
    <hangnum nr="117"/>
    <gatha type="1"> Tassa <note>[kassa (sī. pī.)]</note> gāmavaraṃ dammi, nāriyo ca alaṅkatā;</gatha>
    <gatha type="last">Yo <note>[ko (sī. syā. pī.)]</note> metaṃ migamakkhāti <note>[makkhāsi (syā. ka.)]</note>, migānaṃ migamuttamaṃ.</gatha>
    <hangnum nr="118"/>
    <gatha type="1"> Mayhaṃ gāmavaraṃ dehi, nāriyo ca alaṅkatā;</gatha>
    <gatha type="last">Ahaṃ te migamakkhissaṃ, migānaṃ migamuttamaṃ.</gatha>
    <hangnum nr="119"/>
    <gatha type="1"> Etasmiṃ vanasaṇḍasmiṃ, ambā sālā ca pupphitā;</gatha>
    <gatha type="last">Indagopakasañchannā , ettheso tiṭṭhate migo.</gatha>
    <hangnum nr="120"/>
    <gatha type="1"> Dhanuṃ advejjhaṃ <note>[adejjhaṃ (sī. pī.), sarajjaṃ (ka.)]</note> katvāna, usuṃ sannayhupāgami <note>[sandhāyupāgami (sī. pī.)]</note>;</gatha>
    <gatha type="last">Migo ca disvā rājānaṃ, dūrato ajjhabhāsatha.</gatha>
    <hangnum nr="121"/>
    <gatha type="1"> Āgamehi  mahārāja, mā maṃ vijjhi rathesabha;</gatha>
    <gatha type="last">Ko nu te idamakkhāsi, ettheso tiṭṭhate migo.</gatha>
    <hangnum nr="122"/>
    <gatha type="1"> Esa pāpacaro poso, samma tiṭṭhati ārakā;</gatha>
    <gatha type="last">Soyaṃ <note>[so hi (sī. syā. pī.)]</note> me idamakkhāsi, ettheso tiṭṭhate migo.</gatha>
    <hangnum nr="123"/>
    <gatha type="1"> Saccaṃ kireva māhaṃsu, narā ekacciyā idha;</gatha>
    <gatha type="last">Kaṭṭhaṃ niplavitaṃ seyyo, na tvevekacci yo naro.</gatha>
    <gatha type="last"/>
    <hangnum nr="124"/>
    <gatha type="1"> Kiṃ  nu ruru garahasi migānaṃ, kiṃ pakkhīnaṃ kiṃ pana mānusānaṃ;</gatha>
    <gatha type="last">Bhayañhi maṃ vindatinapparūpaṃ, sutvāna taṃ mānusiṃ bhāsamānaṃ.</gatha>
    <hangnum nr="125"/>
    <gatha type="1"> Yamuddhariṃ vāhane vuyhamānaṃ, mahodake salile sīghasote;</gatha>
    <gatha type="last">Tatonidānaṃ bhayamāgataṃ mama, dukkho have rāja asabbhi saṅgamo.</gatha>
    <hangnum nr="126"/>
    <gatha type="1"> Sohaṃ catuppattamimaṃ vihaṅgamaṃ, tanucchidaṃ hadaye ossajāmi;</gatha>
    <gatha type="last">Hanāmi  taṃ mittadubbhiṃ akiccakāriṃ <note>[hanāmi mittaddu’makiccakāriṃ (sī. pī.)]</note>, yo tādisaṃ kammakataṃ na jāne.</gatha>
    <hangnum nr="127"/>
    <gatha type="1"> Dhīrassa bālassa have janinda, santo vadhaṃ nappasaṃsanti jātu;</gatha>
    <gatha type="2">Kāmaṃ gharaṃ gacchatu pāpadhammo, yañcassa bhaṭṭhaṃ tadetassa dehi;</gatha>
    <gatha type="last">Ahañca te kāmakaro bhavāmi.</gatha>
    <hangnum nr="128"/>
    <gatha type="1"> Addhā ruru aññataro sataṃ so <note>[sataṃ’se (sī.)]</note>, yo dubbhato <note>[dubbhino (syā.), dūbhato (pī.)]</note> mānusassa na dubbhi;</gatha>
    <gatha type="2">Kāmaṃ gharaṃ gacchatu pāpadhammo, yañcassa bhaṭṭhaṃ tadetassa dammi;</gatha>
    <gatha type="last">Ahañca te kāmacāraṃ dadāmi.</gatha>
    <hangnum nr="129"/>
    <gatha type="1"> Suvijānaṃ  siṅgālānaṃ, sakuṇānañcavassitaṃ;</gatha>
    <gatha type="last">Manussavassitaṃ rāja, dubbijānataraṃ tato.</gatha>
    <hangnum nr="130"/>
    <gatha type="1"> Api ce maññatī poso, ñāti mitto sakhāti vā;</gatha>
    <gatha type="last">Yo pubbe sumano hutvā, pacchā sampajjate diso.</gatha>
    <hangnum nr="131"/>
    <gatha type="1"> Samāgatā jānapadā, negamā ca samāgatā;</gatha>
    <gatha type="last">Migā sassāni khādanti, taṃ devo paṭisedhatu.</gatha>
    <hangnum nr="132"/>
    <gatha type="1"> Kāmaṃ janapado māsi, raṭṭhañcāpi vinassatu;</gatha>
    <gatha type="last">Na tvevāhaṃ ruruṃ dubbhe, datvā abhayadakkhiṇaṃ.</gatha>
    <hangnum nr="133"/>
    <gatha type="1"> Mā  me janapado āsi <note>[mā maṃ janapado ahu (syā.)]</note>, raṭṭhañcāpi vinassatu;</gatha>
    <gatha type="last">Na tvevāhaṃ <note>[na tveva (ka. sī. ka.)]</note> migarājassa, varaṃ datvā musā bhaṇeti.</gatha>
    <centered>Rurumigarājajātakaṃ navamaṃ.</centered>
    <hangnum/>
    <paragraph> 483. Sarabhamigajātakaṃ (10)</paragraph>
    <hangnum nr="134"/>
    <gatha type="1"> Āsīsetheva <note>[āsiṃsetheva (sī. syā. pī.)]</note> puriso, na nibbindeyya paṇḍito;</gatha>
    <gatha type="last">Passāmi vohaṃ attānaṃ, yathā icchiṃ tathā ahu.</gatha>
    <hangnum nr="135"/>
    <gatha type="1"> Āsīsetheva puriso, na nibbindeyya paṇḍito;</gatha>
    <gatha type="last">Passāmi vohaṃ attānaṃ, udakā thalamubbhataṃ.</gatha>
    <hangnum nr="136"/>
    <gatha type="1"> Vāyametheva  puriso, na nibbindeyya paṇḍito;</gatha>
    <gatha type="last">Passāmi vohaṃ attānaṃ, yathā icchiṃ tathā ahu.</gatha>
    <hangnum nr="137"/>
    <gatha type="1"> Vāyametheva puriso, na nibbindeyya paṇḍito;</gatha>
    <gatha type="last">Passāmi vohaṃ attānaṃ, udakā thalamubbhataṃ.</gatha>
    <hangnum nr="138"/>
    <gatha type="1"> Dukkhūpanītopi naro sapañño, āsaṃ na chindeyya sukhāgamāya;</gatha>
    <gatha type="last">Bahū hi phassā ahitā hitā ca, avitakkitā maccamupabbajanti <note>[maccumupabbajanti (ka. sī. pī.), maccumupapajjanti (syā. ka.) ettha ‘‘avitakkitāpi phasso maccaṃ janaṃ upagacchantī’’ti attho]</note>.</gatha>
    <hangnum nr="139"/>
    <gatha type="1"> Acintitampi  bhavati, cintitampi vinassati;</gatha>
    <gatha type="last">Na hi cintāmayā bhogā, itthiyā purisassa vā.</gatha>
    <hangnum nr="140"/>
    <gatha type="1"> Sarabhaṃ  giriduggasmiṃ, yaṃ tvaṃ anusarī pure;</gatha>
    <gatha type="last">Alīnacittassa tuvaṃ, vikkantamanujīvasi <note>[tava, vikkantaṃ jīvitaṃ labhi (ka.)]</note>.</gatha>
    <hangnum nr="141"/>
    <gatha type="1"> Yo taṃ viduggā narakā samuddhari, silāya yoggaṃ sarabho karitvā;</gatha>
    <gatha type="last">Dukkhūpanītaṃ maccumukhā pamocayi, alīnacittaṃ taṃ migaṃ <note>[tameva (syā. ka.)]</note> vadesi.</gatha>
    <hangnum nr="142"/>
    <gatha type="1"> Kiṃ tvaṃ nu <note>[tuvannu (sī. pī.)]</note> tattheva tadā ahosi, udāhu te koci naṃ <note>[taṃ (ka.)]</note> etadakkhā;</gatha>
    <gatha type="last">Vivaṭṭacchaddo nusi sabbadassī, ñāṇaṃ nu te brāhmaṇa bhiṃsarūpaṃ.</gatha>
    <hangnum nr="143"/>
    <gatha type="1"> Na cevahaṃ tattha tadā ahosiṃ, na cāpi me koci naṃ <note>[taṃ (ka.)]</note> etadakkhā;</gatha>
    <gatha type="last">Gāthāpadānañca subhāsitānaṃ, atthaṃ tadānenti janinda dhīrā.</gatha>
    <hangnum nr="144"/>
    <gatha type="1"> Ādāya pattiṃ <note>[pattaṃ (syā.), paṭṭiṃ (ka.)]</note> paraviriyaghātiṃ, cāpe saraṃ kiṃ vicikicchase tuvaṃ;</gatha>
    <gatha type="last">Nunno <note>[nuṇṇo (ka. sī. syā.), tuṇṇo (ka.)]</note> saro sarabhaṃ hantu khippaṃ, annañhi etaṃ varapañña rañño.</gatha>
    <hangnum nr="145"/>
    <gatha type="1"> Addhā pajānāmi ahampi etaṃ, annaṃ migo brāhmaṇa khattiyassa;</gatha>
    <gatha type="last">Pubbe  katañca <note>[pubbe ca kataṃ (ka.)]</note> apacāyamāno, tasmā migaṃ sarabhaṃ no hanāmi.</gatha>
    <hangnum nr="146"/>
    <gatha type="1"> Neso migo mahārāja, asureso disampati;</gatha>
    <gatha type="last">Etaṃ hantvā manussinda, bhavassu amarādhipo.</gatha>
    <hangnum nr="147"/>
    <gatha type="1"> Sace  ca rājā <note>[rāja (sī. syā. pī.)]</note> vicikicchase tuvaṃ, hantuṃ migaṃ sarabhaṃ sahāyakaṃ <note>[sahāyakaṃ me (sī. pī.)]</note>;</gatha>
    <gatha type="last">Saputtadāro naravīraseṭṭha <note>[naraviriyaseṭṭha (sī. pī.)]</note>, gantvā <note>[gantā (sī. pī. aṭṭha.)]</note> tuvaṃ vetaraṇiṃ yamassa.</gatha>
    <hangnum nr="148"/>
    <gatha type="1"> Kāmaṃ ahaṃ jānapadā ca sabbe, puttā ca dārā ca sahāyasaṅghā;</gatha>
    <gatha type="last">Gacchemu taṃ vetaraṇiṃ yamassa, na tveva hañño mama pāṇado yo <note>[pāṇada’ssa (sī. syā. pī.)]</note>.</gatha>
    <hangnum nr="149"/>
    <gatha type="1"> Ayaṃ migo kicchagatassa mayhaṃ, ekassa kattā vivanasmi ghore;</gatha>
    <gatha type="last">Taṃ tādisaṃ pubbakiccaṃ saranto, jānaṃ mahābrahme kathaṃ haneyyaṃ.</gatha>
    <hangnum nr="150"/>
    <gatha type="1"> Mittābhirādhī  cirameva jīva, rajjaṃ imaṃ dhammaguṇe <note>[rajjampimaṃ cassa gaṇe (ka.)]</note> pasāsa;</gatha>
    <gatha type="last">Nārīgaṇehi paricāriyanto, modassu raṭṭhe tidiveva vāsavo.</gatha>
    <hangnum nr="151"/>
    <gatha type="1"> Akkodhano  niccapasannacitto, sabbātithī yācayogo bhavitvā <note>[pāhunake karitvā (syā.), yācayogo viditvā (ka.)]</note>;</gatha>
    <gatha type="last">Datvā ca bhutvā ca yathānubhāvaṃ, anindito saggamupehi ṭhānanti.</gatha>
    <centered>Sarabhamigajātakaṃ dasamaṃ.</centered>
    <centered>Terasakanipātaṃ niṭṭhitaṃ.</centered>
    <paragraph>Tassuddānaṃ –</paragraph>
    <gatha type="1">Varaamba  kuṭhāri sahaṃsavaro, atharaññasmiṃ dūtakapañcamako;</gatha>
    <gatha type="last">Atha bodhi akitti sutakkarinā, atha rurumigenaparo sarabhoti.</gatha>
  </text>
</tree>
