<?xml version='1.0' encoding='UTF-8'?>
<tree text="14. Paki&#x1E47;&#x1E47;akanip&#x101;to" target="text">
  <text>
    <hangnum/>
    <paragraph> 484. Sālikedārajātakaṃ (1)</paragraph>
    <hangnum nr="1"/>
    <gatha type="1"> Sampannaṃ  sālikedāraṃ, suvā bhuñjanti kosiya;</gatha>
    <gatha type="last">Paṭivedemi te brahme, na ne <note>[te (sī. syā.), naṃ (sī. syā. pī. aṭṭha.), taṃ (ka. aṭṭha.)]</note> vāretumussahe.</gatha>
    <hangnum nr="2"/>
    <gatha type="1"> Eko ca tattha sakuṇo, yo nesaṃ <note>[tesaṃ (sī. aṭṭha.)]</note> sabbasundaro;</gatha>
    <gatha type="last">Bhutvā sāliṃ yathākāmaṃ, tuṇḍenādāya gacchati.</gatha>
    <hangnum nr="3"/>
    <gatha type="1"> Oḍḍentu <note>[ujjhuntu (syā. ka.) aṅguttaranikāye passitabbaṃ]</note> vāḷapāsāni, yathā vajjhetha so dijo;</gatha>
    <gatha type="last">Jīvañca naṃ gahetvāna, ānayehi <note>[ānayetha (sī. pī.)]</note> mamantike.</gatha>
    <hangnum nr="4"/>
    <gatha type="1"> Ete bhutvā pivitvā ca <note>[bhutvā ca pitvā ca (pī.)]</note>, pakkamanti vihaṅgamā;</gatha>
    <gatha type="last">Eko baddhosmi pāsena, kiṃ pāpaṃ pakataṃ mayā.</gatha>
    <hangnum nr="5"/>
    <gatha type="1"> Udaraṃ nūna aññesaṃ, suva accodaraṃ tava;</gatha>
    <gatha type="last">Bhutvā sāliṃ yathākāmaṃ, tuṇḍenādāya gacchasi.</gatha>
    <hangnum nr="6"/>
    <gatha type="1"> Koṭṭhaṃ nu tattha pūresi, suva veraṃ nu te mayā;</gatha>
    <gatha type="last">Puṭṭho me samma akkhāhi, kuhiṃ sāliṃ nidāhasi <note>[nidhīyasi (pī.)]</note>.</gatha>
    <hangnum nr="7"/>
    <gatha type="1"> Na me veraṃ tayā saddhiṃ, koṭṭho mayhaṃ na vijjati;</gatha>
    <gatha type="2">Iṇaṃ muñcāmiṇaṃ dammi, sampatto koṭasimbaliṃ;</gatha>
    <gatha type="last">Nidhimpi tattha nidahāmi, evaṃ jānāhi kosiya.</gatha>
    <hangnum nr="8"/>
    <gatha type="1"> Kīdisaṃ te iṇadānaṃ, iṇamokkho ca kīdiso;</gatha>
    <gatha type="last">Nidhinidhānamakkhāhi , atha pāsā pamokkhasi.</gatha>
    <hangnum nr="9"/>
    <gatha type="1"> Ajātapakkhā taruṇā, puttakā mayha kosiya;</gatha>
    <gatha type="last">Te maṃ bhatā bharissanti, tasmā tesaṃ iṇaṃ dade.</gatha>
    <hangnum nr="10"/>
    <gatha type="1"> Mātā pitā ca me vuddhā, jiṇṇakā gatayobbanā;</gatha>
    <gatha type="last">Tesaṃ tuṇḍena hātūna, muñce pubbakataṃ <note>[pubbe kataṃ (sī.)]</note> iṇaṃ.</gatha>
    <hangnum nr="11"/>
    <gatha type="1"> Aññepi  tattha sakuṇā, khīṇapakkhā sudubbalā;</gatha>
    <gatha type="last">Tesaṃ puññatthiko dammi, taṃ nidhiṃ āhu paṇḍitā.</gatha>
    <hangnum nr="12"/>
    <gatha type="1"> Īdisaṃ <note>[edisaṃ (sī. pī.)]</note> me iṇadānaṃ, iṇamokkho ca īdiso;</gatha>
    <gatha type="last">Nidhinidhānamakkhāmi <note>[nidhiṃ nidhānaṃ akkhātaṃ (sī. pī.)]</note>, evaṃ jānāhi kosiya.</gatha>
    <hangnum nr="13"/>
    <gatha type="1"> Bhaddako vatayaṃ pakkhī, dijo paramadhammiko;</gatha>
    <gatha type="last">Ekaccesu manussesu, ayaṃ dhammo na vijjati.</gatha>
    <hangnum nr="14"/>
    <gatha type="1"> Bhuñja sāliṃ yathākāmaṃ, saha sabbehi ñātibhi;</gatha>
    <gatha type="last">Punāpi suva passemu, piyaṃ me tava dassanaṃ.</gatha>
    <hangnum nr="15"/>
    <gatha type="1"> Bhuttañca pītañca tavassamamhi <note>[tavassabyamhi (ka.)]</note>, rattiñca <note>[ratī ca (sī. pī.)]</note> no kosiya te sakāse;</gatha>
    <gatha type="last">Nikkhittadaṇḍesu dadāhi dānaṃ, jiṇṇe ca mātāpitaro bharassu.</gatha>
    <hangnum nr="16"/>
    <gatha type="1"> Lakkhī vata me udapādi ajja, yo addasāsiṃ pavaraṃ <note>[yohaṃ adassaṃ paramaṃ (syā. ka.)]</note> dijānaṃ;</gatha>
    <gatha type="last">Suvassa sutvāna subhāsitāni, kāhāmi  puññāni anappakāni.</gatha>
    <hangnum nr="17"/>
    <gatha type="1"> So kosiyo attamano udaggo, annañca pānañcabhisaṅkharitvā <note>[annañca pānaṃ abhisaṃharitvā (ka.)]</note>;</gatha>
    <gatha type="last">Annena pānena pasannacitto, santappayi samaṇabrāhmaṇe cāti.</gatha>
    <centered>Sālikedārajātakaṃ <note>[kedārajātakaṃ (ka.)]</note> paṭhamaṃ.</centered>
    <hangnum/>
    <paragraph> 485. Candakinnarījātakaṃ (2)</paragraph>
    <hangnum nr="18"/>
    <gatha type="1"> Upanīyatidaṃ maññe, cande <note>[lohitamadena majjāmi; vijahāmi jīvitaṃ pāṇā, (sī. pī. aṭṭha.)]</note> lohitamaddane;</gatha>
    <gatha type="last">Ajja jahāmi jīvitaṃ, pāṇā <note>[lohitamadena majjāmi; vijahāmi jīvitaṃ pāṇā, (sī. pī. aṭṭha.)]</note> me cande nirujjhanti.</gatha>
    <hangnum nr="19"/>
    <gatha type="1"> Osīdi <note>[osadhi (sī. syā. pī.), osaṭṭhi (ka.), osati (abhinavaṭīkā), osīdati (?)]</note> me dukkhaṃ <note>[dukkhaṃ me (sī. pī.)]</note> hadayaṃ, me ḍayhate nitammāmi;</gatha>
    <gatha type="last">Tava candiyā socantiyā, na naṃ aññehi sokehi.</gatha>
    <hangnum nr="20"/>
    <gatha type="1"> Tiṇamiva vanamiva milāyāmi <note>[milayāmi (sī.), miyyāmi (sī. pī. aṭṭha.)]</note>, nadī aparipuṇṇāva <note>[aparipuṇṇiyāva (sī. pī.)]</note> sussāmi;</gatha>
    <gatha type="last">Tava candiyā socantiyā, na naṃ aññehi sokehi.</gatha>
    <hangnum nr="21"/>
    <gatha type="1"> Vassamiva sare pāde <note>[vassaṃva sare pāde (sī.), vassaṃva sare pabbatapāde (pī.)]</note>, imāni assūni vattare mayhaṃ;</gatha>
    <gatha type="last">Tava candiyā socantiyā, na naṃ aññehi sokehi.</gatha>
    <hangnum nr="22"/>
    <gatha type="1"> Pāpo khosi <note>[pāposi kho (sī.), pāpo kho (syā. pī.)]</note> rājaputta, yo me icchitaṃ <note>[icchita (sī. syā. pī.)]</note> patiṃ varākiyā;</gatha>
    <gatha type="last">Vijjhasi vanamūlasmiṃ, soyaṃ viddho chamā seti.</gatha>
    <hangnum nr="23"/>
    <gatha type="1"> Imaṃ mayhaṃ hadayasokaṃ, paṭimuñcatu rājaputta tava mātā;</gatha>
    <gatha type="last">Yo mayhaṃ hadayasoko, kimpurisaṃ avekkhamānāya.</gatha>
    <hangnum nr="24"/>
    <gatha type="1"> Imaṃ mayhaṃ hadayasokaṃ, paṭimuñcatu rājaputta tava jāyā;</gatha>
    <gatha type="last">Yo  mayhaṃ hadayasoko, kimpurisaṃ avekkhamānāya.</gatha>
    <hangnum nr="25"/>
    <gatha type="1"> Mā  ca puttaṃ <note>[putte (sī. pī.)]</note> mā ca patiṃ, addakkhi rājaputta tava mātā;</gatha>
    <gatha type="last">Yo kimpurisaṃ avadhi, adūsakaṃ mayha kāmā hi <note>[mayhaṃ kāmā (ka.)]</note>.</gatha>
    <hangnum nr="26"/>
    <gatha type="1"> Mā ca puttaṃ mā ca patiṃ, addakkhi rājaputta tava jāyā;</gatha>
    <gatha type="last">Yo kimpurisaṃ avadhi, adūsakaṃ mayha kāmā hi.</gatha>
    <hangnum nr="27"/>
    <gatha type="1"> Mā tvaṃ cande rodi, mā soci vanatimiramattakkhi;</gatha>
    <gatha type="last">Mama tvaṃ hehisi bhariyā, rājakule pūjitā nārībhi <note>[nārī (sī. pī.)]</note>.</gatha>
    <hangnum nr="28"/>
    <gatha type="1"> Api nūnahaṃ marissaṃ, nāhaṃ <note>[na ca panāhaṃ (sī. pī.)]</note> rājaputta tava hessaṃ;</gatha>
    <gatha type="last">Yo kimpurisaṃ avadhi, adūsakaṃ mayha kāmā hi.</gatha>
    <hangnum nr="29"/>
    <gatha type="1"> Api bhīruke api jīvitukāmike, kimpurisi gaccha himavantaṃ;</gatha>
    <gatha type="last">Tālīsatagarabhojanā, aññe <note>[tālissatagarabhojane, araññe (sī. pī.)]</note> taṃ migā ramissanti.</gatha>
    <hangnum nr="30"/>
    <gatha type="1"> Te  pabbatā tā ca kandarā, <note>[tā ca giriguhāyo (sī. syā. pī.)]</note> tā ca giriguhāyo tatheva tiṭṭhanti <note>[tā ca giriguhāyo (sī. syā. pī.)]</note>;</gatha>
    <gatha type="last">Tattheva <note>[tattha (sī. syā. pī.)]</note> taṃ apassantī, kimpurisa kathaṃ ahaṃ kassaṃ.</gatha>
    <hangnum nr="31"/>
    <gatha type="1"> Te paṇṇasanthatā ramaṇīyā, vāḷamigehi anuciṇṇā;</gatha>
    <gatha type="last">Tattheva taṃ apassantī, kimpurisa kathaṃ ahaṃ kassaṃ <note>[kāsaṃ (sī. syā. pī.)]</note>.</gatha>
    <hangnum nr="32"/>
    <gatha type="1"> Te  pupphasanthatā ramaṇīyā, vāḷamigehi anuciṇṇā;</gatha>
    <gatha type="last">Tattheva taṃ apassantī, kimpurisa kathaṃ ahaṃ kassaṃ.</gatha>
    <hangnum nr="33"/>
    <gatha type="1"> Acchā savanti girivana <note>[girivara (sī. pī.)]</note> nadiyo, kusumābhikiṇṇasotāyo;</gatha>
    <gatha type="last">Tattheva taṃ apassantī, kimpurisa kathaṃ ahaṃ kassaṃ.</gatha>
    <hangnum nr="34"/>
    <gatha type="1"> Nīlāni himavato pabbatassa, kūṭāni dassanīyāni <note>[dassaneyyāni (sī. pī.)]</note>;</gatha>
    <gatha type="last">Tattheva taṃ apassantī, kimpurisa kathaṃ ahaṃ kassaṃ.</gatha>
    <hangnum nr="35"/>
    <gatha type="1"> Pītāni himavato pabbatassa, kūṭāni dassanīyāni;</gatha>
    <gatha type="last">Tattheva taṃ apassantī, kimpurisa kathaṃ ahaṃ kassaṃ.</gatha>
    <hangnum nr="36"/>
    <gatha type="1"> Tambāni himavato pabbatassa, kūṭāni dassanīyāni;</gatha>
    <gatha type="last">Tattheva taṃ apassantī, kimpurisa kathaṃ ahaṃ kassaṃ.</gatha>
    <hangnum nr="37"/>
    <gatha type="1"> Tuṅgāni himavato pabbatassa, kūṭāni dassanīyāni;</gatha>
    <gatha type="last">Tattheva taṃ apassantī, kimpurisa kathaṃ ahaṃ kassaṃ.</gatha>
    <hangnum nr="38"/>
    <gatha type="1"> Setāni himavato pabbatassa, kūṭāni dassanīyāni;</gatha>
    <gatha type="last">Tattheva taṃ apassantī, kimpurisa kathaṃ ahaṃ kassaṃ.</gatha>
    <hangnum nr="39"/>
    <gatha type="1"> Citrāni himavato pabbatassa, kūṭāni dassanīyāni;</gatha>
    <gatha type="last">Tattheva taṃ apassantī, kimpurisa kathaṃ ahaṃ kassaṃ.</gatha>
    <hangnum nr="40"/>
    <gatha type="1"> Yakkhagaṇasevite  gandhamādane, osadhebhi sañchanne;</gatha>
    <gatha type="last">Tattheva taṃ apassantī, kimpurisa kathaṃ ahaṃ kassaṃ.</gatha>
    <hangnum nr="41"/>
    <gatha type="1"> Kimpurisasevite gandhamādane, osadhebhi sañchanne;</gatha>
    <gatha type="last">Tattheva  taṃ apassantī, kimpurisa kathaṃ ahaṃ kassaṃ.</gatha>
    <hangnum nr="42"/>
    <gatha type="1"> Vande  te ayirabrahme <note>[ayyire brahme (ka.)]</note>, yo me icchitaṃ patiṃ varākiyā;</gatha>
    <gatha type="last">Amatena abhisiñci, samāgatāsmi piyatamena.</gatha>
    <hangnum nr="43"/>
    <gatha type="1"> Vicarāma dāni girivana <note>[girivara (sī. pī.)]</note> nadiyo, kusumābhikiṇṇasotāyo;</gatha>
    <gatha type="last">Nānādumavasanāyo <note>[sevanāyo (pī.)]</note>, piyaṃvadā aññamaññassāti.</gatha>
    <centered>Candakinnarījātakaṃ <note>[candakinnarajātakaṃ (sī. syā. pī.)]</note> dutiyaṃ.</centered>
    <hangnum/>
    <paragraph> 486. Mahāukkusajātakaṃ (3)</paragraph>
    <hangnum nr="44"/>
    <gatha type="1"> Ukkā cilācā <note>[milācā (sī. syā. pī.)]</note> bandhanti dīpe <note>[bandhanti luddā, dīpe (ka.)]</note>, pajā mamaṃ khādituṃ patthayanti;</gatha>
    <gatha type="last">Mittaṃ sahāyañca vadehi senaka, ācikkha ñātibyasanaṃ dijānaṃ.</gatha>
    <hangnum nr="45"/>
    <gatha type="1"> Dijo dijānaṃ pavarosi pakkhima <note>[pakkhi (sī. pī.), pakkhi ca (syā.)]</note>, ukkusarāja saraṇaṃ taṃ upema <note>[upemi (sī. syā. pī.)]</note>;</gatha>
    <gatha type="last">Pajā mamaṃ khādituṃ patthayanti, luddā cilācā <note>[milācā (sī. syā. pī.)]</note> bhava me sukhāya.</gatha>
    <hangnum nr="46"/>
    <gatha type="1"> Mittaṃ sahāyañca karonti paṇḍitā, kāle akāle sukhamesamānā <note>[māsayānā (pī.)]</note>;</gatha>
    <gatha type="last">Karomi te senaka etamatthaṃ, ariyo  hi ariyassa karoti kiccaṃ.</gatha>
    <hangnum nr="47"/>
    <gatha type="1"> Yaṃ hoti kiccaṃ anukampakena, ariyassa ariyena kataṃ tayīdaṃ <note>[tava yidaṃ (sī. pī.)]</note>;</gatha>
    <gatha type="last">Attānurakkhī bhava mā adayhi <note>[aḍayha (sī. pī.)]</note>, lacchāma putte tayi jīvamāne.</gatha>
    <hangnum nr="48"/>
    <gatha type="1"> Taveva <note>[tameva (syā. ka.)]</note> rakkhāvaraṇaṃ karonto, sarīrabhedāpi na santasāmi;</gatha>
    <gatha type="last">Karonti heke <note>[hete (ka. sī. syā. pī.)]</note> sakhīnaṃ sakhāro, pāṇaṃ cajantā <note>[cajanti (sī. pī.)]</note> satamesa <note>[satānesa (pī.)]</note> dhammo.</gatha>
    <hangnum nr="49"/>
    <gatha type="1"> Sudukkaraṃ kammamakāsi <note>[makā (sī. pī.)]</note>, aṇḍajāyaṃ vihaṅgamo;</gatha>
    <gatha type="last">Atthāya kuraro putte, aḍḍharatte anāgate.</gatha>
    <hangnum nr="50"/>
    <gatha type="1"> Cutāpi heke <note>[eke (sī. pī.)]</note> khalitā sakammunā, mittānukampāya patiṭṭhahanti;</gatha>
    <gatha type="last">Puttā mamaṭṭā gatimāgatosmi, atthaṃ caretho <note>[caretha (sī. syā. pī.)]</note> mama vāricara <note>[vārichanna (sī. pī.)]</note>.</gatha>
    <hangnum nr="51"/>
    <gatha type="1"> Dhanena dhaññena ca attanā ca, mittaṃ sahāyañca karonti paṇḍitā;</gatha>
    <gatha type="last">Karomi te senaka etamatthaṃ, ariyo hi ariyassa karoti kiccaṃ.</gatha>
    <hangnum nr="52"/>
    <gatha type="1"> Appossukko tāta tuvaṃ nisīda, putto  pitu carati atthacariyaṃ;</gatha>
    <gatha type="last">Ahaṃ carissāmi tavetamatthaṃ, senassa putte paritāyamāno.</gatha>
    <hangnum nr="53"/>
    <gatha type="1"> Addhā  hi tāta satamesa dhammo, putto pitu yaṃ care <note>[pitunaṃ care (ka.), pitu yañcaretha (sī. pī.)]</note> atthacariyaṃ;</gatha>
    <gatha type="last">Appeva maṃ disvāna pavaḍḍhakāyaṃ, senassa puttā na viheṭhayeyyuṃ.</gatha>
    <hangnum nr="54"/>
    <gatha type="1"> Pasū manussā migavīraseṭṭha <note>[migaviriyaseṭṭha (sī. pī.)]</note>, bhayaṭṭitā <note>[bhayadditā (sī. pī.)]</note> seṭṭhamupabbajanti;</gatha>
    <gatha type="last">Puttā mamaṭṭā gatimāgatosmi, tvaṃ nosi rājā bhava me sukhāya.</gatha>
    <hangnum nr="55"/>
    <gatha type="1"> Karomi  te senaka etamatthaṃ, āyāmi te taṃ disataṃ vadhāya;</gatha>
    <gatha type="last">Kathañhi viññū pahu sampajāno, na vāyame attajanassa guttiyā.</gatha>
    <hangnum nr="56"/>
    <gatha type="1"> Mittañca kayirātha suhadayañca <note>[suhaddayañca (sī.), sakhāgharañca (pī.)]</note>, ayirañca kayirātha sukhāgamāya;</gatha>
    <gatha type="last">Nivatthakocova <note>[kojova (sī. pī.)]</note> sarebhihantvā, modāma puttehi samaṅgibhūtā.</gatha>
    <hangnum nr="57"/>
    <gatha type="1"> Sakamittassa kammena, sahāyassāpalāyino;</gatha>
    <gatha type="last">Kūjantamupakūjanti , lomasā hadayaṅgamaṃ.</gatha>
    <hangnum nr="58"/>
    <gatha type="1"> Mittaṃ sahāyaṃ adhigamma paṇḍito, so bhuñjatī putta pasuṃ dhanaṃ vā;</gatha>
    <gatha type="last">Ahañca puttā ca patī ca mayhaṃ, mittānukampāya samaṅgibhūtā.</gatha>
    <hangnum nr="59"/>
    <gatha type="1"> Rājavatā sūravatā ca attho, sampannasakhissa bhavanti hete;</gatha>
    <gatha type="last">So mittavā yasavā uggatatto, asmiṃdhaloke <note>[asmiñca loke (sī. syā. pī.)]</note> modati kāmakāmī.</gatha>
    <hangnum nr="60"/>
    <gatha type="1"> Karaṇīyāni mittāni, daliddenāpi senaka;</gatha>
    <gatha type="last">Passa mittānukampāya, samaggamhā sañātake <note>[sañātakā (?)]</note>.</gatha>
    <hangnum nr="61"/>
    <gatha type="1"> Sūrena balavantena, yo mitte <note>[mette (sī.), mittaṃ (syā.)]</note> kurute dijo;</gatha>
    <gatha type="last">Evaṃ so sukhito hoti, yathāhaṃ tvañca senakāti.</gatha>
    <centered>Mahāukkusajātakaṃ tatiyaṃ.</centered>
    <hangnum/>
    <paragraph> 487. Uddālakajātakaṃ (4)</paragraph>
    <hangnum nr="62"/>
    <gatha type="1"> Kharājinā  jaṭilā paṅkadantā, dummakkharūpā <note>[dummudharūpā (sī. pī. ka.)]</note> ye mantaṃ jappanti <note>[yeme japanti (sī. pī.), ye’me jappanti mante (jā. 1.6.10)]</note>;</gatha>
    <gatha type="last">Kaccinnu te mānusake payoge, idaṃ vidū parimuttā apāyā.</gatha>
    <hangnum nr="63"/>
    <gatha type="1"> Pāpāni  kammāni karetha <note>[kareyya (syā.), katvāna (jā. 1.6.11)]</note> rāja, bahussuto ce na careyya dhammaṃ;</gatha>
    <gatha type="last">Sahassavedopi na taṃ paṭicca, dukkhā pamucce <note>[pamuñce (syā.)]</note> caraṇaṃ apatvā.</gatha>
    <hangnum nr="64"/>
    <gatha type="1"> Sahassavedopi na taṃ paṭicca, dukkhā pamucce caraṇaṃ apatvā;</gatha>
    <gatha type="last">Maññāmi vedā aphalā bhavanti, sasaṃyamaṃ caraṇaññeva saccaṃ.</gatha>
    <hangnum nr="65"/>
    <gatha type="1"> Na heva vedā aphalā bhavanti, sasaṃyamaṃ caraṇaññeva saccaṃ;</gatha>
    <gatha type="last">Kittiñhi <note>[kittiñca (syā.)]</note> pappoti adhicca vede, santiṃ puṇāti <note>[punoti (sī. aṭṭha.), puṇeti (syā. jā. 1.6.13), puneti (pī.)]</note> caraṇena danto.</gatha>
    <hangnum nr="66"/>
    <gatha type="1"> Bhaccā  mātā pitā bandhū, yena jāto sayeva so;</gatha>
    <gatha type="last">Uddālako ahaṃ bhoto <note>[bhoti (ka.)]</note>, sottiyākulavaṃsako <note>[vaṃsato (ka.)]</note>.</gatha>
    <hangnum nr="67"/>
    <gatha type="1"> Kathaṃ bho brāhmaṇo hoti, kathaṃ bhavati kevalī;</gatha>
    <gatha type="last">Kathañca parinibbānaṃ, dhammaṭṭho kinti vuccati.</gatha>
    <hangnum nr="68"/>
    <gatha type="1"> Niraṃkatvā  aggimādāya brāhmaṇo, āpo siñcaṃ yajaṃ usseti yūpaṃ;</gatha>
    <gatha type="last">Evaṃkaro brāhmaṇo hoti khemī, dhamme ṭhitaṃ tena amāpayiṃsu.</gatha>
    <hangnum nr="69"/>
    <gatha type="1"> Na  suddhi secanenatthi, nāpi kevalī brāhmaṇo;</gatha>
    <gatha type="last">Na khantī nāpi soraccaṃ, nāpi so parinibbuto.</gatha>
    <hangnum nr="70"/>
    <gatha type="1"> Kathaṃ so <note>[bho (syā. ka.)]</note> brāhmaṇo hoti, kathaṃ bhavati kevalī;</gatha>
    <gatha type="last">Kathañca parinibbānaṃ, dhammaṭṭho kinti vuccati.</gatha>
    <hangnum nr="71"/>
    <gatha type="1"> Akhettabandhū amamo nirāso, nillobhapāpo bhavalobhakhīṇo;</gatha>
    <gatha type="last">Evaṃkaro brāhmaṇo hoti khemī, dhamme ṭhitaṃ tena amāpayiṃsu.</gatha>
    <hangnum nr="72"/>
    <gatha type="1"> Khattiyā brāhmaṇā vessā, suddā caṇḍālapukkusā;</gatha>
    <gatha type="2">Sabbeva soratā dantā, sabbeva parinibbutā;</gatha>
    <gatha type="last">Sabbesaṃ sītibhūtānaṃ, atthi seyyotha <note>[seyyova (sī. pī.)]</note> pāpiyo.</gatha>
    <hangnum nr="73"/>
    <gatha type="1"> Khattiyā brāhmaṇā vessā, suddā caṇḍālapukkusā;</gatha>
    <gatha type="2">Sabbeva soratā dantā, sabbeva parinibbutā;</gatha>
    <gatha type="last">Sabbesaṃ sītibhūtānaṃ, natthi seyyotha pāpiyo.</gatha>
    <hangnum nr="74"/>
    <gatha type="1"> Khattiyā brāhmaṇā vessā, suddā caṇḍālapukkusā;</gatha>
    <gatha type="last">Sabbeva soratā dantā, sabbeva parinibbutā.</gatha>
    <hangnum nr="75"/>
    <gatha type="1"> Sabbesaṃ sītibhūtānaṃ, natthi seyyotha pāpiyo;</gatha>
    <gatha type="last">Panatthaṃ <note>[pasatthaṃ (syā.), pasaṭṭhaṃ (ka.)]</note> carasi brahmaññaṃ, sottiyākulavaṃsataṃ.</gatha>
    <hangnum nr="76"/>
    <gatha type="1"> Nānārattehi vatthehi, vimānaṃ bhavati chāditaṃ;</gatha>
    <gatha type="last">Na tesaṃ chāyā vatthānaṃ, so rāgo anupajjatha.</gatha>
    <hangnum nr="77"/>
    <gatha type="1"> Evameva <note>[evamevaṃ (pī.)]</note> manussesu, yadā sujjhanti māṇavā;</gatha>
    <gatha type="last">Te sajātiṃ pamuñcanti <note>[na tesaṃ jātiṃ pucchanti (sī. syā. pī.), na tesaṃ jāti sujjhati (ka.)]</note>, dhammamaññāya subbatāti.</gatha>
    <centered>Uddālakajātakaṃ catutthaṃ.</centered>
    <hangnum/>
    <paragraph> 488. Bhisajātakaṃ (5)</paragraph>
    <hangnum nr="78"/>
    <gatha type="1"> Assaṃ  gavaṃ rajataṃ jātarūpaṃ, bhariyañca so idha labhataṃ manāpaṃ;</gatha>
    <gatha type="last">Puttehi dārehi samaṅgi hotu, bhisāni te brāhmaṇa yo ahāsi.</gatha>
    <hangnum nr="79"/>
    <gatha type="1"> Mālañca so kāsikacandanañca, dhāretu puttassa bahū bhavantu;</gatha>
    <gatha type="last">Kāmesu tibbaṃ kurutaṃ apekkhaṃ, bhisāni te brāhmaṇa yo ahāsi.</gatha>
    <hangnum nr="80"/>
    <gatha type="1"> Pahūtadhañño kasimā yasassī, putte gihī dhanimā sabbakāme;</gatha>
    <gatha type="last">Vayaṃ apassaṃ gharamāvasātu, bhisāni te brāhmaṇa yo ahāsi.</gatha>
    <hangnum nr="81"/>
    <gatha type="1"> So khattiyo hotu pasayhakārī, rājābhirājā <note>[rājādhirājā (syā. ka.)]</note> balavā yasassī;</gatha>
    <gatha type="last">Sa  cāturantaṃ mahimāvasātu, bhisāni te brāhmaṇa yo ahāsi.</gatha>
    <hangnum nr="82"/>
    <gatha type="1"> So brāhmaṇo hotu avītarāgo, muhuttanakkhattapathesu yutto;</gatha>
    <gatha type="last">Pūjetu naṃ raṭṭhapatī yasassī, bhisāni te brāhmaṇa yo ahāsi.</gatha>
    <hangnum nr="83"/>
    <gatha type="1"> Ajjhāyakaṃ  sabbasamantavedaṃ <note>[sabbasamattavedaṃ (sī.), sabbasamattavedanaṃ (pī.)]</note>, tapassīnaṃ maññatu sabbaloko;</gatha>
    <gatha type="last">Pūjentu naṃ jānapadā samecca, bhisāni te brāhmaṇa yo ahāsi.</gatha>
    <hangnum nr="84"/>
    <gatha type="1"> Catussadaṃ gāmavaraṃ samiddhaṃ, dinnañhi so bhuñjatu vāsavena;</gatha>
    <gatha type="last">Avītarāgo maraṇaṃ upetu, bhisāni te brāhmaṇa yo ahāsi.</gatha>
    <hangnum nr="85"/>
    <gatha type="1"> So gāmaṇī hotu sahāyamajjhe, naccehi gītehi pamodamāno;</gatha>
    <gatha type="last">So rājato byasana mālattha <note>[mā rājato vyasana’malattha (sī. syā. pī.)]</note> kiñci, bhisāni te brāhmaṇa yo ahāsi.</gatha>
    <hangnum nr="86"/>
    <gatha type="1"> Yaṃ ekarājā pathaviṃ vijetvā, itthīsahassāna <note>[itthīsahassassa (sī. pī.)]</note> ṭhapetu aggaṃ;</gatha>
    <gatha type="last">Sīmantinīnaṃ  pavarā bhavātu, bhisāni te brāhmaṇa yā ahāsi.</gatha>
    <hangnum nr="87"/>
    <gatha type="1"> Isīnañhi sā sabbasamāgatānaṃ, bhuñjeyya sāduṃ avikampamānā;</gatha>
    <gatha type="last">Carātu lābhena vikatthamānā, bhisāni te brāhmaṇa yā ahāsi.</gatha>
    <hangnum nr="88"/>
    <gatha type="1"> Āvāsiko hotu mahāvihāre, navakammiko hotu gajaṅgalāyaṃ <note>[kajaṅgalāyaṃ (sī. syā. pī.)]</note>;</gatha>
    <gatha type="last">Ālokasandhiṃ divasaṃ <note>[divasā (sī. syā. pī.)]</note> karotu, bhisāni te brāhmaṇa yo ahāsi.</gatha>
    <hangnum nr="89"/>
    <gatha type="1"> So  bajjhatū pāsasatehi chabbhi <note>[chamhi (sī. pī.), chassu (?)]</note>, rammā vanā niyyatu rājadhāniṃ <note>[rājaṭhāniṃ (ka.)]</note>;</gatha>
    <gatha type="last">Tuttehi so haññatu pācanehi, bhisāni te brāhmaṇa yo ahāsi.</gatha>
    <hangnum nr="90"/>
    <gatha type="1"> Alakkamālī tipukaṇṇaviddho, laṭṭhīhato sappamukhaṃ upetu;</gatha>
    <gatha type="last">Sakacchabandho <note>[sakkaccabaddho (sī. pī.), saṃkaccabandho (niyya)]</note> visikhaṃ carātu, bhisāni te brāhmaṇa yo ahāsi.</gatha>
    <hangnum nr="91"/>
    <gatha type="1"> Yo ve anaṭṭhaṃva <note>[anaṭṭhaṃ (sī. syā. pī.)]</note> naṭṭhanti cāha, kāmeva  so labhataṃ bhuñjatañca <note>[labhatu bhuñjatu ca (syā.)]</note>;</gatha>
    <gatha type="last">Agāramajjhe maraṇaṃ upetu, yo vā bhonto saṅkati kañcideva <note>[kiñcideva (ka.)]</note>.</gatha>
    <hangnum nr="92"/>
    <gatha type="1"> Yadesamānā  vicaranti loke, iṭṭhañca kantañca bahūnametaṃ;</gatha>
    <gatha type="last">Piyaṃ manuññaṃ cidha jīvaloke, kasmā isayo nappasaṃsanti kāme.</gatha>
    <hangnum nr="93"/>
    <gatha type="1"> Kāmesu ve haññare bajjhare ca, kāmesu dukkhañca bhayañca jātaṃ;</gatha>
    <gatha type="last">Kāmesu bhūtādhipatī pamattā, pāpāni kammāni karonti mohā.</gatha>
    <hangnum nr="94"/>
    <gatha type="1"> Te pāpadhammā pasavetva pāpaṃ, kāyassa bhedā nirayaṃ vajanti;</gatha>
    <gatha type="last">Ādīnavaṃ kāmaguṇesu disvā, tasmā isayo nappasaṃsanti kāme.</gatha>
    <hangnum nr="95"/>
    <gatha type="1"> Vīmaṃsamāno isino bhisāni, tīre gahetvāna thale nidhesiṃ;</gatha>
    <gatha type="last">Suddhā apāpā isayo vasanti, etāni te brahmacārī bhisāni.</gatha>
    <hangnum nr="96"/>
    <gatha type="1"> Na  te naṭā no pana kīḷaneyyā, na  bandhavā no pana te sahāyā;</gatha>
    <gatha type="last">Kismiṃ vupatthambha sahassanetta, isīhi tvaṃ kīḷasi devarāja.</gatha>
    <hangnum nr="97"/>
    <gatha type="1"> Ācariyo mesi pitā ca mayhaṃ, esā patiṭṭhā khalitassa brahme;</gatha>
    <gatha type="last">Ekāparādhaṃ khama bhūripañña, na paṇḍitā kodhabalā bhavanti.</gatha>
    <hangnum nr="98"/>
    <gatha type="1"> Suvāsitaṃ isinaṃ ekarattaṃ, yaṃ vāsavaṃ bhūtapatiddasāma;</gatha>
    <gatha type="last">Sabbeva bhonto sumanā bhavantu, yaṃ brāhmaṇo paccupādī bhisāni.</gatha>
    <hangnum nr="99"/>
    <gatha type="1"> Ahañca sāriputto ca, moggallāno ca kassapo;</gatha>
    <gatha type="last">Anuruddho puṇṇo ānando, tadāsuṃ satta bhātaro.</gatha>
    <hangnum nr="100"/>
    <gatha type="1"> Bhaginī uppalavaṇṇā ca, dāsī khujjuttarā tadā;</gatha>
    <gatha type="last">Citto gahapati dāso, yakkho sātāgiro tadā.</gatha>
    <hangnum nr="101"/>
    <gatha type="1"> Pālileyyo <note>[pārileyyo (sī. pī.)]</note> tadā nāgo, madhudo <note>[madhuvā (sī. pī.)]</note> seṭṭhavānaro;</gatha>
    <gatha type="last">Kāḷudāyī tadā sakko, evaṃ dhāretha jātakanti.</gatha>
    <centered>Bhisajātakaṃ pañcamaṃ.</centered>
    <hangnum/>
    <paragraph> 489. Surucijātakaṃ (6)</paragraph>
    <hangnum nr="102"/>
    <gatha type="1"> Mahesī  surucino <note>[rucino (sī. syā. pī.)]</note> bhariyā, ānītā paṭhamaṃ ahaṃ;</gatha>
    <gatha type="last">Dasa vassasahassāni, yaṃ maṃ surucimānayi.</gatha>
    <hangnum nr="103"/>
    <gatha type="1"> Sāhaṃ brāhmaṇa rājānaṃ, vedehaṃ mithilaggahaṃ;</gatha>
    <gatha type="2">Nābhijānāmi kāyena, vācāya uda cetasā;</gatha>
    <gatha type="last">Suruciṃ atimaññittha <note>[atimaññittho (sī. pī.), atimaññitā (?)]</note>, āvi <note>[āviṃ (sī. pī.)]</note> vā yadi vā raho.</gatha>
    <hangnum nr="104"/>
    <gatha type="1"> Etena  saccavajjena, putto uppajjataṃ ise;</gatha>
    <gatha type="last">Musā me bhaṇamānāya, muddhā phalatu sattadhā.</gatha>
    <hangnum nr="105"/>
    <gatha type="1"> Bhattu  mama sassu mātā, pitā cāpi ca sassuro;</gatha>
    <gatha type="last">Te maṃ brahme vinetāro, yāva aṭṭhaṃsu jīvitaṃ.</gatha>
    <hangnum nr="106"/>
    <gatha type="1"> Sāhaṃ ahiṃsāratinī, kāmasā <note>[kāmaso (sī.)]</note> dhammacārinī <note>[dhammacāriṇī (sī.)]</note>;</gatha>
    <gatha type="last">Sakkaccaṃ te upaṭṭhāsiṃ, rattindivamatanditā.</gatha>
    <hangnum nr="107"/>
    <gatha type="1"> Etena saccavajjena, putto uppajjataṃ ise;</gatha>
    <gatha type="last">Musā me bhaṇamānāya, muddhā phalatu sattadhā.</gatha>
    <hangnum nr="108"/>
    <gatha type="1"> Soḷasitthisahassāni, sahabhariyāni brāhmaṇa;</gatha>
    <gatha type="last">Tāsu issā vā kodho vā, nāhu mayhaṃ kudācanaṃ.</gatha>
    <hangnum nr="109"/>
    <gatha type="1"> Hitena tāsaṃ nandāmi, na ca me kāci appiyā;</gatha>
    <gatha type="last">Attānaṃvānukampāmi, sadā sabbā sapattiyo.</gatha>
    <hangnum nr="110"/>
    <gatha type="1"> Etena saccavajjena, putto uppajjataṃ ise;</gatha>
    <gatha type="last">Musā me bhaṇamānāya, muddhā phalatu sattadhā.</gatha>
    <hangnum nr="111"/>
    <gatha type="1"> Dāse  kammakare pesse <note>[pose (syā. ka.)]</note>, ye caññe anujīvino;</gatha>
    <gatha type="last">Pesemi <note>[posemi (sī. syā. pī.)]</note> sahadhammena, sadā pamuditindriyā.</gatha>
    <hangnum nr="112"/>
    <gatha type="1"> Etena saccavajjena, putto uppajjataṃ ise;</gatha>
    <gatha type="last">Musā me bhaṇamānāya, muddhā phalatu sattadhā.</gatha>
    <hangnum nr="113"/>
    <gatha type="1"> Samaṇe brāhmaṇe cāpi, aññe cāpi vanibbake;</gatha>
    <gatha type="last">Tappemi annapānena, sadā payatapāṇinī.</gatha>
    <hangnum nr="114"/>
    <gatha type="1"> Etena saccavajjena, putto uppajjataṃ ise;</gatha>
    <gatha type="last">Musā me bhaṇamānāya, muddhā phalatu sattadhā.</gatha>
    <hangnum nr="115"/>
    <gatha type="1"> Cātuddasiṃ pañcaddasiṃ <note>[pannarasiṃ (sī. pī.)]</note>, yā ca pakkhassa aṭṭhamī <note>[aṭṭhamiṃ (sī. pī.)]</note>;</gatha>
    <gatha type="2">Pāṭihāriyapakkhañca, aṭṭhaṅgasusamāgataṃ <note>[aṭṭhaṅgasusamāhitaṃ (sabbattha) vi. va. 129 pāḷiyā aṭṭhakathā passitabbā]</note>;</gatha>
    <gatha type="last">Uposathaṃ upavasāmi <note>[upavasiṃ (ka.)]</note>, sadā sīlesu saṃvutā.</gatha>
    <hangnum nr="116"/>
    <gatha type="1"> Etena  saccavajjena, putto uppajjataṃ ise;</gatha>
    <gatha type="last">Musā me bhaṇamānāya, muddhā phalatu sattadhā.</gatha>
    <hangnum nr="117"/>
    <gatha type="1"> Sabbeva te dhammaguṇā, rājaputti yasassini;</gatha>
    <gatha type="last">Saṃvijjanti tayi bhadde, ye tvaṃ kittesi attani.</gatha>
    <hangnum nr="118"/>
    <gatha type="1"> Khattiyo jātisampanno, abhijāto yasassimā;</gatha>
    <gatha type="last">Dhammarājā videhānaṃ, putto uppajjate tava <note>[tavaṃ (sī. pī.)]</note>.</gatha>
    <hangnum nr="119"/>
    <gatha type="1"> Dummī <note>[rummī (sī. pī.)]</note> rajojalladharo, aghe vehāyasaṃ ṭhito;</gatha>
    <gatha type="last">Manuññaṃ bhāsase vācaṃ, yaṃ mayhaṃ hadayaṅgamaṃ.</gatha>
    <hangnum nr="120"/>
    <gatha type="1"> Devatānusi  saggamhā, isi vāsi <note>[cāpi (ka.)]</note> mahiddhiko;</gatha>
    <gatha type="last">Ko vāsi tvaṃ anuppatto, attānaṃ me pavedaya.</gatha>
    <hangnum nr="121"/>
    <gatha type="1"> Yaṃ devasaṅghā vandanti, sudhammāyaṃ samāgatā;</gatha>
    <gatha type="last">Sohaṃ sakko sahassakkho, āgatosmi tavantike.</gatha>
    <hangnum nr="122"/>
    <gatha type="1"> Itthiyo <note>[itthiyā (pī.)]</note> jīvalokasmiṃ, yā hoti <note>[honti (sī. syā.)]</note> samacārinī <note>[samacāriṇī (sī.)]</note>;</gatha>
    <gatha type="last">Medhāvinī sīlavatī, sassudevā patibbatā.</gatha>
    <hangnum nr="123"/>
    <gatha type="1"> Tādisāya sumedhāya, sucikammāya nāriyā;</gatha>
    <gatha type="last">Devā dassanamāyanti, mānusiyā amānusā.</gatha>
    <hangnum nr="124"/>
    <gatha type="1"> Tvañca bhadde suciṇṇena, pubbe sucaritena ca;</gatha>
    <gatha type="last">Idha rājakule jātā, sabbakāmasamiddhinī.</gatha>
    <hangnum nr="125"/>
    <gatha type="1"> Ayañca te rājaputti, ubhayattha kaṭaggaho;</gatha>
    <gatha type="last">Devalokūpapattī ca, kittī ca idha jīvite.</gatha>
    <hangnum nr="126"/>
    <gatha type="1"> Ciraṃ sumedhe sukhinī, dhammamattani pālaya;</gatha>
    <gatha type="last">Esāhaṃ tidivaṃ yāmi, piyaṃ me tava dassananti.</gatha>
    <centered>Surucijātakaṃ chaṭṭhaṃ.</centered>
    <hangnum/>
    <paragraph> 490. Pañcuposathikajātakaṃ (7)</paragraph>
    <hangnum nr="127"/>
    <gatha type="1"> Appossukko  dāni tuvaṃ kapota, vihaṅgama na tava bhojanattho;</gatha>
    <gatha type="last">Khudaṃ <note>[khuddaṃ (syā. ka.), khudhaṃ (sakkata-pākatānurūpaṃ)]</note> pipāsaṃ adhivāsayanto, kasmā bhavaṃposathiko kapota <note>[kapoto (sī. pī.)]</note>.</gatha>
    <hangnum nr="128"/>
    <gatha type="1"> Ahaṃ pure giddhigato kapotiyā, asmiṃ padesasmimubho ramāma;</gatha>
    <gatha type="last">Athaggahī sākuṇiko kapotiṃ, akāmako tāya vinā ahosiṃ.</gatha>
    <hangnum nr="129"/>
    <gatha type="1"> Nānābhavā vippayogena tassā, manomayaṃ vedana vedayāmi <note>[vedanaṃ vediyāmi (sī. pī.)]</note>;</gatha>
    <gatha type="last">Tasmā ahaṃposathaṃ pālayāmi, rāgo mamaṃ mā punarāgamāsi.</gatha>
    <hangnum nr="130"/>
    <gatha type="1"> Anujjugāmī uragā dujivha <note>[uraga dvijivha (sī.)]</note>, dāṭhāvudho ghoravisosi sappa;</gatha>
    <gatha type="last">Khudaṃ pipāsaṃ adhivāsayanto, kasmā  bhavaṃposathiko nu dīgha <note>[dīgho (sī. pī.)]</note>.</gatha>
    <hangnum nr="131"/>
    <gatha type="1"> Usabho ahū balavā gāmikassa, calakkakū vaṇṇabalūpapanno;</gatha>
    <gatha type="last">So maṃ akkami taṃ kupito aḍaṃsi, dukkhābhituṇṇo maraṇaṃ upāgā <note>[upāgami (sī. pī.)]</note>.</gatha>
    <hangnum nr="132"/>
    <gatha type="1"> Tato  janā nikkhamitvāna gāmā, kanditvā roditvā <note>[kanditva roditva (sī.)]</note> apakkamiṃsu;</gatha>
    <gatha type="last">Tasmā ahaṃposathaṃ pālayāmi, kodho  mamaṃ mā punarāgamāsi.</gatha>
    <hangnum nr="133"/>
    <gatha type="1"> Matāna  maṃsāni bahū susāne, manuññarūpaṃ tava bhojane taṃ;</gatha>
    <gatha type="last">Khudaṃ pipāsaṃ adhivāsayanto, kasmā bhavaṃposathiko siṅgāla <note>[sigālo (sī. pī.)]</note>.</gatha>
    <hangnum nr="134"/>
    <gatha type="1"> Pavisi <note>[pavissaṃ (sī. pī.), pavissa (syā.)]</note> kucchiṃ mahato gajassa, kuṇape rato hatthimaṃsesu giddho <note>[hatthimaṃse pagiddho (sī. pī.)]</note>;</gatha>
    <gatha type="last">Uṇho ca vāto tikhiṇā ca rasmiyo, te sosayuṃ tassa karīsamaggaṃ.</gatha>
    <hangnum nr="135"/>
    <gatha type="1"> Kiso ca paṇḍū ca ahaṃ bhadante, na me ahū nikkhamanāya maggo;</gatha>
    <gatha type="last">Mahā ca megho sahasā pavassi, so temayī tassa karīsamaggaṃ.</gatha>
    <hangnum nr="136"/>
    <gatha type="1"> Tato ahaṃ nikkhamisaṃ bhadante, cando yathā rāhumukhā pamutto;</gatha>
    <gatha type="last">Tasmā ahaṃposathaṃ pālayāmi, lobho mamaṃ mā punarāgamāsi.</gatha>
    <hangnum nr="137"/>
    <gatha type="1"> Vammīkathūpasmiṃ kipillikāni, nippothayanto tuvaṃ pure carāsi;</gatha>
    <gatha type="last">Khudaṃ pipāsaṃ adhivāsayanto, kasmā  bhavaṃposathiko nu accha <note>[accho (sī. pī.)]</note>.</gatha>
    <hangnum nr="138"/>
    <gatha type="1"> Sakaṃ niketaṃ atihīḷayāno <note>[atiheḷayāno (syā. ka.)]</note>, atricchatā <note>[atricchatāya (sī. syā. pī.)]</note> mallagāmaṃ <note>[malataṃ (sī. pī.), mallayataṃ (ka.)]</note> agacchiṃ;</gatha>
    <gatha type="last">Tato janā nikkhamitvāna gāmā, kodaṇḍakena paripothayiṃsu maṃ.</gatha>
    <hangnum nr="139"/>
    <gatha type="1"> So  bhinnasīso ruhiramakkhitaṅgo, paccāgamāsiṃ sakaṃ <note>[sa sakaṃ (syā. ka.),’tha sakaṃ (?)]</note> niketaṃ;</gatha>
    <gatha type="last">Tasmā ahaṃposathaṃ pālayāmi, atricchatā mā punarāgamāsi.</gatha>
    <hangnum nr="140"/>
    <gatha type="1"> Yaṃ no apucchittha tuvaṃ bhadante, sabbeva byākarimha yathā pajānaṃ;</gatha>
    <gatha type="last">Mayampi pucchāma tuvaṃ bhadante, kasmā bhavaṃposathiko nu brahme.</gatha>
    <hangnum nr="141"/>
    <gatha type="1"> Anūpalitto mama assamamhi, paccekabuddho muhuttaṃ nisīdi;</gatha>
    <gatha type="last">So maṃ avedī gatimāgatiñca, nāmañca gottaṃ caraṇañca sabbaṃ.</gatha>
    <hangnum nr="142"/>
    <gatha type="1"> Evampahaṃ vandi na <note>[evampahaṃ naggahe (sī. pī.)]</note> tassa pāde, na cāpi naṃ mānagatena pucchiṃ;</gatha>
    <gatha type="last">Tasmā ahaṃposathaṃ pālayāmi, māno  mamaṃ mā punarāgamāsīti.</gatha>
    <centered>Pañcuposathikajātakaṃ sattamaṃ.</centered>
    <hangnum/>
    <paragraph> 491. Mahāmorajātakaṃ (8)</paragraph>
    <hangnum nr="143"/>
    <gatha type="1"> Sace hi tyāhaṃ dhanahetu gāhito, mā maṃ vadhī jīvagāhaṃ gahetvā;</gatha>
    <gatha type="last">Rañño ca <note>[raññova (sī. pī.)]</note> maṃ samma upantikaṃ <note>[upanti (sī. syā. pī.)]</note> nehi, maññe dhanaṃ lacchasinapparūpaṃ.</gatha>
    <hangnum nr="144"/>
    <gatha type="1"> Na me ayaṃ tuyha vadhāya ajja, samāhito cāpadhure <note>[cāpavare (sī. pī.), cāpavaro (syā.)]</note> khurappo;</gatha>
    <gatha type="last">Pāsañca tyāhaṃ adhipātayissaṃ, yathāsukhaṃ gacchatu morarājā.</gatha>
    <hangnum nr="145"/>
    <gatha type="1"> Yaṃ  satta vassāni mamānubandhi, rattindivaṃ khuppipāsaṃ sahanto;</gatha>
    <gatha type="last">Atha kissa maṃ pāsavasūpanītaṃ, pamuttave  icchasi bandhanasmā.</gatha>
    <hangnum nr="146"/>
    <gatha type="1"> Pāṇātipātā virato nusajja, abhayaṃ nu te sabbabhūtesu dinnaṃ;</gatha>
    <gatha type="last">Yaṃ maṃ tuvaṃ pāsavasūpanītaṃ, pamuttave icchasi bandhanasmā.</gatha>
    <hangnum nr="147"/>
    <gatha type="1"> Pāṇātipātā viratassa brūhi, abhayañca yo sabbabhūtesu deti;</gatha>
    <gatha type="last">Pucchāmi taṃ morarājetamatthaṃ, ito cuto kiṃ labhate sukhaṃ so.</gatha>
    <hangnum nr="148"/>
    <gatha type="1"> Pāṇātipātā viratassa brūmi, abhayañca yo sabbabhūtesu deti;</gatha>
    <gatha type="last">Diṭṭheva dhamme labhate pasaṃsaṃ, saggañca so yāti sarīrabhedā.</gatha>
    <hangnum nr="149"/>
    <gatha type="1"> Na santi devā iti āhu <note>[iccāhu (sī. pī.)]</note> eke, idheva jīvo vibhavaṃ upeti;</gatha>
    <gatha type="2">Tathā phalaṃ sukatadukkaṭānaṃ, dattupaññattañca vadanti dānaṃ;</gatha>
    <gatha type="last">Tesaṃ vaco arahataṃ saddahāno, tasmā ahaṃ sakuṇe bādhayāmi.</gatha>
    <hangnum nr="150"/>
    <gatha type="1"> Cando ca suriyo ca ubho sudassanā, gacchanti obhāsayamantalikkhe;</gatha>
    <gatha type="last">Imassa lokassa parassa vā te, kathaṃ nu te āhu manussaloke.</gatha>
    <hangnum nr="151"/>
    <gatha type="1"> Cando  ca suriyo ca ubho sudassanā, gacchanti  obhāsayamantalikkhe;</gatha>
    <gatha type="last">Parassa lokassa na te imassa, devāti te āhu manussaloke.</gatha>
    <hangnum nr="152"/>
    <gatha type="1"> Ettheva te nīhatā hīnavādā, ahetukā ye na vadanti kammaṃ;</gatha>
    <gatha type="last">Tathā phalaṃ sukatadukkaṭānaṃ, dattupaññattaṃ ye ca vadanti dānaṃ.</gatha>
    <hangnum nr="153"/>
    <gatha type="1"> Addhā hi saccaṃ vacanaṃ tavedaṃ <note>[tavetaṃ (sī. syā. pī.)]</note>, kathañhi dānaṃ aphalaṃ bhaveyya <note>[vadeyya (sī. pī.)]</note>;</gatha>
    <gatha type="last">Tathā phalaṃ sukatadukkaṭānaṃ, dattupaññattañca kathaṃ bhaveyya.</gatha>
    <hangnum nr="154"/>
    <gatha type="1"> Kathaṃkaro kintikaro kimācaraṃ, kiṃ sevamāno kena tapoguṇena;</gatha>
    <gatha type="last">Akkhāhi <note>[akkhāhi taṃ dāni (ka.)]</note> me morarājetamatthaṃ, yathā ahaṃ no nirayaṃ pateyyaṃ.</gatha>
    <hangnum nr="155"/>
    <gatha type="1"> Ye keci atthi samaṇā pathabyā, kāsāyavatthā anagāriyā te;</gatha>
    <gatha type="last">Pātova piṇḍāya caranti kāle, vikālacariyā viratā hi santo.</gatha>
    <hangnum nr="156"/>
    <gatha type="1"> Te tattha kālenupasaṅkamitvā, pucchāhi  yaṃ te manaso piyaṃ siyā;</gatha>
    <gatha type="last">Te te pavakkhanti yathāpajānaṃ, imassa lokassa parassa catthaṃ.</gatha>
    <hangnum nr="157"/>
    <gatha type="1"> Tacaṃva jiṇṇaṃ urago purāṇaṃ, paṇḍūpalāsaṃ harito dumova;</gatha>
    <gatha type="last">Esappahīno mama luddabhāvo, jahāmahaṃ luddakabhāvamajja.</gatha>
    <hangnum nr="158"/>
    <gatha type="1"> Ye  cāpi me sakuṇā atthi baddhā, satāninekāni nivesanasmiṃ;</gatha>
    <gatha type="last">Tesampahaṃ <note>[tesaṃ ahaṃ (syā. ka.)]</note> jīvitamajja dammi, mokkhañca te pattā <note>[patto (sī.), accha (syā.)]</note> sakaṃ niketaṃ.</gatha>
    <hangnum nr="159"/>
    <gatha type="1"> Luddo  carī pāsahattho araññe, bādhetu morādhipatiṃ yasassiṃ;</gatha>
    <gatha type="last">Bandhitvā <note>[bandhitva (sī. pī.)]</note> morādhipatiṃ yasassiṃ, dukkhā sa pamucci <note>[dukkhā pamucci (sī.), dukkhā pamuñci (syā. pī.)]</note> yathāhaṃ pamuttoti.</gatha>
    <centered>Mahāmorajātakaṃ aṭṭhamaṃ.</centered>
    <hangnum/>
    <paragraph> 492. Tacchasūkarajātakaṃ (9)</paragraph>
    <hangnum nr="160"/>
    <gatha type="1"> Yadesamānā vicarimha, pabbatāni vanāni ca;</gatha>
    <gatha type="last">Anvesaṃ  vicariṃ <note>[vipule (syā. ka.)]</note> ñātī, teme adhigatā mayā.</gatha>
    <hangnum nr="161"/>
    <gatha type="1"> Bahuñcidaṃ mūlaphalaṃ, bhakkho cāyaṃ anappako;</gatha>
    <gatha type="last">Rammā cimā girīnajjo <note>[girinadiyo (sī. pī.)]</note>, phāsuvāso bhavissati.</gatha>
    <hangnum nr="162"/>
    <gatha type="1"> Idhevāhaṃ vasissāmi, saha sabbehi ñātibhi;</gatha>
    <gatha type="last">Appossukko nirāsaṅkī, asoko akutobhayo.</gatha>
    <hangnum nr="163"/>
    <gatha type="1"> Aññampi <note>[aññaṃ hi (sī. pī.)]</note> leṇaṃ pariyesa, sattu no idha vijjati;</gatha>
    <gatha type="last">So taccha sūkare hanti, idhāgantvā varaṃ varaṃ.</gatha>
    <hangnum nr="164"/>
    <gatha type="1"> Ko numhākaṃ <note>[ko namhākaṃ (sī. pī.)]</note> idha sattu, ko ñātī susamāgate;</gatha>
    <gatha type="last">Duppadhaṃse <note>[appadhaṃse (sī. pī.)]</note> padhaṃseti, taṃ me akkhātha pucchitā.</gatha>
    <hangnum nr="165"/>
    <gatha type="1"> Uddhaggarājī migarājā, balī dāṭhāvudho migo;</gatha>
    <gatha type="last">So taccha sūkare hanti, idhāgantvā varaṃ varaṃ.</gatha>
    <hangnum nr="166"/>
    <gatha type="1"> Na no dāṭhā na vijjanti <note>[nu vijjanti (ka.)]</note>, balaṃ kāye samohitaṃ;</gatha>
    <gatha type="last">Sabbe samaggā hutvāna, vasaṃ kāhāma ekakaṃ.</gatha>
    <hangnum nr="167"/>
    <gatha type="1"> Hadayaṅgamaṃ  kaṇṇasukhaṃ, vācaṃ bhāsasi tacchaka;</gatha>
    <gatha type="last">Yopi yuddhe palāyeyya, tampi pacchā hanāmase.</gatha>
    <hangnum nr="168"/>
    <gatha type="1"> Pāṇātipātā virato nu ajja, abhayaṃ nu te sabbabhūtesu dinnaṃ;</gatha>
    <gatha type="last">Dāṭhā nu te migavadhāya <note>[miga viriyaṃ (sī. syā. pī.)]</note> na santi, yo saṅghapatto kapaṇova jhāyasi.</gatha>
    <hangnum nr="169"/>
    <gatha type="1"> Na  me dāṭhā na vijjanti, balaṃ kāye samohitaṃ;</gatha>
    <gatha type="last">Ñātī ca disvāna sāmaggī ekato, tasmā ca jhāyāmi vanamhi ekako.</gatha>
    <hangnum nr="170"/>
    <gatha type="1"> Imassudaṃ yanti disodisaṃ pure, bhayaṭṭitā leṇagavesino puthu;</gatha>
    <gatha type="last">Te dāni saṅgamma vasanti ekato, yatthaṭṭhitā duppasahajja te mayā.</gatha>
    <hangnum nr="171"/>
    <gatha type="1"> Pariṇāyakasampannā, sahitā ekavādino;</gatha>
    <gatha type="last">Te maṃ samaggā hiṃseyyuṃ, tasmā nesaṃ na patthaye <note>[apatthave (pī.)]</note>.</gatha>
    <hangnum nr="172"/>
    <gatha type="1"> Ekova  indo asure jināti, ekova seno hanti dije pasayha;</gatha>
    <gatha type="last">Ekova byaggho migasaṅghapatto, varaṃ varaṃ hanti balañhi tādisaṃ.</gatha>
    <hangnum nr="173"/>
    <gatha type="1"> Na heva indo na seno, napi byaggho migādhipo;</gatha>
    <gatha type="last">Samagge sahite ñātī, na byagghe <note>[byagghe ca (sī. pī.), byaggho na (syā.)]</note> kurute vase.</gatha>
    <hangnum nr="174"/>
    <gatha type="1"> Kumbhīlakā sakuṇakā, saṅghino gaṇacārino;</gatha>
    <gatha type="last">Sammodamānā ekajjhaṃ, uppatanti ḍayanti ca.</gatha>
    <hangnum nr="175"/>
    <gatha type="1"> Tesañca ḍayamānānaṃ, ekettha apasakkati <note>[apavattati (sī. pī.)]</note>;</gatha>
    <gatha type="last">Tañca seno nitāḷeti, veyyagghiyeva sā gati.</gatha>
    <hangnum nr="176"/>
    <gatha type="1"> Ussāhito  jaṭilena, luddenāmisacakkhunā;</gatha>
    <gatha type="last">Dāṭhī dāṭhīsu pakkhandi, maññamāno yathā pure.</gatha>
    <hangnum nr="177"/>
    <gatha type="1"> Sādhu sambahulā ñātī, api rukkhā araññajā;</gatha>
    <gatha type="last">Sūkarehi samaggehi, byaggho ekāyane hato.</gatha>
    <hangnum nr="178"/>
    <gatha type="1"> Brāhmaṇañceva byagghañca, ubho hantvāna sūkarā.</gatha>
    <gatha type="last">Ānandino pamuditā, mahānādaṃ panādisuṃ.</gatha>
    <hangnum nr="179"/>
    <gatha type="1"> Te su udumbaramūlasmiṃ, sūkarā susamāgatā;</gatha>
    <gatha type="last">Tacchakaṃ abhisiñciṃsu, ‘‘tvaṃ no rājāsi issaro’’ti.</gatha>
    <centered>Tacchasūkarajātakaṃ navamaṃ.</centered>
    <hangnum/>
    <paragraph> 493. Mahāvāṇijajātakaṃ (10)</paragraph>
    <hangnum nr="180"/>
    <gatha type="1"> Vāṇijā samitiṃ katvā, nānāraṭṭhato āgatā;</gatha>
    <gatha type="last">Dhanāharā pakkamiṃsu, ekaṃ katvāna gāmaṇiṃ.</gatha>
    <hangnum nr="181"/>
    <gatha type="1"> Te taṃ kantāramāgamma, appabhakkhaṃ anodakaṃ;</gatha>
    <gatha type="last">Mahānigrodhamaddakkhuṃ, sītacchāyaṃ manoramaṃ.</gatha>
    <hangnum nr="182"/>
    <gatha type="1"> Te ca tattha nisīditvā, tassa rukkhassa chāyayā <note>[chādiyā (sī. syā. pī.)]</note>;</gatha>
    <gatha type="last">Vāṇijā samacintesuṃ, bālā mohena pārutā.</gatha>
    <hangnum nr="183"/>
    <gatha type="1"> Allāyate <note>[addāyate (sī. pī.)]</note> ayaṃ rukkho, api vārīva <note>[vāri ca (sī. pī.)]</note> sandati;</gatha>
    <gatha type="last">Iṅghassa purimaṃ sākhaṃ, mayaṃ chindāma vāṇijā.</gatha>
    <hangnum nr="184"/>
    <gatha type="1"> Sā ca chinnāva pagghari, acchaṃ vāriṃ anāvilaṃ;</gatha>
    <gatha type="last">Te  tattha nhatvā pivitvā, yāvaticchiṃsu vāṇijā.</gatha>
    <hangnum nr="185"/>
    <gatha type="1"> Dutiyaṃ  samacintesuṃ, bālā mohena pārutā;</gatha>
    <gatha type="last">Iṅghassa dakkhiṇaṃ sākhaṃ, mayaṃ chindāma vāṇijā.</gatha>
    <hangnum nr="186"/>
    <gatha type="1"> Sā ca chinnāva pagghari, sālimaṃsodanaṃ bahuṃ;</gatha>
    <gatha type="last">Appodavaṇṇe kummāse, siṅgiṃ vidalasūpiyo <note>[siṅgiṃ bidalasūpiyo (sī. pī.), siṅgīveraṃ lasūpiyo (ka.) siṅgīnti siṅgīverādikaṃ uttaribhaṅgaṃ; vidalasūpiyoti muggasūpādayo (aṭṭha.) vidalaṃ kalāyādimhi vattatīti sakkatābhidhāne]</note>.</gatha>
    <hangnum nr="187"/>
    <gatha type="1"> Te  tattha bhutvā khāditvā <note>[bhutvā ca pivitvā ca (pī.)]</note>, yāvaticchiṃsu vāṇijā;</gatha>
    <gatha type="2">Tatiyaṃ samacintesuṃ, bālā mohena pārutā;</gatha>
    <gatha type="last">Iṅghassa pacchimaṃ sākhaṃ, mayaṃ chindāma vāṇijā.</gatha>
    <hangnum nr="188"/>
    <gatha type="1"> Sā ca chinnāva pagghari, nāriyo samalaṅkatā;</gatha>
    <gatha type="last">Vicitravatthābharaṇā, āmuttamaṇikuṇḍalā.</gatha>
    <hangnum nr="189"/>
    <gatha type="1"> Api su vāṇijā ekā, nāriyo paṇṇavīsati;</gatha>
    <gatha type="last">Samantā parivāriṃsu <note>[parikariṃsu (sī. syā. pī.)]</note>, tassa rukkhassa chāyayā <note>[chādiyā (sī. syā. pī.)]</note>.</gatha>
    <hangnum nr="190"/>
    <gatha type="1"> Te tāhi paricāretvā <note>[parivāretvā (sī. syā. pī.)]</note>, yāvaticchiṃsu vāṇijā;</gatha>
    <gatha type="2">Catutthaṃ samacintesuṃ, bālā mohena pārutā;</gatha>
    <gatha type="last">Iṅghassa uttaraṃ sākhaṃ, mayaṃ chindāma vāṇijā.</gatha>
    <hangnum nr="191"/>
    <gatha type="1"> Sā ca chinnāva pagghari, muttā veḷuriyā bahū;</gatha>
    <gatha type="last">Rajataṃ jātarūpañca, kuttiyo paṭiyāni ca.</gatha>
    <hangnum nr="192"/>
    <gatha type="1"> Kāsikāni ca vatthāni, uddiyāni ca kambalā <note>[uddiyāne ca kambale (sī. pī.)]</note>;</gatha>
    <gatha type="last">Te tattha bhāre bandhitvā, yāvaticchiṃsu vāṇijā.</gatha>
    <hangnum nr="193"/>
    <gatha type="1"> Pañcamaṃ samacintesuṃ, bālā mohena pārutā;</gatha>
    <gatha type="last">Iṅghassa  mūle <note>[mūlaṃ (sī. pī. ka.)]</note> chindāma, api bhiyyo labhāmase.</gatha>
    <hangnum nr="194"/>
    <gatha type="1"> Athuṭṭhahi satthavāho, yācamāno katañjalī;</gatha>
    <gatha type="last">Nigrodho kiṃ parajjhati <note>[aparajjhatha (sī.), aparajjhati (syā. pī.)]</note>, vāṇijā bhaddamatthu te.</gatha>
    <hangnum nr="195"/>
    <gatha type="1"> Vāridā purimā sākhā, annapānañca dakkhiṇā;</gatha>
    <gatha type="2">Nāridā pacchimā sākhā, sabbakāme ca uttarā;</gatha>
    <gatha type="last">Nigrodho kiṃ parajjhati, vāṇijā bhaddamatthu te.</gatha>
    <hangnum nr="196"/>
    <gatha type="1"> Yassa rukkhassa chāyāya, nisīdeyya sayeyya vā;</gatha>
    <gatha type="last">Na tassa sākhaṃ bhañjeyya, mittadubbho hi pāpako.</gatha>
    <hangnum nr="197"/>
    <gatha type="1"> Te ca tassānādiyitvā <note>[tassa anāditvā (sī. syā.)]</note>, ekassa vacanaṃ bahū;</gatha>
    <gatha type="last">Nisitāhi kuṭhārīhi <note>[kudhārīhi (ka.)]</note>, mūlato naṃ upakkamuṃ.</gatha>
    <hangnum nr="198"/>
    <gatha type="1"> Tato  nāgā nikkhamiṃsu, sannaddhā paṇṇavīsati;</gatha>
    <gatha type="last">Dhanuggahānaṃ tisatā, chasahassā ca vammino.</gatha>
    <hangnum nr="199"/>
    <gatha type="1"> Ete hanatha bandhatha, mā vo muñcittha <note>[muccittha (pī.)]</note> jīvitaṃ;</gatha>
    <gatha type="last">Ṭhapetvā satthavāhaṃva, sabbe bhasmaṃ <note>[bhasmī (sī.)]</note> karotha ne.</gatha>
    <hangnum nr="200"/>
    <gatha type="1"> Tasmā hi paṇḍito poso, sampassaṃ atthamattano;</gatha>
    <gatha type="last">Lobhassa na vasaṃ gacche, haneyyārisakaṃ <note>[haneyya disataṃ (sī.), haneyya disakaṃ (syā.)]</note> manaṃ.</gatha>
    <hangnum nr="201"/>
    <gatha type="1"> Eva <note>[eta (sī. pī.)]</note> mādīnavaṃ ñatvā, taṇhā dukkhassa sambhavaṃ;</gatha>
    <gatha type="last">Vītataṇho anādāno, sato bhikkhu paribbajeti.</gatha>
    <centered>Mahāvāṇijajātakaṃ dasamaṃ.</centered>
    <hangnum/>
    <paragraph> 494. Sādhinajātakaṃ (11)</paragraph>
    <hangnum nr="202"/>
    <gatha type="1"> Abbhuto  vata lokasmiṃ, uppajji lomahaṃsano;</gatha>
    <gatha type="last">Dibbo ratho pāturahu, vedehassa yasassino.</gatha>
    <hangnum nr="203"/>
    <gatha type="1"> Devaputto mahiddhiko, mātali <note>[mātalī (sī.)]</note> devasārathi;</gatha>
    <gatha type="last">Nimantayittha rājānaṃ, vedehaṃ mithilaggahaṃ.</gatha>
    <hangnum nr="204"/>
    <gatha type="1"> Ehimaṃ rathamāruyha, rājaseṭṭha disampati;</gatha>
    <gatha type="2">Devā dassanakāmā te, tāvatiṃsā saindakā;</gatha>
    <gatha type="last">Saramānā hi te devā, sudhammāyaṃ samacchare.</gatha>
    <hangnum nr="205"/>
    <gatha type="1"> Tato ca rājā sādhino <note>[sādhīno (sī. pī.)]</note>, vedeho mithilaggaho <note>[pamukho rathamāruhi (sī. pī.)]</note>;</gatha>
    <gatha type="2">Sahassayuttamāruyha <note>[yuttaṃ abhiruyha (sī.)]</note>, agā devāna santike;</gatha>
    <gatha type="last">Taṃ devā paṭinandiṃsu, disvā rājānamāgataṃ.</gatha>
    <hangnum nr="206"/>
    <gatha type="1"> Svāgataṃ te mahārāja, atho te adurāgataṃ;</gatha>
    <gatha type="last">Nisīda dāni rājīsi <note>[rājisi (sī. syā. pī.)]</note>, devarājassa santike.</gatha>
    <hangnum nr="207"/>
    <gatha type="1"> Sakkopi paṭinandittha, vedehaṃ mithilaggahaṃ;</gatha>
    <gatha type="last">Nimantayittha <note>[nimantayī ca (sī. pī.)]</note> kāmehi, āsanena ca vāsavo.</gatha>
    <hangnum nr="208"/>
    <gatha type="1"> Sādhu  khosi anuppatto, āvāsaṃ vasavattinaṃ;</gatha>
    <gatha type="2">Vasa  devesu rājīsi, sabbakāmasamiddhisu;</gatha>
    <gatha type="last">Tāvatiṃsesu devesu, bhuñja kāme amānuse.</gatha>
    <hangnum nr="209"/>
    <gatha type="1"> Ahaṃ  pure saggagato ramāmi, naccehi gītehi ca vāditehi;</gatha>
    <gatha type="2">So dāni ajja na ramāmi sagge, āyuṃ nu khīṇo <note>[khīṇaṃ (syā.)]</note> maraṇaṃ nu santike;</gatha>
    <gatha type="last">Udāhu mūḷhosmi janindaseṭṭha.</gatha>
    <hangnum nr="210"/>
    <gatha type="1"> Na tāyu <note>[na cāyu (sī. pī. ka.)]</note> khīṇaṃ maraṇañca <note>[maraṇaṃ te (sī. pī.)]</note> dūre, na cāpi mūḷho naravīraseṭṭha;</gatha>
    <gatha type="last">Tuyhañca <note>[tavañca (sī. pī.), tava ca (ka.)]</note> puññāni parittakāni, yesaṃ vipākaṃ idha vedayittho <note>[vedayato (pī. ka.)]</note>.</gatha>
    <hangnum nr="211"/>
    <gatha type="1"> Vasa devānubhāvena, rājaseṭṭha disampati;</gatha>
    <gatha type="last">Tāvatiṃsesu devesu, bhuñja kāme amānuse.</gatha>
    <hangnum nr="212"/>
    <gatha type="1"> Yathā yācitakaṃ yānaṃ, yathā yācitakaṃ dhanaṃ;</gatha>
    <gatha type="last">Evaṃ sampadamevetaṃ, yaṃ parato dānapaccayā.</gatha>
    <hangnum nr="213"/>
    <gatha type="1"> Na cāhametamicchāmi, yaṃ parato dānapaccayā;</gatha>
    <gatha type="last">Sayaṃkatāni puññāni, taṃ me āveṇikaṃ <note>[āveṇiyaṃ (sī. syā. pī.), āvenikaṃ (ka.)]</note> dhanaṃ.</gatha>
    <hangnum nr="214"/>
    <gatha type="1"> Sohaṃ gantvā manussesu, kāhāmi kusalaṃ bahuṃ;</gatha>
    <gatha type="2">Dānena samacariyāya, saṃyamena damena ca;</gatha>
    <gatha type="last">Yaṃ katvā sukhito hoti, na ca pacchānutappati.</gatha>
    <hangnum nr="215"/>
    <gatha type="1"> Imāni  tāni khettāni, imaṃ nikkhaṃ sukuṇḍalaṃ;</gatha>
    <gatha type="last">Imā tā haritānūpā, imā najjo savantiyo.</gatha>
    <hangnum nr="216"/>
    <gatha type="1"> Imā tā pokkharaṇī rammā, cakkavākapakūjitā <note>[cakkavākūpakūjitā (sī. pī.)]</note>;</gatha>
    <gatha type="2">Mandālakehi sañchannā, padumuppalakehi ca;</gatha>
    <gatha type="last">Yassimāni mamāyiṃsu, kiṃ nu te disataṃ gatā.</gatha>
    <hangnum nr="217"/>
    <gatha type="1"> Tānīdha  khettāni so bhūmibhāgo, teyeva ārāmavanupacārā <note>[te ārāmā te vana’me pacārā (sī. pī.), te yeva ārāmavanāni sañcarā (ka.)]</note>;</gatha>
    <gatha type="last">Tameva mayhaṃ janataṃ apassato, suññaṃva me nārada khāyate disā.</gatha>
    <hangnum nr="218"/>
    <gatha type="1"> Diṭṭhā mayā vimānāni, obhāsentā catuddisā;</gatha>
    <gatha type="last">Sammukhā devarājassa, tidasānañca sammukhā.</gatha>
    <hangnum nr="219"/>
    <gatha type="1"> Vutthaṃ me bhavanaṃ dibyaṃ <note>[dibbaṃ (sī. pī.)]</note>, bhuttā kāmā amānusā;</gatha>
    <gatha type="last">Tāvatiṃsesu devesu, sabbakāmasamiddhisu.</gatha>
    <hangnum nr="220"/>
    <gatha type="1"> Sohaṃ etādisaṃ hitvā, puññāyamhi idhāgato;</gatha>
    <gatha type="last">Dhammameva carissāmi, nāhaṃ rajjena atthiko.</gatha>
    <hangnum nr="221"/>
    <gatha type="1"> Adaṇḍāvacaraṃ maggaṃ, sammāsambuddhadesitaṃ;</gatha>
    <gatha type="last">Taṃ maggaṃ paṭipajjissaṃ, yena gacchanti subbatāti.</gatha>
    <centered>Sādhinajātakaṃ <note>[sādhinarājajātakaṃ (syā.)]</note> ekādasamaṃ.</centered>
    <hangnum/>
    <paragraph> 495. Dasabrāhmaṇajātakaṃ (12)</paragraph>
    <hangnum nr="222"/>
    <gatha type="1"> Rājā  avoca vidhuraṃ, dhammakāmo yudhiṭṭhilo;</gatha>
    <gatha type="last">Brāhmaṇe vidhura pariyesa, sīlavante bahussute.</gatha>
    <hangnum nr="223"/>
    <gatha type="1"> Virate methunā dhammā, ye me bhuñjeyyu <note>[bhuñjeyyuṃ (sī.)]</note> bhojanaṃ;</gatha>
    <gatha type="last">Dakkhiṇaṃ samma dassāma, yattha dinnaṃ mahapphalaṃ.</gatha>
    <hangnum nr="224"/>
    <gatha type="1"> Dullabhā brāhmaṇā deva, sīlavanto bahussutā;</gatha>
    <gatha type="last">Viratā methunā dhammā, ye te bhuñjeyyu bhojanaṃ.</gatha>
    <hangnum nr="225"/>
    <gatha type="1"> Dasa khalu mahārāja, yā tā brāhmaṇajātiyo;</gatha>
    <gatha type="last">Tesaṃ vibhaṅgaṃ vicayaṃ <note>[viciya (ka.)]</note>, vitthārena suṇohi me.</gatha>
    <hangnum nr="226"/>
    <gatha type="1"> Pasibbake gahetvāna, puṇṇe mūlassa saṃvute;</gatha>
    <gatha type="last">Osadhikāyo <note>[osadhikāye (syā. ka.)]</note> ganthenti, nhāpayanti <note>[nahāyanti (sī. pī.)]</note> japanti ca.</gatha>
    <hangnum nr="227"/>
    <gatha type="1"> Tikicchakasamā  rāja, tepi vuccanti brāhmaṇā;</gatha>
    <gatha type="last">Akkhātā te mahārāja, tādise nipatāmase.</gatha>
    <hangnum nr="228"/>
    <gatha type="1"> Apetā te ca <note>[te (sī. pī.)]</note> brahmaññā,</gatha>
    <gatha type="2">(Iti rājā <note>[rājā ca (syā. ka.)]</note> korabyo)</gatha>
    <gatha type="2">Na te vuccanti brāhmaṇā;</gatha>
    <gatha type="last">Aññe vidhura pariyesa, sīlavante bahussute.</gatha>
    <hangnum nr="229"/>
    <gatha type="1"> Virate methunā dhammā, ye me bhuñjeyyu bhojanaṃ;</gatha>
    <gatha type="last">Dakkhiṇaṃ samma dassāma, yattha dinnaṃ mahapphalaṃ.</gatha>
    <hangnum nr="230"/>
    <gatha type="1"> Kiṅkiṇikāyo <note>[kiṅkaṇikāyo (ka.), kiṅkiṇiyo (syā.)]</note> gahetvā <note>[gahetvāna (sī. syā. pī.)]</note>, ghosenti puratopi te;</gatha>
    <gatha type="last">Pesanānipi gacchanti, rathacariyāsu sikkhare.</gatha>
    <hangnum nr="231"/>
    <gatha type="1"> Paricārakasamā  rāja, tepi vuccanti brāhmaṇā;</gatha>
    <gatha type="last">Akkhātā te mahārāja, tādise nipatāmase.</gatha>
    <hangnum nr="232"/>
    <gatha type="1"> Apetā te ca brahmaññā,</gatha>
    <gatha type="2">(Iti rājā korabyo)</gatha>
    <gatha type="2">Na te vuccanti brāhmaṇā;</gatha>
    <gatha type="last">Aññe vidhura pariyesa, sīlavante bahussute.</gatha>
    <hangnum nr="233"/>
    <gatha type="1"> Virate methunā dhammā, ye me bhuñjeyyu bhojanaṃ;</gatha>
    <gatha type="last">Dakkhiṇaṃ samma dassāma, yattha dinnaṃ mahapphalaṃ.</gatha>
    <hangnum nr="234"/>
    <gatha type="1"> Kamaṇḍaluṃ  gahetvāna, vaṅkadaṇḍañca brāhmaṇā;</gatha>
    <gatha type="2">Paccupessanti rājāno, gāmesu nigamesu ca;</gatha>
    <gatha type="last">Nādinne vuṭṭhahissāma, gāmamhi vā vanamhi vā <note>[vāmamhi ca vanamhi ca (sī. pī.), gāmamhi nigamamhi vā (syā.)]</note>.</gatha>
    <hangnum nr="235"/>
    <gatha type="1"> Niggāhakasamā rāja, tepi vuccanti brāhmaṇā;</gatha>
    <gatha type="last">Akkhātā te mahārāja, tādise nipatāmase.</gatha>
    <hangnum nr="236"/>
    <gatha type="1"> Apetā te ca brahmaññā,</gatha>
    <gatha type="2">(Iti rājā korabyo)</gatha>
    <gatha type="2">Na te vuccanti brāhmaṇā;</gatha>
    <gatha type="last">Aññe vidhura pariyesa, sīlavante bahussute.</gatha>
    <hangnum nr="237"/>
    <gatha type="1"> Virate methunā dhammā, ye me bhuñjeyyu bhojanaṃ;</gatha>
    <gatha type="last">Dakkhiṇaṃ samma dassāma, yattha dinnaṃ mahapphalaṃ.</gatha>
    <hangnum nr="238"/>
    <gatha type="1"> Parūḷhakacchanakhalomā , paṅkadantā rajassirā;</gatha>
    <gatha type="last">Okiṇṇā rajareṇūhi, yācakā vicaranti te.</gatha>
    <hangnum nr="239"/>
    <gatha type="1"> Khāṇughātasamā  rāja, tepi vuccanti brāhmaṇā;</gatha>
    <gatha type="last">Akkhātā te mahārāja, tādise nipatāmase.</gatha>
    <hangnum nr="240"/>
    <gatha type="1"> Apetā te ca brahmaññā,</gatha>
    <gatha type="2">(Iti rājā korabyo)</gatha>
    <gatha type="2">Na te vuccanti brāhmaṇā;</gatha>
    <gatha type="last">Aññe vidhura pariyesa, sīlavante bahussute.</gatha>
    <hangnum nr="241"/>
    <gatha type="1"> Virate methunā dhammā, ye me bhuñjeyyu bhojanaṃ;</gatha>
    <gatha type="last">Dakkhiṇaṃ samma dassāma, yattha dinnaṃ mahapphalaṃ.</gatha>
    <hangnum nr="242"/>
    <gatha type="1"> Harītakaṃ <note>[harīṭakaṃ (bahūsu)]</note> āmalakaṃ, ambaṃ jambuṃ vibhītakaṃ <note>[ambajambuvibhīṭakaṃ (sī. pī.)]</note>;</gatha>
    <gatha type="last">Labujaṃ dantapoṇāni, beluvā badarāni ca.</gatha>
    <hangnum nr="243"/>
    <gatha type="1"> Rājāyatanaṃ ucchu-puṭaṃ, dhūmanettaṃ madhu-añjanaṃ;</gatha>
    <gatha type="last">Uccāvacāni paṇiyāni, vipaṇenti janādhipa.</gatha>
    <hangnum nr="244"/>
    <gatha type="1"> Vāṇijakasamā rāja, tepi vuccanti brāhmaṇā;</gatha>
    <gatha type="last">Akkhātā te mahārāja, tādise nipatāmase.</gatha>
    <hangnum nr="245"/>
    <gatha type="1"> Apetā  te ca brahmaññā,</gatha>
    <gatha type="2">(Iti rājā korabyo)</gatha>
    <gatha type="2">Na te vuccanti brāhmaṇā;</gatha>
    <gatha type="last">Aññe vidhura pariyesa, sīlavante bahussute.</gatha>
    <hangnum nr="246"/>
    <gatha type="1"> Virate methunā dhammā, ye me bhuñjeyyu bhojanaṃ;</gatha>
    <gatha type="last">Dakkhiṇaṃ samma dassāma, yattha dinnaṃ mahapphalaṃ.</gatha>
    <hangnum nr="247"/>
    <gatha type="1"> Kasi-vāṇijjaṃ <note>[kasiṃ vaṇijjaṃ (sī. pī.)]</note> kārenti, posayanti ajeḷake;</gatha>
    <gatha type="last">Kumāriyo  pavecchanti, vivāhantāvahanti ca.</gatha>
    <hangnum nr="248"/>
    <gatha type="1"> Samā ambaṭṭhavessehi, tepi vuccanti brāhmaṇā;</gatha>
    <gatha type="last">Akkhātā te mahārāja, tādise nipatāmase.</gatha>
    <hangnum nr="249"/>
    <gatha type="1"> Apetā te ca brahmaññā,</gatha>
    <gatha type="2">(Iti rājā korabyo)</gatha>
    <gatha type="2">Na te vuccanti brāhmaṇā;</gatha>
    <gatha type="last">Aññe vidhura pariyesa, sīlavante bahussute.</gatha>
    <hangnum nr="250"/>
    <gatha type="1"> Virate  methunā dhammā, ye me bhuñjeyyu bhojanaṃ;</gatha>
    <gatha type="last">Dakkhiṇaṃ samma dassāma, yattha dinnaṃ mahapphalaṃ.</gatha>
    <hangnum nr="251"/>
    <gatha type="1"> Nikkhittabhikkhaṃ bhuñjanti, gāmesveke purohitā;</gatha>
    <gatha type="last">Bahū te <note>[ne (syā. ka.)]</note> paripucchanti, aṇḍacchedā nilañchakā <note>[tilañchakā (pī.)]</note>.</gatha>
    <hangnum nr="252"/>
    <gatha type="1"> Pasūpi tattha haññanti, mahiṃsā sūkarā ajā;</gatha>
    <gatha type="2">Goghātakasamā rāja, tepi vuccanti brāhmaṇā;</gatha>
    <gatha type="last">Akkhātā te mahārāja, tādise nipatāmase.</gatha>
    <hangnum nr="253"/>
    <gatha type="1"> Apetā te brahmaññā,</gatha>
    <gatha type="2">(Iti rājā korabyo)</gatha>
    <gatha type="2">Na te vuccanti brāhmaṇā;</gatha>
    <gatha type="last">Aññe vidhura pariyesa, sīlavante bahussute.</gatha>
    <hangnum nr="254"/>
    <gatha type="1"> Virate methunā dhammā, ye me bhuñjeyyu bhojanaṃ;</gatha>
    <gatha type="last">Dakkhiṇaṃ samma dassāma, yattha dinnaṃ mahapphalaṃ.</gatha>
    <hangnum nr="255"/>
    <gatha type="1"> Asicammaṃ gahetvāna, khaggaṃ paggayha brāhmaṇā;</gatha>
    <gatha type="last">Vessapathesu tiṭṭhanti, satthaṃ abbāhayantipi.</gatha>
    <hangnum nr="256"/>
    <gatha type="1"> Samā  gopanisādehi, tepi vuccanti brāhmaṇā;</gatha>
    <gatha type="last">Akkhātā te mahārāja, tādise nipatāmase.</gatha>
    <hangnum nr="257"/>
    <gatha type="1"> Apetā te brahmaññā,</gatha>
    <gatha type="2">(Iti rājā korabyo)</gatha>
    <gatha type="2">Na te vuccanti brāhmaṇā;</gatha>
    <gatha type="last">Aññe vidhura pariyesa, sīlavante bahussute.</gatha>
    <hangnum nr="258"/>
    <gatha type="1"> Virate methunā dhammā, ye me bhuñjeyyu bhojanaṃ;</gatha>
    <gatha type="last">Dakkhiṇaṃ samma dassāma, yattha dinnaṃ mahapphalaṃ.</gatha>
    <hangnum nr="259"/>
    <gatha type="1"> Araññe kuṭikaṃ katvā, kūṭāni kārayanti te;</gatha>
    <gatha type="last">Sasabiḷāre bādhenti, āgodhā macchakacchapaṃ.</gatha>
    <hangnum nr="260"/>
    <gatha type="1"> Te luddakasamā rāja <note>[luddakā te mahārāja (sī. pī.)]</note>, tepi vuccanti brāhmaṇā;</gatha>
    <gatha type="last">Akkhātā te mahārāja, tādise nipatāmase.</gatha>
    <hangnum nr="261"/>
    <gatha type="1"> Apetā  te brahmaññā,</gatha>
    <gatha type="2">(Iti rājā korabyo)</gatha>
    <gatha type="2">Na te vuccanti brāhmaṇā;</gatha>
    <gatha type="last">Aññe vidhura pariyesa, sīlavante bahussute.</gatha>
    <hangnum nr="262"/>
    <gatha type="1"> Virate methunā dhammā, ye me bhuñjeyyu bhojanaṃ;</gatha>
    <gatha type="last">Dakkhiṇaṃ samma dassāma, yattha dinnaṃ mahapphalaṃ.</gatha>
    <hangnum nr="263"/>
    <gatha type="1"> Aññe dhanassa kāmā hi, heṭṭhāmañce pasakkitā <note>[pasakkhitā (sī. syā. pī.)]</note>;</gatha>
    <gatha type="last">Rājāno upari nhāyanti, somayāge upaṭṭhite.</gatha>
    <hangnum nr="264"/>
    <gatha type="1"> Malamajjakasamā rāja, tepi vuccanti brāhmaṇā;</gatha>
    <gatha type="last">Akkhātā te mahārāja, tādise nipatāmase.</gatha>
    <hangnum nr="265"/>
    <gatha type="1"> Apetā  te brahmaññā,</gatha>
    <gatha type="2">(Iti rājā korabyo)</gatha>
    <gatha type="2">Na te vuccanti brāhmaṇā;</gatha>
    <gatha type="last">Aññe vidhura pariyesa, sīlavante bahussute.</gatha>
    <hangnum nr="266"/>
    <gatha type="1"> Virate methunā dhammā, ye me bhuñjeyyu bhojanaṃ;</gatha>
    <gatha type="last">Dakkhiṇaṃ samma dassāma, yattha dinnaṃ mahapphalaṃ.</gatha>
    <hangnum nr="267"/>
    <gatha type="1"> Atthi kho brāhmaṇā deva, sīlavanto bahussutā;</gatha>
    <gatha type="last">Viratā methunā dhammā, ye te bhuñjeyyu bhojanaṃ.</gatha>
    <hangnum nr="268"/>
    <gatha type="1"> Ekañca  bhattaṃ bhuñjanti, na ca majjaṃ pivanti te;</gatha>
    <gatha type="last">Akkhātā te mahārāja, tādise nipatāmase.</gatha>
    <hangnum nr="269"/>
    <gatha type="1"> Ete kho brāhmaṇā vidhura, sīlavanto bahussutā;</gatha>
    <gatha type="last">Ete vidhura pariyesa, khippañca ne <note>[khippaṃva ne (ka.)]</note> nimantayāti.</gatha>
    <centered>Dasabrāhmaṇajātakaṃ dvādasamaṃ.</centered>
    <hangnum/>
    <paragraph> 496. Bhikkhāparamparajātakaṃ (13)</paragraph>
    <hangnum nr="270"/>
    <gatha type="1"> Sukhumālarūpaṃ disvā <note>[disvāna (ka. sī. aṭṭha.)]</note>, raṭṭhā vivanamāgataṃ;</gatha>
    <gatha type="last">Kūṭāgāravarūpetaṃ, mahāsayanamupāsitaṃ <note>[mupocitaṃ (bahūsu)]</note>.</gatha>
    <hangnum nr="271"/>
    <gatha type="1"> Tassa  te pemakenāhaṃ, adāsiṃ vaḍḍhamodanaṃ <note>[baddhamodanaṃ (sī. pī.)]</note>;</gatha>
    <gatha type="last">Sālīnaṃ vicitaṃ bhattaṃ, suciṃ maṃsūpasecanaṃ.</gatha>
    <hangnum nr="272"/>
    <gatha type="1"> Taṃ tvaṃ bhattaṃ paṭiggayha, brāhmaṇassa adāsayi <note>[adāpayi (sī. syā. pī.)]</note>;</gatha>
    <gatha type="last">Attānaṃ <note>[attanā (pī. aṭṭha. pāṭhantaraṃ)]</note> anasitvāna, koyaṃ dhammo namatthu te.</gatha>
    <hangnum nr="273"/>
    <gatha type="1"> Ācariyo brāhmaṇo mayhaṃ, kiccākiccesu byāvaṭo <note>[vāvaṭo (ka.)]</note>;</gatha>
    <gatha type="last">Garu ca āmantanīyo <note>[āmantaṇīyo (sī. pī.)]</note> ca, dātumarahāmi bhojanaṃ.</gatha>
    <hangnum nr="274"/>
    <gatha type="1"> Brāhmaṇaṃ dāni pucchāmi, gotamaṃ rājapūjitaṃ;</gatha>
    <gatha type="last">Rājā te bhattaṃ pādāsi, suciṃ maṃsūpasecanaṃ.</gatha>
    <hangnum nr="275"/>
    <gatha type="1"> Taṃ tvaṃ bhattaṃ paṭiggayha, isissa bhojanaṃ adā;</gatha>
    <gatha type="last">Akhettaññūsi dānassa, koyaṃ dhammo namatthu te.</gatha>
    <hangnum nr="276"/>
    <gatha type="1"> Bharāmi putta <note>[putte (sī. pī.)]</note> dāre ca, gharesu gadhito <note>[gathito (sī. pī.)]</note> ahaṃ;</gatha>
    <gatha type="last">Bhuñje mānusake kāme, anusāsāmi rājino.</gatha>
    <hangnum nr="277"/>
    <gatha type="1"> Āraññikassa <note>[āraññakassa (sī. pī.)]</note> isino, cirarattaṃ tapassino;</gatha>
    <gatha type="last">Vuḍḍhassa bhāvitattassa, dātumarahāmi bhojanaṃ.</gatha>
    <hangnum nr="278"/>
    <gatha type="1"> Isiñca dāni pucchāmi, kisaṃ dhamanisanthataṃ;</gatha>
    <gatha type="last">Parūḷhakacchanakhalomaṃ, paṅkadantaṃ rajassiraṃ.</gatha>
    <hangnum nr="279"/>
    <gatha type="1"> Eko araññe viharasi <note>[vihāsi (ka.)]</note>, nāvakaṅkhasi jīvitaṃ;</gatha>
    <gatha type="last">Bhikkhu kena tayā seyyo, yassa tvaṃ bhojanaṃ adā.</gatha>
    <hangnum nr="280"/>
    <gatha type="1"> Khaṇantālukalambāni <note>[khaṇamālukalambāni (syā. ka.)]</note>, bilālitakkalāni ca <note>[biḷālitakkaḷāni ca (sī. pī.)]</note>;</gatha>
    <gatha type="last">Dhunaṃ sāmākanīvāraṃ, saṅghāriyaṃ pasāriyaṃ <note>[saṃhāriyaṃ pahāriyaṃ (syā.), saṃsāriyaṃ pasāriyaṃ (ka.)]</note>.</gatha>
    <hangnum nr="281"/>
    <gatha type="1"> Sākaṃ  bhisaṃ madhuṃ maṃsaṃ, badarāmalakāni ca;</gatha>
    <gatha type="last">Tāni āharitvā <note>[āhatva (sī. syā.)]</note> bhuñjāmi, atthi me so pariggaho.</gatha>
    <hangnum nr="282"/>
    <gatha type="1"> Pacanto  apacantassa, amamassa sakiñcano <note>[akiñcano (ka.)]</note>;</gatha>
    <gatha type="last">Anādānassa sādāno, dātumarahāmi bhojanaṃ.</gatha>
    <hangnum nr="283"/>
    <gatha type="1"> Bhikkhuñca dāni pucchāmi, tuṇhīmāsīna subbataṃ;</gatha>
    <gatha type="last">Isi te bhattaṃ pādāsi, suciṃ maṃsūpasecanaṃ.</gatha>
    <hangnum nr="284"/>
    <gatha type="1"> Taṃ tvaṃ bhattaṃ paṭiggayha, tuṇhī bhuñjasi ekako;</gatha>
    <gatha type="last">Nāññaṃ kañci <note>[kiñci (ka.)]</note> nimantesi, koyaṃ dhammo namatthu te.</gatha>
    <hangnum nr="285"/>
    <gatha type="1"> Na pacāmi na pācemi, na chindāmi na chedaye;</gatha>
    <gatha type="last">Taṃ maṃ akiñcanaṃ ñatvā, sabbapāpehi ārataṃ.</gatha>
    <hangnum nr="286"/>
    <gatha type="1"> Vāmena bhikkhamādāya, dakkhiṇena kamaṇḍaluṃ;</gatha>
    <gatha type="last">Isi me bhattaṃ pādāsi, suciṃ maṃsūpasecanaṃ.</gatha>
    <hangnum nr="287"/>
    <gatha type="1"> Ete hi dātumarahanti, samamā sapariggahā;</gatha>
    <gatha type="last">Paccanīkamahaṃ maññe, yo dātāraṃ nimantaye.</gatha>
    <hangnum nr="288"/>
    <gatha type="1"> Atthāya vata me ajja, idhāgacchi rathesabho;</gatha>
    <gatha type="last">Sohaṃ ajja pajānāmi <note>[ito pubbe na jānāmi (sī. pī.)]</note>, yattha dinnaṃ mahapphalaṃ.</gatha>
    <hangnum nr="289"/>
    <gatha type="1"> Raṭṭhesu giddhā rājāno, kiccākiccesu brāhmaṇā;</gatha>
    <gatha type="last">Isī mūlaphale giddhā, vippamuttā ca bhikkhavoti.</gatha>
    <centered>Bhikkhāparamparajātakaṃ terasamaṃ.</centered>
    <paragraph>Tassuddānaṃ –</paragraph>
    <gatha type="1">Suva  kinnara mukka kharājinaso, bhisajāta mahesi kapotavaro;</gatha>
    <gatha type="last">Atha mora satacchaka vāṇijako, atha rāja sabrāhmaṇa bhikkhaparanti.</gatha>
    <centered>Pakiṇṇakanipātaṃ niṭṭhitaṃ.</centered>
  </text>
</tree>
