<?xml version='1.0' encoding='UTF-8'?>
<tree text="16. Ti&#x1E43;sanip&#x101;to" target="text">
  <text>
    <hangnum/>
    <paragraph> 511. Kiṃchandajātakaṃ (1)</paragraph>
    <hangnum nr="1"/>
    <gatha type="1"> Kiṃchando  kimadhippāyo, eko sammasi ghammani;</gatha>
    <gatha type="last">Kiṃ patthayāno kiṃ esaṃ, kena atthena brāhmaṇa.</gatha>
    <hangnum nr="2"/>
    <gatha type="1"> Yathā mahā vāridharo, kumbho supariṇāhavā <note>[supariṇāmavā (ka.)]</note>;</gatha>
    <gatha type="last">Tathūpamaṃ ambapakkaṃ, vaṇṇagandharasuttamaṃ.</gatha>
    <hangnum nr="3"/>
    <gatha type="1"> Taṃ vuyhamānaṃ sotena, disvānāmalamajjhime;</gatha>
    <gatha type="last">Pāṇīhi naṃ gahetvāna, agyāyatanamāhariṃ.</gatha>
    <hangnum nr="4"/>
    <gatha type="1"> Tato kadalipattesu, nikkhipitvā sayaṃ ahaṃ;</gatha>
    <gatha type="last">Satthena naṃ vikappetvā, khuppipāsaṃ ahāsi me.</gatha>
    <hangnum nr="5"/>
    <gatha type="1"> Sohaṃ apetadaratho, byantībhūto <note>[byantibhūto (sī. pī. ka.)]</note> dukhakkhamo;</gatha>
    <gatha type="last">Assādaṃ nādhigacchāmi, phalesvaññesu kesuci <note>[kesupi (ka. sī.)]</note>.</gatha>
    <hangnum nr="6"/>
    <gatha type="1"> Sosetvā nūna maraṇaṃ, taṃ mamaṃ āvahissati;</gatha>
    <gatha type="2">Ambaṃ yassa phalaṃ sādu, madhuraggaṃ manoramaṃ;</gatha>
    <gatha type="last">Yamuddhariṃ vuyhamānaṃ, udadhismā mahaṇṇave.</gatha>
    <hangnum nr="7"/>
    <gatha type="1"> Akkhātaṃ te mayā sabbaṃ, yasmā upavasāmahaṃ;</gatha>
    <gatha type="last">Rammaṃ pati nisinnosmi, puthulomāyutā puthu.</gatha>
    <hangnum nr="8"/>
    <gatha type="1"> Tvañca kho meva <note>[me (sī.), mama (?)]</note> akkhāhi, attānamapalāyini;</gatha>
    <gatha type="last">Kā vā tvamasi kalyāṇi, kissa vā tvaṃ sumajjhime.</gatha>
    <hangnum nr="9"/>
    <gatha type="1"> Ruppapaṭṭapalimaṭṭhīva <note>[ruppapaṭṭaplamaṭṭhīva (syā.), rūpapaṭṭapamaṭṭhīva (ka.)]</note>, byagghīva girisānujā;</gatha>
    <gatha type="last">Yā santi nāriyo devesu, devānaṃ paricārikā.</gatha>
    <hangnum nr="10"/>
    <gatha type="1"> Yā ca manussalokasmiṃ, rūpenānvāgatitthiyo;</gatha>
    <gatha type="2">Rūpena te sadisī natthi, devesu gandhabbamanussaloke <note>[devagandhabbamānuse (syā.)]</note>;</gatha>
    <gatha type="last">Puṭṭhāsi me cārupubbaṅgi, brūhi nāmañca bandhave.</gatha>
    <hangnum nr="11"/>
    <gatha type="1"> Yaṃ  tvaṃ pati nisinnosi, rammaṃ brāhmaṇa kosikiṃ;</gatha>
    <gatha type="last">Sāhaṃ bhusālayā vutthā, varavārivahoghasā.</gatha>
    <hangnum nr="12"/>
    <gatha type="1"> Nānādumagaṇākiṇṇā, bahukā girikandarā;</gatha>
    <gatha type="last">Mameva pamukhā honti, abhisandanti pāvuse.</gatha>
    <hangnum nr="13"/>
    <gatha type="1"> Atho bahū vanatodā, nīlavārivahindharā;</gatha>
    <gatha type="last">Bahukā nāgavittodā, abhisandanti vārinā.</gatha>
    <hangnum nr="14"/>
    <gatha type="1"> Tā ambajambulabujā, nīpā tālā cudumbarā <note>[tālamudumbarā (syā. ka.)]</note>;</gatha>
    <gatha type="last">Bahūni phalajātāni, āvahanti abhiṇhaso.</gatha>
    <hangnum nr="15"/>
    <gatha type="1"> Yaṃ kiñci ubhato tīre, phalaṃ patati ambuni;</gatha>
    <gatha type="last">Asaṃsayaṃ taṃ sotassa, phalaṃ hoti vasānugaṃ.</gatha>
    <hangnum nr="16"/>
    <gatha type="1"> Etadaññāya medhāvi, puthupañña suṇohi me;</gatha>
    <gatha type="last">Mā rocaya mabhisaṅgaṃ, paṭisedha janādhipa.</gatha>
    <hangnum nr="17"/>
    <gatha type="1"> Na vāhaṃ vaḍḍhavaṃ <note>[vaddhavaṃ (sī. pī.)]</note> maññe, yaṃ tvaṃ raṭṭhābhivaḍḍhana;</gatha>
    <gatha type="last">Āceyyamāno rājisi, maraṇaṃ abhikaṅkhasi.</gatha>
    <hangnum nr="18"/>
    <gatha type="1"> Tassa jānanti pitaro, gandhabbā ca sadevakā;</gatha>
    <gatha type="last">Ye  cāpi isayo loke, saññatattā tapassino;</gatha>
    <gatha type="last">Asaṃsayaṃ tepi <note>[te (sī. pī.)]</note> jānanti, paṭṭhabhūtā <note>[vaddhabhūtā (sī. pī.)]</note> yasassino.</gatha>
    <hangnum nr="19"/>
    <gatha type="1"> Evaṃ viditvā vidū sabbadhammaṃ, viddhaṃsanaṃ cavanaṃ jīvitassa;</gatha>
    <gatha type="last">Na cīyatī tassa narassa pāpaṃ, sace na ceteti vadhāya tassa.</gatha>
    <hangnum nr="20"/>
    <gatha type="1"> Isipūgasamaññāte, evaṃ lokyā viditā sati <note>[pati (ka. syā. ka.)]</note>;</gatha>
    <gatha type="last">Anariyaparisambhāse, pāpakammaṃ jigīsasi <note>[jigiṃsasi (sī. syā. pī.)]</note>.</gatha>
    <hangnum nr="21"/>
    <gatha type="1"> Sace ahaṃ marissāmi, tīre te puthusussoṇi;</gatha>
    <gatha type="last">Asaṃsayaṃ taṃ asiloko, mayi pete āgamissati.</gatha>
    <hangnum nr="22"/>
    <gatha type="1"> Tasmā  hi pāpakaṃ kammaṃ, rakkhasseva <note>[rakkhassu ca (syā.)]</note> sumajjhime;</gatha>
    <gatha type="last">Mā taṃ sabbo jano pacchā, pakuṭṭhāyi <note>[pakatthāsi (sī. pī.), patvakkhāsi (syā.)]</note> mayi mate.</gatha>
    <hangnum nr="23"/>
    <gatha type="1"> Aññātametaṃ avisayhasāhi, attānamambañca dadāmi te taṃ;</gatha>
    <gatha type="last">So duccaje kāmaguṇe pahāya, santiñca dhammañca adhiṭṭhitosi.</gatha>
    <hangnum nr="24"/>
    <gatha type="1"> Yo hitvā pubbasaññogaṃ, pacchā saṃyojane ṭhito;</gatha>
    <gatha type="last">Adhammañceva carati, pāpañcassa pavaḍḍhati.</gatha>
    <hangnum nr="25"/>
    <gatha type="1"> Ehi  taṃ pāpayissāmi, kāmaṃ appossuko bhava;</gatha>
    <gatha type="last">Upānayāmi sītasmiṃ, viharāhi anussuko.</gatha>
    <hangnum nr="26"/>
    <gatha type="1"> Taṃ  puppharasamattebhi, vakkaṅgehi arindama;</gatha>
    <gatha type="last">Koñcā mayūrā diviyā, kolaṭṭhimadhusāḷikā;</gatha>
    <gatha type="last">Kūjitā haṃsapūgehi, kokilettha pabodhare.</gatha>
    <hangnum nr="27"/>
    <gatha type="1"> Ambettha vippasākhaggā <note>[vippasūnaggā (sī. syā. pī.), vippaonaggā (ka.)]</note>, palālakhalasannibhā;</gatha>
    <gatha type="last">Kosambasaḷalā <note>[kosumbhasalalā (sī. syā. pī.)]</note> nīpā, pakkatālavilambino.</gatha>
    <hangnum nr="28"/>
    <gatha type="1"> Mālī tiriṭī kāyūrī, aṅgadī candanussado <note>[candanassado (sī.)]</note>;</gatha>
    <gatha type="last">Rattiṃ tvaṃ paricāresi, divā vedesi vedanaṃ.</gatha>
    <hangnum nr="29"/>
    <gatha type="1"> Soḷasitthisahassāni, yā temā paricārikā;</gatha>
    <gatha type="last">Evaṃ mahānubhāvosi, abbhuto lomahaṃsano.</gatha>
    <hangnum nr="30"/>
    <gatha type="1"> Kiṃ kammamakarī pubbe, pāpaṃ attadukhāvahaṃ;</gatha>
    <gatha type="last">Yaṃ karitvā manussesu, piṭṭhimaṃsāni khādasi.</gatha>
    <hangnum nr="31"/>
    <gatha type="1"> Ajjhenāni paṭiggayha, kāmesu gadhito <note>[gathito (sī. pī.), giddhito (syā. ka.), giddhiko (ka. aṭṭha.)]</note> ahaṃ;</gatha>
    <gatha type="last">Acariṃ dīghamaddhānaṃ, paresaṃ ahitāyahaṃ.</gatha>
    <hangnum nr="32"/>
    <gatha type="1"> Yo piṭṭhimaṃsiko hoti, evaṃ ukkacca khādati;</gatha>
    <gatha type="last">Yathāhaṃ ajja khādāmi, piṭṭhimaṃsāni attanoti.</gatha>
    <centered>Kiṃchandajātakaṃ paṭhamaṃ.</centered>
    <hangnum/>
    <paragraph> 512. Kumbhajātakaṃ (2)</paragraph>
    <hangnum nr="33"/>
    <gatha type="1"> Ko  pāturāsī tidivā nabhamhi, obhāsayaṃ saṃvariṃ candimāva;</gatha>
    <gatha type="last">Gattehi  te rasmiyo niccharanti, sateratā <note>[sateritā (sī. syā. ka.)]</note> vijjurivantalikkhe.</gatha>
    <hangnum nr="34"/>
    <gatha type="1"> So chinnavātaṃ kamasī aghamhi, vehāyasaṃ gacchasi tiṭṭhasī ca;</gatha>
    <gatha type="last">Iddhī nu te vatthukatā subhāvitā, anaddhagūnaṃ api devatānaṃ.</gatha>
    <hangnum nr="35"/>
    <gatha type="1"> Vehāyasaṃ gammamāgamma <note>[kamamāgamma (sī. syā.)]</note> tiṭṭhasi, kumbhaṃ kiṇāthāti yametamatthaṃ;</gatha>
    <gatha type="last">Ko vā tuvaṃ kissa vā tāya kumbho, akkhāhi me brāhmaṇa etamatthaṃ.</gatha>
    <hangnum nr="36"/>
    <gatha type="1"> Na sappikumbho napi telakumbho, na phāṇitassa na madhussa kumbho;</gatha>
    <gatha type="last">Kumbhassa vajjāni anappakāni, dose bahū kumbhagate suṇātha.</gatha>
    <hangnum nr="37"/>
    <gatha type="1"> Gaḷeyya  yaṃ pitvā <note>[pītvā (sī. pī.)]</note> pate papātaṃ, sobbhaṃ guhaṃ candaniyoḷigallaṃ;</gatha>
    <gatha type="last">Bahumpi bhuñjeyya abhojaneyyaṃ, tassā puṇṇaṃ kumbhamimaṃ kiṇātha.</gatha>
    <hangnum nr="38"/>
    <gatha type="1"> Yaṃ pitvā <note>[yaṃ ve pītvā (sī.)]</note> cittasmimanesamāno, āhiṇḍatī goriva bhakkhasārī <note>[bhakkhasādī (sī. syā. aṭṭha.)]</note>;</gatha>
    <gatha type="last">Anāthamāno  upagāyati naccati ca, tassā puṇṇaṃ kumbhamimaṃ kiṇātha.</gatha>
    <hangnum nr="39"/>
    <gatha type="1"> Yaṃ  ve pivitvā acelova naggo, careyya gāme visikhantarāni;</gatha>
    <gatha type="last">Sammūḷhacitto ativelasāyī, tassā puṇṇaṃ kumbhamimaṃ kiṇātha.</gatha>
    <hangnum nr="40"/>
    <gatha type="1"> Yaṃ pitvā uṭṭhāya pavedhamāno, sīsañca bāhuñca <note>[bāhañca (pī.)]</note> pacālayanto;</gatha>
    <gatha type="last">So naccatī dārukaṭallakova, tassā puṇṇaṃ kumbhamimaṃ kiṇātha.</gatha>
    <hangnum nr="41"/>
    <gatha type="1"> Yaṃ ve pivitvā aggidaḍḍhā sayanti, atho sigālehipi khāditāse;</gatha>
    <gatha type="last">Bandhaṃ vadhaṃ bhogajāniñcupenti, tassā puṇṇaṃ kumbhamimaṃ kiṇātha.</gatha>
    <hangnum nr="42"/>
    <gatha type="1"> Yaṃ pitvā bhāseyya ābhāsaneyyaṃ, sabhāyamāsīno apetavattho;</gatha>
    <gatha type="last">Sammakkhito <note>[samakkhito (sī.)]</note> vantagato byasanno, tassā puṇṇaṃ kumbhamimaṃ kiṇātha.</gatha>
    <hangnum nr="43"/>
    <gatha type="1"> Yaṃ ve pivitvā ukkaṭṭho āvilakkho, mameva sabbā pathavīti maññe <note>[maññati (sī.)]</note>;</gatha>
    <gatha type="last">Na  me samo cāturantopi rājā, tassā puṇṇaṃ kumbhamimaṃ kiṇātha.</gatha>
    <hangnum nr="44"/>
    <gatha type="1"> Mānātimānā kalahāni pesuṇī, dubbaṇṇinī naggayinī palāyinī;</gatha>
    <gatha type="last">Corāna dhuttāna gatī niketo, tassā puṇṇaṃ kumbhamimaṃ kiṇātha.</gatha>
    <hangnum nr="45"/>
    <gatha type="1"> Iddhāni phītāni kulāni assu, anekasāhassadhanāni loke;</gatha>
    <gatha type="last">Ucchinnadāyajjakatānimāya, tassā puṇṇaṃ kumbhamimaṃ kiṇātha.</gatha>
    <hangnum nr="46"/>
    <gatha type="1"> Dhaññaṃ  dhanaṃ rajataṃ jātarūpaṃ, khettaṃ gavaṃ yattha vināsayanti;</gatha>
    <gatha type="last">Ucchedanī vittavataṃ <note>[ucchedanī vittagataṃ (syā.), ucchedanivittagataṃ (ka.)]</note> kulānaṃ, tassā puṇṇaṃ kumbhamimaṃ kiṇātha.</gatha>
    <hangnum nr="47"/>
    <gatha type="1"> Yaṃ ve pitvā dittarūpova <note>[duṭṭharūpova (sī.)]</note> poso, akkosati mātaraṃ pitarañca;</gatha>
    <gatha type="last">Sassumpi gaṇheyya athopi suṇhaṃ, tassā puṇṇaṃ kumbhamimaṃ kiṇātha.</gatha>
    <hangnum nr="48"/>
    <gatha type="1"> Yaṃ ve pitvā dittarūpāva nārī, akkosati sasuraṃ sāmikañca;</gatha>
    <gatha type="last">Dāsampi  gaṇhe paricārakampi, tassā puṇṇaṃ kumbhamimaṃ kiṇātha.</gatha>
    <hangnum nr="49"/>
    <gatha type="1"> Yaṃ ve pivitvāna <note>[yañce pītvāna (pī.)]</note> haneyya poso, dhamme ṭhitaṃ samaṇaṃ brāhmaṇaṃ vā;</gatha>
    <gatha type="last">Gacche apāyampi tatonidānaṃ, tassā puṇṇaṃ kumbhamimaṃ kiṇātha.</gatha>
    <hangnum nr="50"/>
    <gatha type="1"> Yaṃ ve pivitvā duccaritaṃ caranti, kāyena vācāya ca cetasā ca;</gatha>
    <gatha type="last">Nirayaṃ vajanti duccaritaṃ caritvā, tassā puṇṇaṃ kumbhamimaṃ kiṇātha.</gatha>
    <hangnum nr="51"/>
    <gatha type="1"> Yaṃ  yācamānā na labhanti pubbe, bahuṃ hiraññampi pariccajantā;</gatha>
    <gatha type="last">So taṃ pivitvā alikaṃ bhaṇāti, tassā puṇṇaṃ kumbhamimaṃ kiṇātha.</gatha>
    <hangnum nr="52"/>
    <gatha type="1"> Yaṃ ve pitvā pesane pesiyanto, accāyike karaṇīyamhi jāte;</gatha>
    <gatha type="last">Atthampi so nappajānāti vutto, tassā puṇṇaṃ kumbhamimaṃ kiṇātha.</gatha>
    <hangnum nr="53"/>
    <gatha type="1"> Hirīmanāpi  ahirīkabhāvaṃ, pātuṃ karonti madanāya <note>[madirāya (pī.)]</note> mattā;</gatha>
    <gatha type="last">Dhīrāpi  santā bahukaṃ bhaṇanti, tassā puṇṇaṃ kumbhamimaṃ kiṇātha.</gatha>
    <hangnum nr="54"/>
    <gatha type="1"> Yaṃ ve pitvā ekathūpā sayanti, anāsakā thaṇḍiladukkhaseyyaṃ;</gatha>
    <gatha type="last">Dubbaṇṇiyaṃ āyasakyañcupenti, tassā puṇṇaṃ kumbhamimaṃ kiṇātha.</gatha>
    <hangnum nr="55"/>
    <gatha type="1"> Yaṃ ve pitvā pattakhandhā sayanti, gāvo kuṭahatāva na hi vāruṇiyā;</gatha>
    <gatha type="last"><note>[yaṃ ve pitvā pattakkhandhā, sayanti gāvo kūṭahatāriva; na hi vāruṇiyā vego, narena sussahoriva; (sī.)]</note> Vego narena susahoriva <note>[yaṃ ve pitvā pattakkhandhā, sayanti gāvo kūṭahatāriva; na hi vāruṇiyā vego, narena sussahoriva; (sī.)]</note>, tassā puṇṇaṃ kumbhamimaṃ kiṇātha.</gatha>
    <hangnum nr="56"/>
    <gatha type="1"> Yaṃ manussā vivajjenti, sappaṃ ghoravisaṃ miva <note>[visamiva (syā.), visaṃ iva (ka.), visāmiva (?)]</note>;</gatha>
    <gatha type="last">Taṃ loke visasamānaṃ, ko naro pātumarahati.</gatha>
    <hangnum nr="57"/>
    <gatha type="1"> Yaṃ ve pitvā andhakaveṇḍaputtā, samuddatīre paricārayantā <note>[andhakaveṇhuputtā (sī. pī.), aṇḍakaveṇḍaputtā (ka.)]</note>;</gatha>
    <gatha type="last">Upakkamuṃ musalehaññamaññaṃ, tassā puṇṇaṃ kumbhamimaṃ kiṇātha.</gatha>
    <hangnum nr="58"/>
    <gatha type="1"> Yaṃ ve pitvā pubbadevā pamattā, tidivā cutā sassatiyā samāya;</gatha>
    <gatha type="last">Taṃ  tādisaṃ majjamimaṃ niratthakaṃ, jānaṃ mahārāja kathaṃ piveyya.</gatha>
    <hangnum nr="59"/>
    <gatha type="1"> Nayimasmiṃ kumbhasmiṃ dadhi vā madhu vā, evaṃ abhiññāya kiṇāhi rāja;</gatha>
    <gatha type="last">Evañhimaṃ kumbhagatā mayā te, akkhātarūpaṃ tava sabbamitta.</gatha>
    <hangnum nr="60"/>
    <gatha type="1"> Na  me pitā vā athavāpi mātā, etādisā yādisako tuvaṃsi;</gatha>
    <gatha type="last">Hitānukampī paramatthakāmo, sohaṃ karissaṃ vacanaṃ tavajja.</gatha>
    <hangnum nr="61"/>
    <gatha type="1"> Dadāmi te gāmavarāni pañca, dāsīsataṃ satta gavaṃ satāni;</gatha>
    <gatha type="last">Ājaññayutte ca rathe dasa ime, ācariyo hosi mamatthakāmo.</gatha>
    <hangnum nr="62"/>
    <gatha type="1"> Taveva dāsīsatamatthu rāja, gāmā ca gāvo ca taveva hontu;</gatha>
    <gatha type="last">Ājaññayuttā ca rathā taveva, sakkohamasmī tidasānamindo.</gatha>
    <hangnum nr="63"/>
    <gatha type="1"> Maṃsodanaṃ sappipāyāsaṃ <note>[sappipāyañca (sī.)]</note> bhuñja, khādassu ca tvaṃ madhumāsapūve;</gatha>
    <gatha type="last">Evaṃ  tuvaṃ dhammarato janinda, anindito saggamupehi ṭhānanti.</gatha>
    <centered>Kumbhajātakaṃ dutiyaṃ.</centered>
    <hangnum/>
    <paragraph> 513. Jayaddisajātakaṃ (3)</paragraph>
    <hangnum nr="64"/>
    <gatha type="1"> Cirassaṃ  vata me udapādi ajja, bhakkho mahā sattamibhattakāle;</gatha>
    <gatha type="last">Kutosi ko vāsi tadiṅgha brūhi, ācikkha jātiṃ vidito yathāsi.</gatha>
    <hangnum nr="65"/>
    <gatha type="1"> Pañcālarājā migavaṃ paviṭṭho, jayaddiso nāma yadissuto te;</gatha>
    <gatha type="last">Carāmi kacchāni vanāni cāhaṃ, pasadaṃ imaṃ khāda mamajja muñca.</gatha>
    <hangnum nr="66"/>
    <gatha type="1"> Seneva  tvaṃ paṇasi sassamāno <note>[sayhamāno (syā. ka.)]</note>, mamesa bhakkho pasado yaṃ vadesi;</gatha>
    <gatha type="last">Taṃ khādiyāna pasadaṃ jighaññaṃ <note>[jighacchaṃ (?)]</note>, khādissaṃ pacchā na vilāpakālo.</gatha>
    <hangnum nr="67"/>
    <gatha type="1"> Na catthi mokkho mama nikkayena <note>[vikkayena (sī.)]</note>, gantvāna paccāgamanāya paṇhe;</gatha>
    <gatha type="last">Taṃ  saṅkaraṃ <note>[saṅgaraṃ (sī. syā. pī.)]</note> brāhmaṇassappadāya, saccānurakkhī punarāvajissaṃ.</gatha>
    <hangnum nr="68"/>
    <gatha type="1"> Kiṃ kammajātaṃ anutappate tvaṃ <note>[anutappatī taṃ (sī. pī.)]</note>, pattaṃ samīpaṃ maraṇassa rāja;</gatha>
    <gatha type="last">Ācikkha me taṃ api sakkuṇemu, anujānituṃ āgamanāya paṇhe.</gatha>
    <hangnum nr="69"/>
    <gatha type="1"> Katā mayā brāhmaṇassa dhanāsā, taṃ saṅkaraṃ paṭimukkaṃ na muttaṃ;</gatha>
    <gatha type="last">Taṃ saṅkaraṃ brāhmaṇassappadāya, saccānurakkhī punarāvajissaṃ.</gatha>
    <hangnum nr="70"/>
    <gatha type="1"> Yā te katā brāhmaṇassa dhanāsā, taṃ saṅkaraṃ paṭimukkaṃ na muttaṃ;</gatha>
    <gatha type="last">Taṃ saṅkaraṃ brāhmaṇassappadāya, saccānurakkhī punarāvajassu.</gatha>
    <hangnum nr="71"/>
    <gatha type="1"> Mutto ca so porisādassa <note>[purisādassa (pī.)]</note> hatthā, gantvā sakaṃ mandiraṃ kāmakāmī;</gatha>
    <gatha type="last">Taṃ saṅkaraṃ brāhmaṇassappadāya, āmantayī puttamalīnasattaṃ <note>[sattuṃ (syā. pī. ka.)]</note>.</gatha>
    <hangnum nr="72"/>
    <gatha type="1"> Ajjeva  rajjaṃ abhisiñcayassu, dhammaṃ cara sesu paresu cāpi;</gatha>
    <gatha type="last">Adhammakāro  ca te māhu raṭṭhe, gacchāmahaṃ porisādassa ñatte <note>[ñante (syā.)]</note>.</gatha>
    <hangnum nr="73"/>
    <gatha type="1"> Kiṃ kamma kubbaṃ tava deva pāva <note>[devapāde (sī. syā. pī.)]</note>, nārādhayī taṃ tadicchāmi sotuṃ;</gatha>
    <gatha type="last">Yamajja rajjamhi udassaye tuvaṃ, rajjampi niccheyyaṃ tayā vināhaṃ.</gatha>
    <hangnum nr="74"/>
    <gatha type="1"> Na kammunā vā vacasā va tāta, aparādhitohaṃ tuviyaṃ sarāmi;</gatha>
    <gatha type="last">Sandhiñca <note>[saddhiṃ ca (ka.)]</note> katvā purisādakena, saccānurakkhī punāhaṃ gamissaṃ.</gatha>
    <hangnum nr="75"/>
    <gatha type="1"> Ahaṃ gamissāmi idheva hohi, natthi tato jīvato vippamokkho;</gatha>
    <gatha type="last">Sace tuvaṃ gacchasiyeva rāja, ahampi gacchāmi ubho na homa.</gatha>
    <hangnum nr="76"/>
    <gatha type="1"> Addhā hi tāta satānesa dhammo, maraṇā ca me dukkhataraṃ tadassa;</gatha>
    <gatha type="last">Kammāsapādo taṃ yadā pacitvā, pasayha khāde bhidā rukkhasūle.</gatha>
    <hangnum nr="77"/>
    <gatha type="1"> Pāṇena te pāṇamahaṃ nimissaṃ, mā tvaṃ agā porisādassa ñatte;</gatha>
    <gatha type="last">Etañca  te pāṇamahaṃ nimissaṃ, tasmā mataṃ jīvitassa vaṇṇemi <note>[varemi (sī.)]</note>.</gatha>
    <hangnum nr="78"/>
    <gatha type="1"> Tato  have dhitimā rājaputto, vanditvā mātu ca pitu ca <note>[vandittha mātucca pitucca (sī. pī.)]</note> pāde;</gatha>
    <gatha type="last">Dukhinissa mātā nipatā <note>[nipatī (sī. pī.)]</note> pathabyā, pitāssa paggayha bhujāni kandati.</gatha>
    <hangnum nr="79"/>
    <gatha type="1"> Taṃ  gacchantaṃ tāva pitā viditvā, parammukho vandati pañjalīko;</gatha>
    <gatha type="2">Somo ca rājā varuṇo ca rājā, pajāpatī candimā sūriyo ca;</gatha>
    <gatha type="last">Etehi gutto purisādakamhā, anuññāto sotthi paccehi tāta.</gatha>
    <hangnum nr="80"/>
    <gatha type="1"> Yaṃ daṇḍakirañño gatassa <note>[yaṃ daṇḍakāraññagatassa (pī.)]</note> mātā, rāmassakāsi sotthānaṃ suguttā;</gatha>
    <gatha type="2">Taṃ te ahaṃ sotthānaṃ karomi, etena saccena sarantu devā;</gatha>
    <gatha type="last">Anuññāto sotthi paccehi putta.</gatha>
    <hangnum nr="81"/>
    <gatha type="1"> Āvī raho vāpī manopadosaṃ, nāhaṃ sare jātu malīnasatte;</gatha>
    <gatha type="last">Etena saccena sarantu devā, anuññāto sotthi paccehi bhātika <note>[bhāta (sī.), bhātā (syā. pī.)]</note>.</gatha>
    <hangnum nr="82"/>
    <gatha type="1"> Yasmā ca me anadhimanosi sāmi, na cāpi me manasā appiyosi;</gatha>
    <gatha type="last">Etena saccena sarantu devā, anuññāto  sotthi paccehi sāmi.</gatha>
    <hangnum nr="83"/>
    <gatha type="1"> Brahā ujū cārumukho kutosi, na maṃ pajānāsi vane vasantaṃ;</gatha>
    <gatha type="last">Luddaṃ maṃ ñatvā ‘‘purisādako’’ti, ko sotthi mājānamidhā’vajeyya.</gatha>
    <hangnum nr="84"/>
    <gatha type="1"> Jānāmi ludda purisādako tvaṃ, na taṃ na jānāmi vane vasantaṃ;</gatha>
    <gatha type="last">Ahañca puttosmi jayaddisassa, mamajja khāda pituno pamokkhā.</gatha>
    <hangnum nr="85"/>
    <gatha type="1"> Jānāmi  puttoti <note>[puttosi (syā. ka.)]</note> jayaddisassa, tathā hi vo mukhavaṇṇo ubhinnaṃ;</gatha>
    <gatha type="last">Sudukkaraññeva <note>[sudukkarañceva (syā. pī. ka.)]</note> kataṃ tavedaṃ, yo mattumicche pituno pamokkhā.</gatha>
    <hangnum nr="86"/>
    <gatha type="1"> Na dukkaraṃ kiñci mahettha maññe, yo mattumicche pituno pamokkhā;</gatha>
    <gatha type="last">Mātu ca <note>[mātucca (sī.)]</note> hetu paraloka gantvā <note>[gamyā (sī. syā.), gamya (pī.)]</note>, sukhena  saggena ca sampayutto.</gatha>
    <hangnum nr="87"/>
    <gatha type="1"> Ahañca kho attano pāpakiriyaṃ, āvī raho vāpi sare na jātu;</gatha>
    <gatha type="last">Saṅkhātajātīmaraṇohamasmi, yatheva me idha tathā parattha.</gatha>
    <hangnum nr="88"/>
    <gatha type="1"> Khādajja maṃ dāni mahānubhāva, karassu kiccāni imaṃ sarīraṃ;</gatha>
    <gatha type="last">Rukkhassa vā te papatāmi aggā, chādayamāno mayhaṃ tvamadesi maṃsaṃ.</gatha>
    <hangnum nr="89"/>
    <gatha type="1"> Idañca te ruccati rājaputta, cajesi <note>[cajāsi (sī. pī.)]</note> pāṇaṃ pituno pamokkhā;</gatha>
    <gatha type="last">Tasmā hi so <note>[tasmātiha (sī. syā.)]</note> tvaṃ taramānarūpo, sambhañja kaṭṭhāni jalehi aggiṃ.</gatha>
    <hangnum nr="90"/>
    <gatha type="1"> Tato have dhitimā rājaputto, dāruṃ samāhatvā mahantamaggiṃ;</gatha>
    <gatha type="last">Sandīpayitvā paṭivedayittha, ādīpito dāni mahāyamaggi <note>[mayā yakkhamaggi (ka.)]</note>.</gatha>
    <hangnum nr="91"/>
    <gatha type="1"> Khādajja  maṃ dāni pasayhakārī, kiṃ maṃ muhuṃ pekkhasi haṭṭhalomo;</gatha>
    <gatha type="last">Tathā tathā tuyhamahaṃ karomi, yathā  yathā maṃ chādayamāno adesi.</gatha>
    <hangnum nr="92"/>
    <gatha type="1"> Ko tādisaṃ arahati khāditāye, dhamme ṭhitaṃ saccavādiṃ vadaññuṃ;</gatha>
    <gatha type="last">Muddhāpi tassa viphaleyya sattadhā, yo tādisaṃ saccavādiṃ adeyya.</gatha>
    <hangnum nr="93"/>
    <gatha type="1"> Idañhi so brāhmaṇaṃ maññamāno, saso avāsesi sake sarīre;</gatha>
    <gatha type="last">Teneva so candimā devaputto, sasatthuto <note>[sasaṭṭhako (syā.)]</note> kāmaduhajja <note>[kāmaruhajja (ka.)]</note> yakkha.</gatha>
    <hangnum nr="94"/>
    <gatha type="1"> Cando yathā rāhumukhā pamutto, virocate pannaraseva bhāṇumā <note>[bhānumā (sī. pī.)]</note>;</gatha>
    <gatha type="2">Evaṃ tuvaṃ porisādā pamutto, viroca kapile <note>[kampilla (sī. pī.), kapille (syā.)]</note> mahānubhāva;</gatha>
    <gatha type="last">Āmodayaṃ pitaraṃ mātarañca, sabbo ca te nandatu ñātipakkho.</gatha>
    <hangnum nr="95"/>
    <gatha type="1"> Tato have dhitimā rājaputto, katañjalī pariyāya <note>[pariyagā (sī.), paggayha (syā. pī.)]</note> porisādaṃ;</gatha>
    <gatha type="last">Anuññāto sotthi sukhī arogo, paccāgamā <note>[paccāga (pī.)]</note> kapilamalīnasattā <note>[kampilla’malīnasatto (sī. pī.), kapila’malīnasattā (ka.)]</note>.</gatha>
    <hangnum nr="96"/>
    <gatha type="1"> Taṃ  negamā jānapadā ca sabbe, hatthārohā rathikā pattikā ca;</gatha>
    <gatha type="last">Namassamānā pañjalikā upāgamuṃ, namatthu te dukkarakārakosīti.</gatha>
    <centered>Jayaddisajātakaṃ <note>[jayadisajātakaṃ (ka.)]</note> tatiyaṃ.</centered>
    <hangnum/>
    <paragraph> 514. Chaddantajātakaṃ (4)</paragraph>
    <hangnum nr="97"/>
    <gatha type="1"> Kiṃ  nu socasinuccaṅgi, paṇḍūsi varavaṇṇini;</gatha>
    <gatha type="last">Milāyasi visālakkhi, mālāva parimadditā.</gatha>
    <hangnum nr="98"/>
    <gatha type="1"> Dohaḷo me mahārāja, supinantenupajjhagā <note>[nu’paccagā (sī. syā. pī.)]</note>;</gatha>
    <gatha type="last">Na so sulabharūpova, yādiso mama dohaḷo.</gatha>
    <hangnum nr="99"/>
    <gatha type="1"> Ye keci mānusā kāmā, idha lokasmi nandane;</gatha>
    <gatha type="last">Sabbe te pacurā mayhaṃ, ahaṃ te dammi dohaḷaṃ.</gatha>
    <hangnum nr="100"/>
    <gatha type="1"> Luddā deva samāyantu, ye keci vijite tava;</gatha>
    <gatha type="last">Etesaṃ ahamakkhissaṃ, yādiso mama dohaḷo.</gatha>
    <hangnum nr="101"/>
    <gatha type="1"> Ime te luddakā devi, katahatthā visāradā;</gatha>
    <gatha type="last">Vanaññū ca migaññū ca, mamatthe <note>[mama te (pī.)]</note> cattajīvitā.</gatha>
    <hangnum nr="102"/>
    <gatha type="1"> Luddaputtā nisāmetha, yāvantettha samāgatā;</gatha>
    <gatha type="2">Chabbisāṇaṃ gajaṃ setaṃ, addasaṃ supine ahaṃ;</gatha>
    <gatha type="last">Tassa dantehi me attho, alābhe natthi jīvitaṃ.</gatha>
    <hangnum nr="103"/>
    <gatha type="1"> Na  no pitūnaṃ na pitāmahānaṃ, diṭṭho suto kuñjaro chabbisāṇo;</gatha>
    <gatha type="last">Yamaddasā supine rājaputtī, akkhāhi no yādiso hatthināgo.</gatha>
    <hangnum nr="104"/>
    <gatha type="1"> Disā catasso vidisā catasso, uddhaṃ adho dasa disā imāyo;</gatha>
    <gatha type="last">Katamaṃ disaṃ tiṭṭhati nāgarājā, yamaddasā supine chabbisāṇaṃ.</gatha>
    <hangnum nr="105"/>
    <gatha type="1"> Ito ujuṃ uttariyaṃ disāyaṃ, atikkamma so sattagirī brahante;</gatha>
    <gatha type="last">Suvaṇṇapasso nāma girī uḷāro, supupphito <note>[sampupphito (syā.)]</note> kimpurisānuciṇṇo.</gatha>
    <hangnum nr="106"/>
    <gatha type="1"> Āruyha  selaṃ bhavanaṃ kinnarānaṃ, olokaya pabbatapādamūlaṃ;</gatha>
    <gatha type="last">Atha dakkhasī meghasamānavaṇṇaṃ, nigrodharājaṃ atha sahassapādaṃ <note>[poraṃ (ka.)]</note>.</gatha>
    <hangnum nr="107"/>
    <gatha type="1"> Tatthacchatī kuñjaro chabbisāṇo, sabbaseto duppasaho parebhi;</gatha>
    <gatha type="last">Rakkhanti naṃ aṭṭhasahassanāgā, īsādantā vātajavappahārino.</gatha>
    <hangnum nr="108"/>
    <gatha type="1"> Tiṭṭhanti  te tumūlaṃ <note>[tumūla (syā.), bhimūla (pī. ka.)]</note> passasantā, kuppanti vātassapi eritassa;</gatha>
    <gatha type="last">Manussabhūtaṃ pana tattha disvā, bhasmaṃ kareyyuṃ nāssa rajopi tassa.</gatha>
    <hangnum nr="109"/>
    <gatha type="1"> Bahū hime rājakulamhi santi, piḷandhanā jātarūpassa devī;</gatha>
    <gatha type="2">Muttāmaṇīveḷuriyāmayā ca, kiṃ kāhasi dantapiḷandhanena;</gatha>
    <gatha type="last">Māretukāmā kuñjaraṃ chabbisāṇaṃ, udāhu ghātessasi luddaputte.</gatha>
    <hangnum nr="110"/>
    <gatha type="1"> Sā issitā dukkhitā casmi ludda, uddhañca sussāmi anussarantī;</gatha>
    <gatha type="last">Karohi me luddaka etamatthaṃ, dassāmi te gāmavarāni pañca.</gatha>
    <hangnum nr="111"/>
    <gatha type="1"> Katthacchatī katthamupeti ṭhānaṃ, vīthissa kā nhāna <note>[nahāna (sī. pī.)]</note> gatassa hoti;</gatha>
    <gatha type="last">Kathañhi so nhāyati <note>[nahāyati (sī. pī.)]</note> nāgarājā, kathaṃ vijānemu gatiṃ gajassa.</gatha>
    <hangnum nr="112"/>
    <gatha type="1"> Tattheva  sā pokkharaṇī adūre <note>[avidūre (syā. ka.)]</note>, rammā sutitthā ca mahodikā <note>[mahodakā (syā. ka.)]</note> ca;</gatha>
    <gatha type="last">Sampupphitā  bhamaragaṇānuciṇṇā <note>[kiṇṇā (katthaci)]</note>, ettha hi so nhāyati nāgarājā.</gatha>
    <hangnum nr="113"/>
    <gatha type="1"> Sīsaṃ nahātuppala <note>[nahāto uppala (sī. syā. pī.)]</note> mālabhārī, sabbaseto puṇḍarīkattacaṅgī;</gatha>
    <gatha type="last">Āmodamāno gacchati sanniketaṃ, purakkhatvā mahesiṃ sabbabhaddaṃ.</gatha>
    <hangnum nr="114"/>
    <gatha type="1"> Tattheva so uggahetvāna vākyaṃ, ādāya tūṇiñca dhanuñca luddo;</gatha>
    <gatha type="last">Vituriyati <note>[vituriya so (sī. aṭṭha.)]</note> sattagirī brahante, suvaṇṇapassaṃ nāma giriṃ uḷāraṃ.</gatha>
    <hangnum nr="115"/>
    <gatha type="1"> Āruyha selaṃ bhavanaṃ kinnarānaṃ, olokayī pabbatapādamūlaṃ;</gatha>
    <gatha type="last">Tatthaddasā meghasamānavaṇṇaṃ, nigrodharājaṃ aṭṭhasahassapādaṃ.</gatha>
    <hangnum nr="116"/>
    <gatha type="1"> Tatthaddasā kuñjaraṃ chabbisāṇaṃ, sabbasetaṃ duppasahaṃ parebhi;</gatha>
    <gatha type="last">Rakkhanti naṃ aṭṭhasahassanāgā, īsādantā vātajavappahārino.</gatha>
    <hangnum nr="117"/>
    <gatha type="1"> Tatthaddasā  pokkharaṇiṃ adūre, rammaṃ sutitthañca mahodikañca;</gatha>
    <gatha type="last">Sampupphitaṃ  bhamaragaṇānuciṇṇaṃ, yattha hi so nhāyati nāgarājā.</gatha>
    <hangnum nr="118"/>
    <gatha type="1"> Disvāna nāgassa gatiṃ ṭhitiñca, vīthissa yā nhānagatassa hoti;</gatha>
    <gatha type="last">Opātamāgacchi anariyarūpo, payojito cittavasānugāya.</gatha>
    <hangnum nr="119"/>
    <gatha type="1"> Khaṇitvāna  kāsuṃ phalakehi chādayi, attānamodhāya dhanuñca luddo;</gatha>
    <gatha type="last">Passāgataṃ puthusallena nāgaṃ, samappayī dukkaṭakammakārī.</gatha>
    <hangnum nr="120"/>
    <gatha type="1"> Viddho ca nāgo koñcamanādi ghoraṃ, sabbe ca <note>[sabbeva (sī. syā. pī.)]</note> nāgā ninnaduṃ <note>[ninnādu (syā.), ninnādaṃ (ka.)]</note> ghorarūpaṃ;</gatha>
    <gatha type="last">Tiṇañca kaṭṭhañca raṇaṃ <note>[cuṇṇaṃ (ka. sī. pī.)]</note> karontā, dhāviṃsu te aṭṭhadisā samantato.</gatha>
    <hangnum nr="121"/>
    <gatha type="1"> Vadhissametanti <note>[vadhissamenanti (syā.)]</note> parāmasanto, kāsāvamaddakkhi dhajaṃ isīnaṃ;</gatha>
    <gatha type="last">Dukkhena phuṭṭhassudapādi saññā, arahaddhajo sabbhi avajjharūpo.</gatha>
    <hangnum nr="122"/>
    <gatha type="1"> Anikkasāvo kāsāvaṃ, yo vatthaṃ paridahissati <note>[paridahessati (sī. pī.), paridhassati (katthaci)]</note>;</gatha>
    <gatha type="last">Apeto damasaccena, na so kāsāvamarahati.</gatha>
    <hangnum nr="123"/>
    <gatha type="1"> Yo  ca vantakasāvassa, sīlesu susamāhito;</gatha>
    <gatha type="last">Upeto damasaccena, sa ve kāsāvamarahati.</gatha>
    <hangnum nr="124"/>
    <gatha type="1"> Samappito puthusallena nāgo, aduṭṭhacitto luddakamajjhabhāsi;</gatha>
    <gatha type="last">Kimatthayaṃ kissa vā samma hetu, mamaṃ vadhī kassa vāyaṃ payogo.</gatha>
    <hangnum nr="125"/>
    <gatha type="1"> Kāsissa rañño mahesī bhadante, sā pūjitā rājakule subhaddā;</gatha>
    <gatha type="last">Taṃ addasā sā ca mamaṃ asaṃsi, dantehi atthoti ca maṃ <note>[atthoti mamaṃ (syā. ka.)]</note> avoca.</gatha>
    <hangnum nr="126"/>
    <gatha type="1"> Bahū  hi me dantayugā uḷārā, ye me pitūnañca <note>[pitunnampi (pī.)]</note> pitāmahānaṃ;</gatha>
    <gatha type="last">Jānāti sā kodhanā rājaputtī, vadhatthikā veramakāsi bālā.</gatha>
    <hangnum nr="127"/>
    <gatha type="1"> Uṭṭhehi tvaṃ ludda kharaṃ gahetvā, dante ime chinda purā marāmi;</gatha>
    <gatha type="last">Vajjāsi taṃ kodhanaṃ rājaputtiṃ, ‘‘nāgo hato handa imassa dantā’’.</gatha>
    <hangnum nr="128"/>
    <gatha type="1"> Uṭṭhāya so luddo kharaṃ gahetvā, chetvāna  dantāni gajuttamassa;</gatha>
    <gatha type="last">Vaggū subhe appaṭime pathabyā, ādāya pakkāmi tato hi khippaṃ.</gatha>
    <hangnum nr="129"/>
    <gatha type="1"> Bhayaṭṭitā <note>[bhayadditā (sī. pī.)]</note> nāgavadhena aṭṭā, ye te nāgā aṭṭha disā vidhāvuṃ;</gatha>
    <gatha type="last">Adisvāna <note>[adisva (sī. pī.)]</note> posaṃ gajapaccamittaṃ, paccāgamuṃ yena so nāgarājā.</gatha>
    <hangnum nr="130"/>
    <gatha type="1"> Te tattha kanditvā roditvāna <note>[roditva (sī. pī.)]</note> nāgā, sīse sake paṃsukaṃ okiritvā;</gatha>
    <gatha type="last">Agamaṃsu te sabbe sakaṃ niketaṃ, purakkhatvā mahesiṃ sabbabhaddaṃ.</gatha>
    <hangnum nr="131"/>
    <gatha type="1"> Ādāya  dantāni gajuttamassa, vaggū subhe appaṭime pathabyā;</gatha>
    <gatha type="2">Suvaṇṇarājīhi samantamodare, so luddako kāsipuraṃ upāgami;</gatha>
    <gatha type="last">Upanesi so rājakaññāya dante, nāgo hato handa imassa dantā.</gatha>
    <hangnum nr="132"/>
    <gatha type="1"> Disvāna  dantāni gajuttamassa, bhattuppiyassa purimāya jātiyā;</gatha>
    <gatha type="last">Tattheva tassā hadayaṃ aphāli, teneva  sā kālamakāsi bālā.</gatha>
    <hangnum nr="133"/>
    <gatha type="1"> Sambodhipatto sa <note>[ca (sī. syā.), va (pī.)]</note> mahānubhāvo, sitaṃ akāsi parisāya majjhe;</gatha>
    <gatha type="last">Pucchiṃsu bhikkhū suvimuttacittā, nākāraṇe pātukaronti buddhā.</gatha>
    <hangnum nr="134"/>
    <gatha type="1"> Yamaddasātha dahariṃ kumāriṃ, kāsāyavatthaṃ anagāriyaṃ carantiṃ;</gatha>
    <gatha type="last">Sā kho tadā rājakaññā ahosi, ahaṃ tadā nāgarājā ahosiṃ.</gatha>
    <hangnum nr="135"/>
    <gatha type="1"> Ādāya dantāni gajuttamassa, vaggū subhe appaṭime pathabyā;</gatha>
    <gatha type="last">Yo luddako kāsipuraṃ upāgami, so kho tadā devadatto ahosi.</gatha>
    <hangnum nr="136"/>
    <gatha type="1"> Anāvasūraṃ cirarattasaṃsitaṃ, uccāvacaṃ <note>[ucaṃ nīcaṃ (sī. syā. pī.)]</note> caritamidaṃ purāṇaṃ;</gatha>
    <gatha type="last">Vītaddaro vītasoko visallo, sayaṃ abhiññāya abhāsi buddho.</gatha>
    <hangnum nr="137"/>
    <gatha type="1"> Ahaṃ vo tena kālena, ahosiṃ tattha bhikkhavo;</gatha>
    <gatha type="last">Nāgarājā tadā homi <note>[hosiṃ (sī. syā. pī.)]</note>, evaṃ dhāretha jātakanti.</gatha>
    <centered>Chaddantajātakaṃ catutthaṃ.</centered>
    <hangnum/>
    <paragraph> 515. Sambhavajātakaṃ (5)</paragraph>
    <hangnum nr="138"/>
    <gatha type="1"> Rajjañca  paṭipannāsma, ādhipaccaṃ sucīrata;</gatha>
    <gatha type="last">Mahattaṃ pattumicchāmi, vijetuṃ pathaviṃ imaṃ.</gatha>
    <hangnum nr="139"/>
    <gatha type="1"> Dhammena no adhammena, adhammo me na ruccati;</gatha>
    <gatha type="last">Kiccova dhammo carito, rañño hoti sucīrata.</gatha>
    <hangnum nr="140"/>
    <gatha type="1"> Idha  cevāninditā yena, pecca yena aninditā;</gatha>
    <gatha type="last">Yasaṃ devamanussesu, yena pappomu <note>[pappemu (sī. aṭṭha.)]</note> brāhmaṇa.</gatha>
    <hangnum nr="141"/>
    <gatha type="1"> Yohaṃ atthañca dhammañca, kattumicchāmi brāhmaṇa;</gatha>
    <gatha type="last">Taṃ tvaṃ atthañca dhammañca, brāhmaṇakkhāhi pucchito.</gatha>
    <hangnum nr="142"/>
    <gatha type="1"> Nāññatra vidhurā rāja, etadakkhātumarahati;</gatha>
    <gatha type="last">Yaṃ tvaṃ atthañca dhammañca, kattumicchasi khattiya.</gatha>
    <hangnum nr="143"/>
    <gatha type="1"> Ehi  kho pahito gaccha, vidhurassa upantikaṃ;</gatha>
    <gatha type="2">Nikkhañcimaṃ <note>[nikkhaṃ ratta (sī.), nikkhamimaṃ (pī.)]</note> suvaṇṇassa, haraṃ gaccha sucīrata;</gatha>
    <gatha type="last">Abhihāraṃ imaṃ dajjā, atthadhammānusiṭṭhiyā.</gatha>
    <hangnum nr="144"/>
    <gatha type="1"> Svādhippāgā bhāradvājo, vidhurassa upantikaṃ;</gatha>
    <gatha type="last">Tamaddasa mahābrahmā, asamānaṃ sake ghare.</gatha>
    <hangnum nr="145"/>
    <gatha type="1"> Raññohaṃ pahito dūto, korabyassa yasassino;</gatha>
    <gatha type="2">‘‘Atthaṃ dhammañca pucchesi’’, iccabravi yudhiṭṭhilo;</gatha>
    <gatha type="last">Taṃ tvaṃ atthañca dhammañca, vidhurakkhāhi pucchito.</gatha>
    <hangnum nr="146"/>
    <gatha type="1"> Gaṅgaṃ me pidahissanti, na taṃ sakkomi brāhmaṇa;</gatha>
    <gatha type="last">Apidhetuṃ  mahāsindhuṃ, taṃ kathaṃ so bhavissati.</gatha>
    <hangnum nr="147"/>
    <gatha type="1"> Na te sakkomi akkhātuṃ, atthaṃ dhammañca pucchito;</gatha>
    <gatha type="2">Bhadrakāro ca me putto, oraso mama atrajo;</gatha>
    <gatha type="last">Taṃ tvaṃ atthañca dhammañca, gantvā pucchassu brāhmaṇa.</gatha>
    <hangnum nr="148"/>
    <gatha type="1"> Svādhippāgā bhāradvājo, bhadrakārassupantikaṃ <note>[bhadrakārassa santikaṃ (sī. syā.)]</note>;</gatha>
    <gatha type="last">Tamaddasa mahābrahmā, nisinnaṃ samhi vesmani.</gatha>
    <hangnum nr="149"/>
    <gatha type="1"> Raññohaṃ pahito dūto, korabyassa yasassino;</gatha>
    <gatha type="2">‘‘Atthaṃ dhammañca pucchesi’’, iccabravi yudhiṭṭhilo;</gatha>
    <gatha type="last">Taṃ tvaṃ atthañca dhammañca, bhadrakāra pabrūhi <note>[bravīhi (sī. pī.)]</note> me.</gatha>
    <hangnum nr="150"/>
    <gatha type="1"> Maṃsakājaṃ <note>[maṃsakācaṃ (pī.)]</note> avahāya, godhaṃ anupatāmahaṃ;</gatha>
    <gatha type="last">Na te sakkomi akkhātuṃ, atthaṃ dhammañca pucchito.</gatha>
    <hangnum nr="151"/>
    <gatha type="1"> Sañcayo <note>[sañjayo (sī. syā. pī.)]</note> nāma me bhātā, kaniṭṭho me sucīrata;</gatha>
    <gatha type="last">Taṃ tvaṃ atthañca dhammañca, gantvā pucchassu brāhmaṇa.</gatha>
    <hangnum nr="152"/>
    <gatha type="1"> Svādhippāgā bhāradvājo, sañcayassa upantikaṃ;</gatha>
    <gatha type="last">Tamaddasa mahābrahmā, nisinnaṃ samhi vesmani <note>[parisati (syā.), parīsati (pī.)]</note>.</gatha>
    <hangnum nr="153"/>
    <gatha type="1"> Raññohaṃ pahito dūto, korabyassa yasassino;</gatha>
    <gatha type="2">‘‘Atthaṃ dhammañca pucchesi’’, iccabravi yudhiṭṭhilo;</gatha>
    <gatha type="last">Taṃ tvaṃ atthañca dhammañca, sañcayakkhāhi pucchito.</gatha>
    <hangnum nr="154"/>
    <gatha type="1"> Sadā maṃ gilate <note>[gilatī (sī.), gilati (pī.)]</note> maccu, sāyaṃ pāto sucīrata;</gatha>
    <gatha type="last">Na te sakkomi akkhātuṃ, atthaṃ dhammañca pucchito.</gatha>
    <hangnum nr="155"/>
    <gatha type="1"> Sambhavo  nāma me bhātā, kaniṭṭho me sucīrata;</gatha>
    <gatha type="last">Taṃ tvaṃ atthañca dhammañca, gantvā pucchassu brāhmaṇa.</gatha>
    <hangnum nr="156"/>
    <gatha type="1"> Abbhuto vata bho dhammo, nāyaṃ asmāka ruccati;</gatha>
    <gatha type="last">Tayo janā pitāputtā, tesu paññāya no vidū.</gatha>
    <hangnum nr="157"/>
    <gatha type="1"> Na taṃ sakkotha akkhātuṃ, atthaṃ dhammañca pucchitā;</gatha>
    <gatha type="last">Kathaṃ nu daharo jaññā, atthaṃ dhammañca pucchito.</gatha>
    <hangnum nr="158"/>
    <gatha type="1"> Mā naṃ daharoti uññāsi <note>[maññāsi (syā. ka.)]</note>, apucchitvāna sambhavaṃ;</gatha>
    <gatha type="last">Pucchitvā sambhavaṃ jaññā, atthaṃ dhammañca brāhmaṇa.</gatha>
    <hangnum nr="159"/>
    <gatha type="1"> Yathāpi cando vimalo, gacchaṃ ākāsadhātuyā;</gatha>
    <gatha type="last">Sabbe tārāgaṇe loke, ābhāya atirocati.</gatha>
    <hangnum nr="160"/>
    <gatha type="1"> Evampi daharūpeto, paññāyogena sambhavo;</gatha>
    <gatha type="2">Mā naṃ daharoti uññāsi, apucchitvāna sambhavaṃ;</gatha>
    <gatha type="last">Pucchitvā sambhavaṃ jaññā, atthaṃ dhammañca brāhmaṇa.</gatha>
    <hangnum nr="161"/>
    <gatha type="1"> Yathāpi rammako māso, gimhānaṃ hoti brāhmaṇa;</gatha>
    <gatha type="last">Atevaññehi māsehi, dumapupphehi sobhati.</gatha>
    <hangnum nr="162"/>
    <gatha type="1"> Evampi  daharūpeto, paññāyogena sambhavo;</gatha>
    <gatha type="2">Mā naṃ daharoti uññāsi, apucchitvāna sambhavaṃ;</gatha>
    <gatha type="last">Pucchitvā sambhavaṃ jaññā, atthaṃ dhammañca brāhmaṇa.</gatha>
    <hangnum nr="163"/>
    <gatha type="1"> Yathāpi himavā brahme, pabbato gandhamādano;</gatha>
    <gatha type="2">Nānārukkhehi sañchanno, mahābhūtagaṇālayo;</gatha>
    <gatha type="last">Osadhehi  ca dibbehi, disā bhāti pavāti ca.</gatha>
    <hangnum nr="164"/>
    <gatha type="1"> Evampi daharūpeto, paññāyogena sambhavo;</gatha>
    <gatha type="2">Mā naṃ daharoti uññāsi, apucchitvāna sambhavaṃ;</gatha>
    <gatha type="last">Pucchitvā sambhavaṃ jaññā, atthaṃ dhammañca brāhmaṇa.</gatha>
    <hangnum nr="165"/>
    <gatha type="1"> Yathāpi pāvako brahme, accimālī yasassimā;</gatha>
    <gatha type="last">Jalamāno vane gacche <note>[caraṃ kacche (pī.)]</note>, analo kaṇhavattanī.</gatha>
    <hangnum nr="166"/>
    <gatha type="1"> Ghatāsano dhūmaketu, uttamāhevanandaho;</gatha>
    <gatha type="last">Nisīthe <note>[nissīve (syā.), nisive (ka.)]</note> pabbataggasmiṃ, pahūtedho <note>[bahutejo (syā. ka.)]</note> virocati.</gatha>
    <hangnum nr="167"/>
    <gatha type="1"> Evampi  daharūpeto, paññāyogena sambhavo;</gatha>
    <gatha type="2">Mā naṃ daharoti uññāsi, apucchitvāna sambhavaṃ;</gatha>
    <gatha type="last">Pucchitvā sambhavaṃ jaññā, atthaṃ dhammañca brāhmaṇa.</gatha>
    <hangnum nr="168"/>
    <gatha type="1"> Javena bhadraṃ jānanti, balibaddañca <note>[balivaddañca (sī. pī.)]</note> vāhiye;</gatha>
    <gatha type="last">Dohena dhenuṃ jānanti, bhāsamānañca paṇḍitaṃ.</gatha>
    <hangnum nr="169"/>
    <gatha type="1"> Evampi daharūpeto, paññāyogena sambhavo;</gatha>
    <gatha type="2">Mā naṃ daharoti uññāsi, apucchitvāna sambhavaṃ;</gatha>
    <gatha type="last">Pucchitvā sambhavaṃ jaññā, atthaṃ dhammañca brāhmaṇa.</gatha>
    <hangnum nr="170"/>
    <gatha type="1"> Svādhippāgā bhāradvājo, sambhavassa upantikaṃ;</gatha>
    <gatha type="last">Tamaddasa mahābrahmā, kīḷamānaṃ bahīpure.</gatha>
    <hangnum nr="171"/>
    <gatha type="1"> Raññohaṃ pahito dūto, korabyassa yasassino;</gatha>
    <gatha type="2">‘‘Atthaṃ dhammañca pucchesi’’, iccabravi yudhiṭṭhilo;</gatha>
    <gatha type="last">Taṃ  tvaṃ atthañca dhammañca, sambhavakkhāhi pucchito.</gatha>
    <hangnum nr="172"/>
    <gatha type="1"> Taggha  te ahamakkhissaṃ, yathāpi kusalo tathā;</gatha>
    <gatha type="last">Rājā ca kho taṃ jānāti, yadi kāhati vā na vā.</gatha>
    <hangnum nr="173"/>
    <gatha type="1"> ‘‘Ajja suve’’ti saṃseyya, raññā puṭṭho sucīrata;</gatha>
    <gatha type="last">Mā katvā avasī rājā, atthe jāte yudhiṭṭhilo.</gatha>
    <hangnum nr="174"/>
    <gatha type="1"> Ajjhattaññeva saṃseyya, raññā puṭṭho sucīrata;</gatha>
    <gatha type="last">Kummaggaṃ na niveseyya, yathā mūḷho acetaso <note>[acetano (ka.)]</note>.</gatha>
    <hangnum nr="175"/>
    <gatha type="1"> Attānaṃ nātivatteyya, adhammaṃ na samācare;</gatha>
    <gatha type="last">Atitthe nappatāreyya, anatthe na yuto siyā.</gatha>
    <hangnum nr="176"/>
    <gatha type="1"> Yo ca etāni ṭhānāni, kattuṃ jānāti khattiyo;</gatha>
    <gatha type="last">Sadā so vaḍḍhate rājā, sukkapakkheva candimā.</gatha>
    <hangnum nr="177"/>
    <gatha type="1"> Ñātīnañca piyo hoti, mittesu ca virocati;</gatha>
    <gatha type="last">Kāyassa bhedā sappañño, saggaṃ so upapajjatīti.</gatha>
    <centered>Sambhavajātakaṃ pañcamaṃ.</centered>
    <hangnum/>
    <paragraph> 516. Mahākapijātakaṃ (6)</paragraph>
    <hangnum nr="178"/>
    <gatha type="1"> Bārāṇasyaṃ <note>[bārāṇassaṃ (sī. pī.)]</note> ahū rājā, kāsīnaṃ raṭṭhavaḍḍhano;</gatha>
    <gatha type="last">Mittāmaccaparibyūḷho, agamāsi migājinaṃ <note>[migājiraṃ (sī.), migāciraṃ (pī.)]</note>.</gatha>
    <hangnum nr="179"/>
    <gatha type="1"> Tattha  brāhmaṇamaddakkhi, setaṃ citraṃ kilāsinaṃ;</gatha>
    <gatha type="last">Viddhastaṃ koviḷāraṃva, kisaṃ dhamanisanthataṃ.</gatha>
    <hangnum nr="180"/>
    <gatha type="1"> Paramakāruññataṃ  pattaṃ, disvā kicchagataṃ naraṃ;</gatha>
    <gatha type="last">Avaca byamhito rājā, ‘‘yakkhānaṃ katamo nusi.</gatha>
    <hangnum nr="181"/>
    <gatha type="1"> ‘‘Hatthapādā ca te setā, tato setataraṃ <note>[setataro (pī.)]</note> siro;</gatha>
    <gatha type="last">Gattaṃ kammāsavaṇṇaṃ te, kilāsabahulo casi.</gatha>
    <hangnum nr="182"/>
    <gatha type="1"> ‘‘Vaṭṭanāvaḷi <note>[vaṭṭhanāvali (pī.)]</note> saṅkāsā, piṭṭhi te ninnatunnatā;</gatha>
    <gatha type="last">Kāḷapabbāva <note>[kāḷapabbā ca (syā.), kāḷā pabbā ca (pī.)]</note> te aṅgā, nāññaṃ passāmi edisaṃ.</gatha>
    <hangnum nr="183"/>
    <gatha type="1"> ‘‘Ugghaṭṭapādo  tasito, kiso dhamanisanthato;</gatha>
    <gatha type="last">Chāto ātattarūposi <note>[ādittarūposi (ka.), atittarūposi (syā. ka. aṭṭha.)]</note>, kutosi kattha gacchasi.</gatha>
    <hangnum nr="184"/>
    <gatha type="1"> ‘‘Duddasī appakārosi, dubbaṇṇo bhīmadassano;</gatha>
    <gatha type="last">Janetti yāpi te mātā, na taṃ iccheyya passituṃ.</gatha>
    <hangnum nr="185"/>
    <gatha type="1"> ‘‘Kiṃ kammamakaraṃ <note>[kammamakarā (sī. syā. pī.)]</note> pubbe, kaṃ avajjhaṃ aghātayi;</gatha>
    <gatha type="last">Kibbisaṃ yaṃ karitvāna, idaṃ dukkhaṃ upāgami’’.</gatha>
    <hangnum nr="186"/>
    <gatha type="1"> Taggha te ahamakkhissaṃ, yathāpi kusalo tathā;</gatha>
    <gatha type="last">Saccavādiñhi lokasmiṃ, pasaṃsantīdha paṇḍitā.</gatha>
    <hangnum nr="187"/>
    <gatha type="1"> Eko caraṃ gogaveso, mūḷho accasariṃ vane;</gatha>
    <gatha type="last">Araññe irīṇe <note>[īriṇe (sī. syā. pī.)]</note> vivane, nānākuñjarasevite.</gatha>
    <hangnum nr="188"/>
    <gatha type="1"> Vāḷamigānucarite, vippanaṭṭhosmi kānane;</gatha>
    <gatha type="last">Acariṃ tattha sattāhaṃ, khuppipāsa <note>[khuppipāsā (sī. pī.)]</note> samappito.</gatha>
    <hangnum nr="189"/>
    <gatha type="1"> Tattha tindukamaddakkhiṃ, visamaṭṭhaṃ bubhukkhito;</gatha>
    <gatha type="last">Papātamabhilambantaṃ, sampannaphaladhārinaṃ.</gatha>
    <hangnum nr="190"/>
    <gatha type="1"> Vātassitāni  bhakkhesiṃ, tāni rucciṃsu me bhusaṃ;</gatha>
    <gatha type="last">Atitto rukkhamārūhiṃ <note>[māruyha (sī. syā.)]</note>, tattha hessāmi āsito.</gatha>
    <hangnum nr="191"/>
    <gatha type="1"> Ekaṃ me bhakkhitaṃ āsi, dutiyaṃ abhipatthitaṃ;</gatha>
    <gatha type="last">Tato sā bhañjatha sākhā, chinnā pharasunā viya.</gatha>
    <hangnum nr="192"/>
    <gatha type="1"> Sohaṃ sahāva sākhāhi, uddhaṃpādo avaṃsiro;</gatha>
    <gatha type="last">Appatiṭṭhe anālambe, giriduggasmi pāpataṃ.</gatha>
    <hangnum nr="193"/>
    <gatha type="1"> Yasmā ca vāri gambhīraṃ, tasmā na samapajjisaṃ <note>[samapajjasiṃ (sī.), samabhajjisaṃ (pī.)]</note>;</gatha>
    <gatha type="last">Tattha sesiṃ nirānando, anūnā <note>[anātho (sī.)]</note> dasa rattiyo.</gatha>
    <hangnum nr="194"/>
    <gatha type="1"> Athettha  kapi māgañchi <note>[māgacchi (syā. ka.)]</note>, gonaṅgulo darīcaro;</gatha>
    <gatha type="last">Sākhāhi sākhaṃ vicaranto, khādamāno dumapphalaṃ.</gatha>
    <hangnum nr="195"/>
    <gatha type="1"> So  maṃ disvā kisaṃ paṇḍuṃ, kāruññamakaraṃ mayi;</gatha>
    <gatha type="last">Ambho ko nāma so ettha, evaṃ dukkhena aṭṭito.</gatha>
    <hangnum nr="196"/>
    <gatha type="1"> Manusso amanusso vā, attānaṃ me pavedaya;</gatha>
    <gatha type="last">Tassañjaliṃ paṇāmetvā, idaṃ vacanamabraviṃ.</gatha>
    <hangnum nr="197"/>
    <gatha type="1"> Manussohaṃ byasampatto <note>[vasampatto (syā. ka.)]</note>, sā me natthi ito gati;</gatha>
    <gatha type="last">Taṃ vo vadāmi bhaddaṃ vo, tvañca me saraṇaṃ bhava.</gatha>
    <hangnum nr="198"/>
    <gatha type="1"> Garuṃ <note>[garu (sī. pī.)]</note> silaṃ gahetvāna, vicarī <note>[vicari (pī.)]</note> pabbate kapi;</gatha>
    <gatha type="last">Silāya yoggaṃ katvāna, nisabho etadabravi.</gatha>
    <hangnum nr="199"/>
    <gatha type="1"> Ehi me piṭṭhimāruyha, gīvaṃ gaṇhāhi bāhubhi;</gatha>
    <gatha type="last">Ahaṃ taṃ uddharissāmi, giriduggata vegasā.</gatha>
    <hangnum nr="200"/>
    <gatha type="1"> Tassa  taṃ vacanaṃ sutvā, vānarindassa sirīmato;</gatha>
    <gatha type="last">Piṭṭhimāruyha dhīrassa, gīvaṃ bāhāhi aggahiṃ.</gatha>
    <hangnum nr="201"/>
    <gatha type="1"> So maṃ tato samuṭṭhāsi, tejassī <note>[tejasī (syā. pī. ka.)]</note> balavā kapi;</gatha>
    <gatha type="last">Vihaññamāno kicchena, giriduggata vegasā.</gatha>
    <hangnum nr="202"/>
    <gatha type="1"> Uddharitvāna maṃ santo, nisabho etadabravi;</gatha>
    <gatha type="last">Iṅgha maṃ samma rakkhassu, passupissaṃ muhuttakaṃ.</gatha>
    <hangnum nr="203"/>
    <gatha type="1"> Sīhā byagghā ca dīpī ca, acchakokataracchayo;</gatha>
    <gatha type="last">Te maṃ pamattaṃ hiṃseyyuṃ, te tvaṃ disvā nivāraya <note>[disvāna vāraya (pī.)]</note>.</gatha>
    <hangnum nr="204"/>
    <gatha type="1"> Evaṃ me parittātūna <note>[parittātuna (ka.)]</note>, passupi so muhuttakaṃ;</gatha>
    <gatha type="last">Tadāhaṃ pāpikaṃ diṭṭhiṃ, paṭilacchiṃ ayoniso.</gatha>
    <hangnum nr="205"/>
    <gatha type="1"> Bhakkho ayaṃ manussānaṃ, yathā caññe vane migā;</gatha>
    <gatha type="last">Yaṃ nūnimaṃ vadhitvāna, chāto khādeyya vānaraṃ.</gatha>
    <hangnum nr="206"/>
    <gatha type="1"> Asito <note>[āsiko (pī.)]</note> ca gamissāmi, maṃsamādāya sambalaṃ;</gatha>
    <gatha type="last">Kantāraṃ nittharissāmi, pātheyyaṃ me bhavissati.</gatha>
    <hangnum nr="207"/>
    <gatha type="1"> Tato silaṃ gahetvāna, matthakaṃ sannitāḷayiṃ;</gatha>
    <gatha type="last">Mama gatta <note>[bhatta (sī. syā.), hattha (pī.)]</note> kilantassa, pahāro dubbalo ahu.</gatha>
    <hangnum nr="208"/>
    <gatha type="1"> So  ca vegenudappatto, kapi ruhira <note>[rudhira (sī.)]</note> makkhito;</gatha>
    <gatha type="last">Assupuṇṇehi nettehi, rodanto maṃ udikkhati.</gatha>
    <hangnum nr="209"/>
    <gatha type="1"> Māyyomaṃ kari bhaddante, tvañca nāmedisaṃ kari;</gatha>
    <gatha type="last">Tvañca kho nāma dīghāvu <note>[dīghāyu (pī.)]</note>, aññe <note>[aññaṃ (pī.)]</note> vāretumarahasi.</gatha>
    <hangnum nr="210"/>
    <gatha type="1"> Aho  vata re purisa, tāva dukkarakāraka;</gatha>
    <gatha type="last">Edisā visamā duggā, papātā uddhato <note>[uddhaṭo (pī.)]</note> mayā.</gatha>
    <hangnum nr="211"/>
    <gatha type="1"> Ānīto paralokāva, dubbheyyaṃ maṃ amaññatha;</gatha>
    <gatha type="last">Taṃ tena pāpadhammena, pāpaṃ pāpena cintitaṃ.</gatha>
    <hangnum nr="212"/>
    <gatha type="1"> Mā heva tvaṃ adhammaṭṭha, vedanaṃ kaṭukaṃ phusi;</gatha>
    <gatha type="last">Mā heva pāpakammaṃ taṃ, phalaṃ veḷuṃva taṃ vadhi.</gatha>
    <hangnum nr="213"/>
    <gatha type="1"> Tayime natthi vissāso, pāpadhamma asaññata <note>[pāpadhammaṃ amaññatha (pī.)]</note>;</gatha>
    <gatha type="last">Ehi me piṭṭhito gaccha, dissamānova santike.</gatha>
    <hangnum nr="214"/>
    <gatha type="1"> Muttosi hatthā vāḷānaṃ, pattosi mānusiṃ padaṃ;</gatha>
    <gatha type="last">Esa maggo adhammaṭṭha, tena gaccha yathāsukhaṃ.</gatha>
    <hangnum nr="215"/>
    <gatha type="1"> Idaṃ vatvā giricaro, rahade <note>[ruhiraṃ (syā. ka.)]</note> pakkhalya matthakaṃ;</gatha>
    <gatha type="last">Assūni sampamajjitvā, tato pabbatamāruhi.</gatha>
    <hangnum nr="216"/>
    <gatha type="1"> Sohaṃ tenābhisattosmi, pariḷāhena aṭṭito;</gatha>
    <gatha type="last">Ḍayhamānena gattena, vāriṃ pātuṃ upāgamiṃ.</gatha>
    <hangnum nr="217"/>
    <gatha type="1"> Agginā viya santatto, rahado ruhiramakkhito;</gatha>
    <gatha type="last">Pubbalohitasaṅkāso, sabbo me samapajjatha.</gatha>
    <hangnum nr="218"/>
    <gatha type="1"> Yāvanto udabindūni, kāyasmiṃ nipatiṃsu me;</gatha>
    <gatha type="last">Tāvanto gaṇḍa <note>[gaṇḍū (sī. pī.), gaṇḍu (syā.)]</note> jāyetha, addhabeluvasādisā.</gatha>
    <hangnum nr="219"/>
    <gatha type="1"> Pabhinnā pagghariṃsu me, kuṇapā pubbalohitā;</gatha>
    <gatha type="last">Yena yeneva gacchāmi, gāmesu nigamesu ca.</gatha>
    <hangnum nr="220"/>
    <gatha type="1"> Daṇḍahatthā  nivārenti, itthiyo purisā ca maṃ;</gatha>
    <gatha type="last">Okkitā <note>[okiṇṇā (sī.)]</note> pūtigandhena, māssu orena āgamā <note>[māgamā (sī. pī.)]</note>.</gatha>
    <hangnum nr="221"/>
    <gatha type="1"> Etādisaṃ idaṃ dukkhaṃ, satta vassāni dāni me;</gatha>
    <gatha type="last">Anubhomi sakaṃ kammaṃ, pubbe dukkaṭamattano.</gatha>
    <hangnum nr="222"/>
    <gatha type="1"> Taṃ  vo vadāmi bhaddante <note>[bhaddaṃ vo (sī. pī.)]</note>, yāvantettha samāgatā;</gatha>
    <gatha type="last">Māssu mittāna <note>[mittānaṃ (sī. pī.)]</note> dubbhittho, mittadubbho hi pāpako.</gatha>
    <hangnum nr="223"/>
    <gatha type="1"> Kuṭṭhī kilāsī bhavati, yo mittānidha dubbhati <note>[yo mittānaṃ idhaddubhi (sī. aṭṭha.), yo mittānaṃ idha dubbhati (pī.)]</note>;</gatha>
    <gatha type="last">Kāyassa bhedā mittaddu <note>[mittadubbhī (syā. ka.)]</note>, nirayaṃ sopapajjatīti <note>[so upapajjatīti (sī. syā. pī.)]</note>.</gatha>
    <centered>Mahākapijātakaṃ chaṭṭhaṃ.</centered>
    <hangnum/>
    <paragraph> 517. Dakarakkhasajātakaṃ (7)</paragraph>
    <hangnum nr="224"/>
    <gatha type="1"> Sace vo vuyhamānānaṃ, sattannaṃ udakaṇṇave;</gatha>
    <gatha type="2">Manussabalimesāno, nāvaṃ gaṇheyya rakkhaso;</gatha>
    <gatha type="last">Anupubbaṃ kathaṃ datvā, muñcesi dakarakkhasā <note>[dakarakkhato (pī.)]</note>.</gatha>
    <hangnum nr="225"/>
    <gatha type="1"> Mātaraṃ paṭhamaṃ dajjaṃ, bhariyaṃ datvāna bhātaraṃ;</gatha>
    <gatha type="2">Tato sahāyaṃ datvāna, pañcamaṃ dajjaṃ <note>[dajja (syā.)]</note> brāhmaṇaṃ;</gatha>
    <gatha type="last">Chaṭṭhāhaṃ dajjamattānaṃ, neva dajjaṃ mahosadhaṃ.</gatha>
    <hangnum nr="226"/>
    <gatha type="1"> Posetā te janettī ca, dīgharattānukampikā;</gatha>
    <gatha type="2">Chabbhī tayi padussati <note>[paduṭṭhasmiṃ (sī. syā.)]</note>, paṇḍitā atthadassinī;</gatha>
    <gatha type="last">Aññaṃ  upanisaṃ katvā, vadhā taṃ parimocayi.</gatha>
    <hangnum nr="227"/>
    <gatha type="1"> Taṃ tādisiṃ <note>[tādisaṃ (ka.)]</note> pāṇadadiṃ, orasaṃ gabbhadhāriniṃ <note>[gabbhadhāriṇiṃ (sī. syā.)]</note>;</gatha>
    <gatha type="last">Mātaraṃ kena dosena, dajjāsi dakarakkhino <note>[dakarakkhato (pī.)]</note>.</gatha>
    <hangnum nr="228"/>
    <gatha type="1"> Daharā viyalaṅkāraṃ, dhāreti apiḷandhanaṃ;</gatha>
    <gatha type="last">Dovārike anīkaṭṭhe, ativelaṃ pajagghati <note>[sañjagghati (ka.)]</note>.</gatha>
    <hangnum nr="229"/>
    <gatha type="1"> Athopi  paṭirājūnaṃ, sayaṃ dūtāni sāsati;</gatha>
    <gatha type="last">Mātaraṃ tena dosena, dajjāhaṃ dakarakkhino.</gatha>
    <hangnum nr="230"/>
    <gatha type="1"> Itthigumbassa pavarā, accantaṃ piyabhāṇinī <note>[accantapiyavādinī (sī. pī.)]</note>;</gatha>
    <gatha type="last">Anuggatā <note>[anubbatā (syā.), anupubbatā (ka.)]</note> sīlavatī, chāyāva anapāyinī.</gatha>
    <hangnum nr="231"/>
    <gatha type="1"> Akkodhanā puññavatī <note>[paññavatī (sī. pī.)]</note>, paṇḍitā atthadassinī;</gatha>
    <gatha type="last">Ubbariṃ <note>[uppariṃ (sī.)]</note> kena dosena, dajjāsi dakarakkhino.</gatha>
    <hangnum nr="232"/>
    <gatha type="1"> Khiḍḍāratisamāpannaṃ, anatthavasamāgataṃ;</gatha>
    <gatha type="last">Sā maṃ sakāna puttānaṃ, ayācaṃ yācate dhanaṃ.</gatha>
    <hangnum nr="233"/>
    <gatha type="1"> Sohaṃ  dadāmi sāratto <note>[sārato (syā.)]</note>, bahuṃ uccāvacaṃ dhanaṃ;</gatha>
    <gatha type="2">Suduccajaṃ cajitvāna, pacchā socāmi dummano;</gatha>
    <gatha type="last">Ubbariṃ tena dosena, dajjāhaṃ dakarakkhino.</gatha>
    <hangnum nr="234"/>
    <gatha type="1"> Yenocitā janapadā <note>[jānapadā (sī. syā. pī.)]</note>, ānītā ca paṭiggahaṃ;</gatha>
    <gatha type="last">Ābhataṃ pararajjebhi, abhiṭṭhāya bahuṃ dhanaṃ.</gatha>
    <hangnum nr="235"/>
    <gatha type="1"> Dhanuggahānaṃ pavaraṃ, sūraṃ tikhiṇamantinaṃ;</gatha>
    <gatha type="last">Bhātaraṃ kena dosena, dajjāsi dakarakkhino.</gatha>
    <hangnum nr="236"/>
    <gatha type="1"> Yenocitā <note>[mayocitā (sī.), mayācitā (pī.)]</note> janapadā, ānītā ca paṭiggahaṃ;</gatha>
    <gatha type="last">Ābhataṃ pararajjebhi, abhiṭṭhāya bahuṃ dhanaṃ.</gatha>
    <hangnum nr="237"/>
    <gatha type="1"> Dhanuggahānaṃ pavaro, sūro tikhiṇamanti ca <note>[tikhiṇamantino (ka.)]</note>;</gatha>
    <gatha type="last">Mayāyaṃ <note>[mayā so (sī. pī.)]</note> sukhito rājā, atimaññati dārako.</gatha>
    <hangnum nr="238"/>
    <gatha type="1"> Upaṭṭhānampi me ayye, na so eti yathā pure;</gatha>
    <gatha type="last">Bhātaraṃ tena dosena, dajjāhaṃ dakarakkhino.</gatha>
    <hangnum nr="239"/>
    <gatha type="1"> Ekarattena ubhayo, tvañceva dhanusekha ca <note>[dhanusekhavā (sī. syā. pī.)]</note>;</gatha>
    <gatha type="last">Ubho jātettha pañcālā, sahāyā susamāvayā.</gatha>
    <hangnum nr="240"/>
    <gatha type="1"> Cariyā  taṃ anubandhittho <note>[anubandho (ka.)]</note>, ekadukkhasukho tava;</gatha>
    <gatha type="2">Ussukko te divārattiṃ, sabbakiccesu byāvaṭo;</gatha>
    <gatha type="last">Sahāyaṃ kena dosena, dajjāsi dakarakkhino.</gatha>
    <hangnum nr="241"/>
    <gatha type="1"> Cariyā maṃ ayaṃ <note>[cariyāya ayaṃ (sī. pī.)]</note> ayye, pajagghittho <note>[sañjagghittho (syā.)]</note> mayā saha;</gatha>
    <gatha type="last">Ajjāpi tena vaṇṇena, ativelaṃ pajagghati.</gatha>
    <hangnum nr="242"/>
    <gatha type="1"> Ubbariyāpihaṃ ayye, mantayāmi rahogato;</gatha>
    <gatha type="last">Anāmanto <note>[anāmantā (sī.)]</note> pavisati, pubbe appaṭivedito.</gatha>
    <hangnum nr="243"/>
    <gatha type="1"> Laddhadvāro <note>[laddhavāro (sī. pī.)]</note> katokāso, ahirikaṃ anādaraṃ;</gatha>
    <gatha type="last">Sahāyaṃ tena dosena, dajjāhaṃ dakarakkhino.</gatha>
    <hangnum nr="244"/>
    <gatha type="1"> Kusalo sabbanimittānaṃ, rutaññū <note>[rudaññū (sī. syā. pī.)]</note> āgatāgamo;</gatha>
    <gatha type="last">Uppāte supine yutto, niyyāne ca pavesane.</gatha>
    <hangnum nr="245"/>
    <gatha type="1"> Paṭṭho <note>[paddho (sī. pī.)]</note> bhūmantalikkhasmiṃ, nakkhattapadakovido;</gatha>
    <gatha type="last">Brāhmaṇaṃ  kena dosena, dajjāsi dakarakkhino.</gatha>
    <hangnum nr="246"/>
    <gatha type="1"> Parisāyampi me ayye, ummīlitvā udikkhati;</gatha>
    <gatha type="last">Tasmā accabhamuṃ luddaṃ, dajjāhaṃ dakarakkhino.</gatha>
    <hangnum nr="247"/>
    <gatha type="1"> Sasamuddapariyāyaṃ , mahiṃ sāgarakuṇḍalaṃ;</gatha>
    <gatha type="last">Vasundharaṃ āvasasi, amaccaparivārito.</gatha>
    <hangnum nr="248"/>
    <gatha type="1"> Cāturanto mahāraṭṭho, vijitāvī mahabbalo;</gatha>
    <gatha type="last">Pathabyā ekarājāsi, yaso te vipulaṃ gato.</gatha>
    <hangnum nr="249"/>
    <gatha type="1"> Soḷasitthisahassāni, āmuttamaṇikuṇḍalā;</gatha>
    <gatha type="last">Nānājanapadā nārī, devakaññūpamā subhā.</gatha>
    <hangnum nr="250"/>
    <gatha type="1"> Evaṃ sabbaṅgasampannaṃ, sabbakāmasamiddhinaṃ;</gatha>
    <gatha type="last">Sukhitānaṃ piyaṃ dīghaṃ, jīvitaṃ āhu khattiya.</gatha>
    <hangnum nr="251"/>
    <gatha type="1"> Atha tvaṃ kena vaṇṇena, kena vā pana hetunā;</gatha>
    <gatha type="last">Paṇḍitaṃ anurakkhanto, pāṇaṃ cajasi duccajaṃ.</gatha>
    <hangnum nr="252"/>
    <gatha type="1"> Yatopi  āgato ayye, mama hatthaṃ mahosadho;</gatha>
    <gatha type="last">Nābhijānāmi dhīrassa, anumattampi dukkaṭaṃ.</gatha>
    <hangnum nr="253"/>
    <gatha type="1"> Sace ca kismici kāle, maraṇaṃ me pure siyā;</gatha>
    <gatha type="last">So me putte <note>[putte ca me (sī. syā. pī.]</note> paputte ca, sukhāpeyya mahosadho.</gatha>
    <hangnum nr="254"/>
    <gatha type="1"> Anāgataṃ paccuppannaṃ, sabbamatthampi passati <note>[sabbamatthaṃ vipassati (sī. syā. pī.)]</note>;</gatha>
    <gatha type="last">Anāparādhakammantaṃ, na dajjaṃ dakarakkhino.</gatha>
    <hangnum nr="255"/>
    <gatha type="1"> Idaṃ suṇātha pañcālā, cūḷaneyyassa <note>[cūḷanīyassa (sī.)]</note> bhāsitaṃ;</gatha>
    <gatha type="last">Paṇḍitaṃ  anurakkhanto, pāṇaṃ cajati duccajaṃ.</gatha>
    <hangnum nr="256"/>
    <gatha type="1"> Mātu bhariyāya bhātucca, sakhino brāhmaṇassa ca;</gatha>
    <gatha type="last">Attano cāpi pañcālo, channaṃ cajati jīvitaṃ.</gatha>
    <hangnum nr="257"/>
    <gatha type="1"> Evaṃ mahatthikā <note>[khahiddhiyā (syā.), mahiddhikā (ka.)]</note> paññā, nipuṇā sādhucintinī;</gatha>
    <gatha type="last">Diṭṭhadhammahitatthāya, samparāyasukhāya cāti.</gatha>
    <centered>Dakarakkhasajātakaṃ sattamaṃ.</centered>
    <hangnum/>
    <paragraph> 518. Paṇḍaranāgarājajātakaṃ (8)</paragraph>
    <hangnum nr="258"/>
    <gatha type="1"> Vikiṇṇavācaṃ aniguyha <note>[anigūḷha (pī.)]</note> mantaṃ, asaññataṃ aparicakkhitāraṃ <note>[aparirakkhitāraṃ (ka.)]</note>;</gatha>
    <gatha type="last">Bhayaṃ tamanveti sayaṃ abodhaṃ, nāgaṃ yathā paṇḍarakaṃ supaṇṇo <note>[suvaṇṇo (ka.)]</note>.</gatha>
    <hangnum nr="259"/>
    <gatha type="1"> Yo guyhamantaṃ parirakkhaneyyaṃ, mohā naro saṃsati hāsamāno <note>[bhāsamāno (pī.)]</note>;</gatha>
    <gatha type="last">Taṃ bhinnamantaṃ bhayamanveti khippaṃ, nāgaṃ yathā paṇḍarakaṃ supaṇṇo.</gatha>
    <hangnum nr="260"/>
    <gatha type="1"> Nānumitto  garuṃ atthaṃ, guyhaṃ veditumarahati;</gatha>
    <gatha type="last">Sumitto ca asambuddhaṃ, sambuddhaṃ vā anattha vā.</gatha>
    <hangnum nr="261"/>
    <gatha type="1"> Vissāsamāpajjimahaṃ  acelaṃ <note>[acelo (sī. pī.)]</note>, samaṇo  ayaṃ sammato bhāvitatto;</gatha>
    <gatha type="last">Tassāhamakkhiṃ vivariṃ <note>[vivaraṃ (sī.)]</note> guyhamatthaṃ, atītamattho kapaṇaṃ <note>[kapaṇo (pī.)]</note> rudāmi.</gatha>
    <hangnum nr="262"/>
    <gatha type="1"> Tassāhaṃ paramaṃ <note>[purimaṃ (sī.)]</note> brahme guyhaṃ, vācañhi maṃ nāsakkhiṃ <note>[nāsakkhi (pī.)]</note> saṃyametuṃ;</gatha>
    <gatha type="last">Tappakkhato hi bhayamāgataṃ mamaṃ, atītamattho kapaṇaṃ rudāmi.</gatha>
    <hangnum nr="263"/>
    <gatha type="1"> Yo ve naro suhadaṃ maññamāno, guyhamatthaṃ saṃsati dukkulīne;</gatha>
    <gatha type="last">Dosā bhayā athavā rāgarattā <note>[rāgaratto (sī. syā. pī.)]</note>, pallatthito <note>[pallittho (pī.), pallattito (ka.)]</note> bālo asaṃsayaṃ so.</gatha>
    <hangnum nr="264"/>
    <gatha type="1"> Tirokkhavāco asataṃ paviṭṭho, yo saṅgatīsu mudīreti vākyaṃ;</gatha>
    <gatha type="last">Āsīviso dummukhotyāhu taṃ naraṃ, ārā ārā <note>[ārā arā (pī.)]</note> saṃyame tādisamhā.</gatha>
    <hangnum nr="265"/>
    <gatha type="1"> Annaṃ pānaṃ kāsika <note>[kāsikaṃ (pī.)]</note> candanañca, manāpitthiyo mālamucchādanañca;</gatha>
    <gatha type="last">Ohāya gacchāmase sabbakāme, supaṇṇa pāṇūpagatāva tyamhā.</gatha>
    <hangnum nr="266"/>
    <gatha type="1"> Ko nīdha tiṇṇaṃ garahaṃ upeti, asmiṃdha  loke pāṇabhū nāgarāja;</gatha>
    <gatha type="last">Samaṇo supaṇṇo atha vā tvameva, kiṃ kāraṇā paṇḍarakaggahīto.</gatha>
    <hangnum nr="267"/>
    <gatha type="1"> Samaṇoti  me sammatatto ahosi, piyo ca me manasā bhāvitatto;</gatha>
    <gatha type="last">Tassāhamakkhiṃ vivariṃ guyhamatthaṃ, atītamattho kapaṇaṃ rudāmi.</gatha>
    <hangnum nr="268"/>
    <gatha type="1"> Na catthi satto amaro pathabyā, paññāvidhā natthi na ninditabbā;</gatha>
    <paragraph>Saccena dhammena dhitiyā <note>[dhiyā (sī. pī.)]</note> damena, alabbhamabyāharatī naro idha.</paragraph>
    <hangnum nr="269"/>
    <gatha type="1"> Mātāpitā paramā bandhavānaṃ, nāssa tatiyo anukampakatthi;</gatha>
    <gatha type="last">Tesampi guyhaṃ paramaṃ na saṃse, mantassa bhedaṃ parisaṅkamāno.</gatha>
    <hangnum nr="270"/>
    <gatha type="1"> Mātāpitā bhaginī bhātaro ca, sahāyā vā yassa honti sapakkhā;</gatha>
    <gatha type="last">Tesampi guyhaṃ paramaṃ na saṃse, mantassa bhedaṃ parisaṅkamāno.</gatha>
    <hangnum nr="271"/>
    <gatha type="1"> Bhariyā ce purisaṃ vajjā, komārī piyabhāṇinī;</gatha>
    <gatha type="2">Puttarūpayasūpetā , ñātisaṅghapurakkhatā, tassāpi guyhaṃ paramaṃ na saṃse;</gatha>
    <gatha type="last">Mantassa bhedaṃ parisaṅkamāno.</gatha>
    <hangnum nr="272"/>
    <gatha type="1"> Na guyhamatthaṃ <note>[guyhatthaṃ (ka.)]</note> vivareyya, rakkheyya naṃ yathā nidhiṃ;</gatha>
    <gatha type="last">Na hi pātukato sādhu, guyho attho pajānatā.</gatha>
    <hangnum nr="273"/>
    <gatha type="1"> Thiyā guyhaṃ na saṃseyya, amittassa ca paṇḍito;</gatha>
    <gatha type="last">Yo cāmisena saṃhīro, hadayattheno ca yo naro.</gatha>
    <hangnum nr="274"/>
    <gatha type="1"> Guyhamatthaṃ  asambuddhaṃ, sambodhayati yo naro;</gatha>
    <gatha type="last">Mantabhedabhayā tassa, dāsabhūto titikkhati.</gatha>
    <hangnum nr="275"/>
    <gatha type="1"> Yāvanto  purisassatthaṃ, guyhaṃ jānanti mantinaṃ;</gatha>
    <gatha type="last">Tāvanto tassa ubbegā, tasmā guyhaṃ na vissaje.</gatha>
    <hangnum nr="276"/>
    <gatha type="1"> Vivicca bhāseyya divā rahassaṃ, rattiṃ giraṃ nātivelaṃ pamuñce;</gatha>
    <gatha type="last">Upassutikā hi suṇanti mantaṃ, tasmā manto khippamupeti bhedaṃ.</gatha>
    <hangnum nr="277"/>
    <gatha type="1"> Yathāpi assa <note>[ayo (syā.), aya (ka.)]</note> nagaraṃ mahantaṃ, advārakaṃ <note>[āḷārakaṃ (pī.)]</note> āyasaṃ bhaddasālaṃ;</gatha>
    <gatha type="last">Samantakhātāparikhāupetaṃ, evampi me te idha guyhamantā.</gatha>
    <hangnum nr="278"/>
    <gatha type="1"> Ye guyhamantā avikiṇṇavācā, daḷhā  sadatthesu narā dujivha <note>[dujivhā (syā. pī.)]</note>;</gatha>
    <gatha type="last">Ārā amittā byavajanti tehi, āsīvisā vā riva sattusaṅghā <note>[sattasaṅghā (sī. syā.)]</note>.</gatha>
    <hangnum nr="279"/>
    <gatha type="1"> Hitvā gharaṃ pabbajito acelo, naggo muṇḍo carati ghāsahetu;</gatha>
    <gatha type="last">Tamhi <note>[tamhī (pī.)]</note> nu kho vivariṃ guyhamatthaṃ, atthā ca dhammā ca apaggatamhā <note>[apāgatamhā (sī.), apagatamhā (syā.), avāgatamhā (pī.)]</note>.</gatha>
    <hangnum nr="280"/>
    <gatha type="1"> Kathaṃkaro hoti supaṇṇarāja, kiṃsīlo kena vatena vattaṃ;</gatha>
    <gatha type="last">Samaṇo caraṃ hitvā mamāyitāni, kathaṃkaro saggamupeti ṭhānaṃ.</gatha>
    <hangnum nr="281"/>
    <gatha type="1"> Hiriyā titikkhāya damenupeto <note>[damena khantiyā (sī. syā. pī.)]</note>, akkodhano pesuṇiyaṃ pahāya;</gatha>
    <gatha type="last">Samaṇo caraṃ hitvā mamāyitāni, evaṃkaro saggamupeti ṭhānaṃ.</gatha>
    <hangnum nr="282"/>
    <gatha type="1"> Mātāva  puttaṃ taruṇaṃ tanujjaṃ <note>[tanūjaṃ (sī.)]</note>, samphassatā <note>[sampassa taṃ (sī. pī.)]</note> sabbagattaṃ phareti;</gatha>
    <gatha type="last">Evampi me tvaṃ pāturahu dijinda, mātāva puttaṃ anukampamāno.</gatha>
    <hangnum nr="283"/>
    <gatha type="1"> Handajja  tvaṃ muñca <note>[mucca (sī.)]</note> vadhā dujivha, tayo hi puttā na hi añño atthi;</gatha>
    <gatha type="last">Antevāsī dinnako atrajo ca, rajjassu <note>[rajassu (sī. syā. pī.)]</note> puttaññataro me ahosi.</gatha>
    <hangnum nr="284"/>
    <gatha type="1"> Icceva vākyaṃ visajjī supaṇṇo, bhumyaṃ patiṭṭhāya dijo dujivhaṃ;</gatha>
    <gatha type="last">Muttajja tvaṃ sabbabhayātivatto, thalūdake hohi mayābhigutto.</gatha>
    <hangnum nr="285"/>
    <gatha type="1"> Ātaṅkinaṃ yathā kusalo bhisakko, pipāsitānaṃ rahadova sīto;</gatha>
    <gatha type="last">Vesmaṃ yathā himasītaṭṭitānaṃ <note>[himasisiraṭṭitānaṃ (pī.)]</note>, evampi te saraṇamahaṃ bhavāmi.</gatha>
    <hangnum nr="286"/>
    <gatha type="1"> Sandhiṃ katvā amittena, aṇḍajena jalābuja;</gatha>
    <gatha type="last">Vivariya dāṭhaṃ sesi, kuto taṃ bhayamāgataṃ.</gatha>
    <hangnum nr="287"/>
    <gatha type="1"> Saṅketheva amittasmiṃ, mittasmimpi na vissase;</gatha>
    <gatha type="last">Abhayā bhayamuppannaṃ, api mūlāni kantati.</gatha>
    <hangnum nr="288"/>
    <gatha type="1"> Kathaṃ nu vissase tyamhi, yenāsi kalaho kato;</gatha>
    <gatha type="last">Niccayattena ṭhātabbaṃ, so disabbhi <note>[so disamhi (pī.)]</note> na rajjati.</gatha>
    <hangnum nr="289"/>
    <gatha type="1"> Vissāsaye  na ca taṃ <note>[naṃ (sī. syā. pī.)]</note> vissayeyya, asaṅkito saṅkito ca <note>[asaṅkito ca saṅkito (sī. pī.)]</note> bhaveyya;</gatha>
    <gatha type="last">Tathā  tathā viññū parakkameyya, yathā yathā bhāvaṃ paro na jaññā.</gatha>
    <hangnum nr="290"/>
    <gatha type="1"> Te  devavaṇṇā <note>[devavaṇṇī (pī.)]</note> sukhumālarūpā, ubho samā sujayā <note>[sujayo (sī. syā. pī.)]</note> puññakhandhā <note>[puññagandhā (pī.)]</note>;</gatha>
    <gatha type="last">Upāgamuṃ karampiyaṃ <note>[kādambiyaṃ (sī.), kārambiyaṃ (pī.)]</note> acelaṃ, missībhūtā assavāhāva nāgā.</gatha>
    <hangnum nr="291"/>
    <gatha type="1"> Tato have paṇḍarako acelaṃ, sayamevupāgamma idaṃ avoca;</gatha>
    <gatha type="last">Muttajjahaṃ sabbabhayātivatto, na hi <note>[ha (pī.)]</note> nūna tuyhaṃ manaso piyamhā.</gatha>
    <hangnum nr="292"/>
    <gatha type="1"> Piyo hi me āsi supaṇṇarājā, asaṃsayaṃ paṇḍarakena saccaṃ;</gatha>
    <gatha type="last">So rāgarattova akāsimetaṃ, pāpakammaṃ <note>[pāpaṃ kammaṃ (sī. pī.)]</note> sampajāno na mohā.</gatha>
    <hangnum nr="293"/>
    <gatha type="1"> Na me piyaṃ appiyaṃ vāpi hoti, sampassato lokamimaṃ parañca;</gatha>
    <gatha type="last">Susaññatānañhi viyañjanena, asaññato lokamimaṃ carāsi.</gatha>
    <hangnum nr="294"/>
    <gatha type="1"> Ariyāvakāsosi anariyovāsi <note>[anariyo cāsi (sī. pī.)]</note>, asaññato saññatasannikāso;</gatha>
    <gatha type="last">Kaṇhābhijātikosi  anariyarūpo, pāpaṃ bahuṃ duccaritaṃ acāri.</gatha>
    <hangnum nr="295"/>
    <gatha type="1"> Aduṭṭhassa tuvaṃ dubbhi, dubbhī <note>[dūbhi, dūbhī (pī.)]</note> ca pisuṇo casi;</gatha>
    <gatha type="last">Etena saccavajjena, muddhā te phalatu sattadhā.</gatha>
    <hangnum nr="296"/>
    <gatha type="1"> Tasmā hi mittānaṃ na dubbhitabbaṃ, mittadubbhā <note>[mittadubbhā hi (syā.)]</note> pāpiyo natthi añño;</gatha>
    <gatha type="last">Āsittasatto nihato pathabyā, indassa vākyena hi saṃvaro hatoti.</gatha>
    <centered>Paṇḍaranāgarājajātakaṃ <note>[paṇḍarakajātakaṃ (sī. syā. pī.)]</note> aṭṭhamaṃ.</centered>
    <hangnum/>
    <paragraph> 519. Sambulājātakaṃ (9)</paragraph>
    <hangnum nr="297"/>
    <gatha type="1"> Kā  vedhamānā girikandarāyaṃ, ekā tuvaṃ tiṭṭhasi saṃhitūru <note>[saññatūra (sī. pī.), sañcitūru (syā.)]</note>;</gatha>
    <gatha type="last">Puṭṭhāsi me pāṇipameyyamajjhe, akkhāhi me nāmañca bandhave ca.</gatha>
    <hangnum nr="298"/>
    <gatha type="1"> Obhāsayaṃ vanaṃ rammaṃ, sīhabyagghanisevitaṃ;</gatha>
    <gatha type="2">Kā vā tvamasi kalyāṇi, kassa vā tvaṃ sumajjhime;</gatha>
    <gatha type="last">Abhivādemi taṃ bhadde, dānavāhaṃ namatthu te.</gatha>
    <hangnum nr="299"/>
    <gatha type="1"> Yo putto kāsirājassa, sotthisenoti taṃ vidū;</gatha>
    <gatha type="2">Tassāhaṃ sambulā bhariyā, evaṃ jānāhi dānava;</gatha>
    <gatha type="last">Abhivādemi  taṃ bhante <note>[bhaddante (sī. syā.)]</note>, sambulāhaṃ namatthu te.</gatha>
    <hangnum nr="300"/>
    <gatha type="1"> Vedehaputto  bhaddante, vane vasati āturo;</gatha>
    <gatha type="last">Tamahaṃ rogasammattaṃ, ekā ekaṃ upaṭṭhahaṃ <note>[upaṭṭhahiṃ (sī.)]</note>.</gatha>
    <hangnum nr="301"/>
    <gatha type="1"> Ahañca vanamuñchāya, madhumaṃsaṃ migābilaṃ <note>[migāvilaṃ (sī.)]</note>;</gatha>
    <gatha type="last">Yadā harāmi taṃ bhakkho, tassa nūnajja nādhati <note>[nāthati (ka.)]</note>.</gatha>
    <hangnum nr="302"/>
    <gatha type="1"> Kiṃ vane rājaputtena, āturena karissasi;</gatha>
    <gatha type="last">Sambule pariciṇṇena, ahaṃ bhattā bhavāmi te.</gatha>
    <hangnum nr="303"/>
    <gatha type="1"> Sokaṭṭāya durattāya, kiṃ rūpaṃ vijjate mama;</gatha>
    <gatha type="last">Aññaṃ pariyesa bhaddante, abhirūpataraṃ mayā.</gatha>
    <hangnum nr="304"/>
    <gatha type="1"> Ehimaṃ girimāruyha, bhariyā me <note>[mayhaṃ (sī. syā. pī.)]</note> catussatā;</gatha>
    <gatha type="last">Tāsaṃ tvaṃ pavarā hohi, sabbakāmasamiddhinī.</gatha>
    <hangnum nr="305"/>
    <gatha type="1"> Nūna <note>[nanu (sī. syā. pī. ka.)]</note> tārakavaṇṇābhe <note>[hāṭakavaṇṇābhe (pī.)]</note>, yaṃ kiñci manasicchasi;</gatha>
    <gatha type="last">Sabbaṃ taṃ pacuraṃ mayhaṃ, ramassvajja <note>[ramasujja (sī. syā.)]</note> mayā saha.</gatha>
    <hangnum nr="306"/>
    <gatha type="1"> No ce tuvaṃ maheseyyaṃ, sambule kārayissasi;</gatha>
    <gatha type="last">Alaṃ tvaṃ pātarāsāya, paṇhe <note>[maññe (sī. pī.)]</note> bhakkhā bhavissasi.</gatha>
    <hangnum nr="307"/>
    <gatha type="1"> Tañca  sattajaṭo luddo, kaḷāro purisādako;</gatha>
    <gatha type="last">Vane nāthaṃ apassantiṃ, sambulaṃ aggahī bhuje.</gatha>
    <hangnum nr="308"/>
    <gatha type="1"> Adhipannā pisācena, luddenāmisacakkhunā;</gatha>
    <gatha type="last">Sā ca sattuvasampattā, patimevānusocati.</gatha>
    <hangnum nr="309"/>
    <gatha type="1"> Na me idaṃ tathā dukkhaṃ, yaṃ maṃ khādeyya rakkhaso;</gatha>
    <gatha type="last">Yañca  me ayyaputtassa, mano hessati aññathā.</gatha>
    <hangnum nr="310"/>
    <gatha type="1"> Na santi devā pavasanti nūna, na hi nūna santi idha lokapālā;</gatha>
    <gatha type="last">Sahasā karontānamasaññatānaṃ, na hi nūna santi paṭisedhitāro.</gatha>
    <hangnum nr="311"/>
    <gatha type="1"> Itthīnamesā pavarā yasassinī, santā samā aggirivuggatejā;</gatha>
    <gatha type="2">Tañce tuvaṃ rakkhasādesi kaññaṃ, muddhā ca hi sattadhā te phaleyya;</gatha>
    <gatha type="last">Mā tvaṃ dahī <note>[jahī (pī.)]</note> muñca patibbatāya <note>[patibbatā sā (sī.), patibbatā yā (pī.)]</note>.</gatha>
    <hangnum nr="312"/>
    <gatha type="1"> Sā ca assamamāgacchi, pamuttā purisādakā;</gatha>
    <gatha type="last">Nīḷaṃ <note>[niḍḍaṃ (syā. ka.)]</note> paḷinaṃ sakuṇīva <note>[phalinasakuṇīva (sī. syā. pī.)]</note>, gatasiṅgaṃva ālayaṃ.</gatha>
    <hangnum nr="313"/>
    <gatha type="1"> Sā tattha paridevesi, rājaputtī yasassinī;</gatha>
    <gatha type="last">Sambulā utumattakkhā, vane nāthaṃ apassantī <note>[apassatī (sī.)]</note>.</gatha>
    <hangnum nr="314"/>
    <gatha type="1"> Samaṇe  brāhmaṇe vande, sampannacaraṇe ise;</gatha>
    <gatha type="last">Rājaputtaṃ apassantī, tumhaṃmhi <note>[tumhaṃ hi (pī.)]</note> saraṇaṃ gatā.</gatha>
    <hangnum nr="315"/>
    <gatha type="1"> Vande sīhe ca byagghe ca, ye ca aññe vane migā;</gatha>
    <gatha type="last">Rājaputtaṃ apassantī, tumhaṃmhi saraṇaṃ gatā.</gatha>
    <hangnum nr="316"/>
    <gatha type="1"> Tiṇā <note>[tiṇa (pī.)]</note> latāni osadhyo, pabbatāni vanāni ca;</gatha>
    <gatha type="last">Rājaputtaṃ apassantī, tumhaṃmhi saraṇaṃ gatā.</gatha>
    <hangnum nr="317"/>
    <gatha type="1"> Vande  indīvarīsāmaṃ, rattiṃ nakkhattamāliniṃ;</gatha>
    <gatha type="last">Rājaputtaṃ apassantī, tumhaṃmhi saraṇaṃ gatā.</gatha>
    <hangnum nr="318"/>
    <gatha type="1"> Vande bhāgīrathiṃ gaṅgaṃ, savantīnaṃ paṭiggahaṃ;</gatha>
    <gatha type="last">Rājaputtaṃ apassantī, tumhaṃmhi saraṇaṃ gatā.</gatha>
    <hangnum nr="319"/>
    <gatha type="1"> Vande ahaṃ pabbatarājaseṭṭhaṃ, himavantaṃ siluccayaṃ;</gatha>
    <gatha type="last">Rājaputtaṃ apassantī, tumhaṃmhi saraṇaṃ gatā.</gatha>
    <hangnum nr="320"/>
    <gatha type="1"> Atisāyaṃ vatāgacchi, rājaputti yasassini;</gatha>
    <gatha type="last">Kena nujja samāgacchi <note>[samāgacchi (sī. pī.)]</note>, ko te piyataro mayā.</gatha>
    <hangnum nr="321"/>
    <gatha type="1"> Idaṃ khohaṃ tadāvocaṃ <note>[tadavocaṃ (sī. syā.)]</note>, gahitā tena sattunā;</gatha>
    <gatha type="2">Na me idaṃ tathā dukkhaṃ, yaṃ maṃ khādeyya rakkhaso;</gatha>
    <gatha type="last">Yañca me ayyaputtassa, mano hessati aññathā.</gatha>
    <hangnum nr="322"/>
    <gatha type="1"> Corīnaṃ bahubuddhīnaṃ, yāsu saccaṃ sudullabhaṃ;</gatha>
    <gatha type="last">Thīnaṃ bhāvo durājāno, macchassevodake gataṃ.</gatha>
    <hangnum nr="323"/>
    <gatha type="1"> Tathā maṃ saccaṃ pāletu, pālayissati ce mamaṃ;</gatha>
    <gatha type="2">Yathāhaṃ nābhijānāmi, aññaṃ piyataraṃ tayā;</gatha>
    <gatha type="last">Etena saccavajjena, byādhi te vūpasammatu.</gatha>
    <hangnum nr="324"/>
    <gatha type="1"> Ye kuñjarā sattasatā uḷārā, rakkhanti rattindivamuyyutāvudhā;</gatha>
    <gatha type="last">Dhanuggahānañca satāni soḷasa, kathaṃvidhe passasi bhadde sattavo.</gatha>
    <hangnum nr="325"/>
    <gatha type="1"> Alaṅkatāyo  padumuttarattacā, virāgitā passati haṃsagaggarā;</gatha>
    <gatha type="last">Tāsaṃ suṇitvā mitagītavāditaṃ <note>[mitagītavādinaṃ (pī.)]</note>, na dāni me tāta tathā yathā pure.</gatha>
    <hangnum nr="326"/>
    <gatha type="1"> Suvaṇṇasaṃkaccadharā  suviggahā, alaṅkatā mānusiyaccharūpamā;</gatha>
    <gatha type="last">Senopiyā <note>[senūpiyā (pī.)]</note> tāta aninditaṅgiyo, khattiyakaññā paṭilobhayanti <note>[paṭilābhayanti (pī.)]</note> naṃ.</gatha>
    <hangnum nr="327"/>
    <gatha type="1"> Sace ahaṃ tāta tathā yathā pure, patiṃ tamuñchāya punā vane bhare;</gatha>
    <gatha type="last">Sammānaye maṃ na ca maṃ vimānaye, itopi me tāta tato varaṃ siyā.</gatha>
    <hangnum nr="328"/>
    <gatha type="1"> Yamannapāne  vipulasmi ohite, nārī vimaṭṭhābharaṇā alaṅkatā;</gatha>
    <gatha type="last">Sabbaṅgupetā <note>[pañcaṅgupetā (sī. syā. pī.)]</note> patino ca appiyā, abajjha <note>[avajjha (syā.), ābajjha (pī.)]</note> tassā maraṇaṃ tato varaṃ.</gatha>
    <hangnum nr="329"/>
    <gatha type="1"> Api ce daliddā kapaṇā anāḷhiyā, kaṭādutīyā patino ca sā piyā;</gatha>
    <gatha type="last">Sabbaṅgupetāyapi appiyāya, ayameva  seyyā <note>[seyyo (syā. ka.)]</note> kapaṇāpi yā piyā <note>[kapaṇāpi yā (ka.)]</note>.</gatha>
    <hangnum nr="330"/>
    <gatha type="1"> Sudullabhitthī purisassa yā hitā, bhattitthiyā dullabho yo hito ca;</gatha>
    <gatha type="last">Hitā ca te sīlavatī ca bhariyā, janinda dhammaṃ cara sambulāya.</gatha>
    <hangnum nr="331"/>
    <gatha type="1"> Sace tuvaṃ vipule laddhabhoge, issāvatiṇṇā maraṇaṃ upesi;</gatha>
    <gatha type="last">Ahañca te bhadde imā rājakaññā <note>[imā ca kaññā (pī.)]</note>, sabbe <note>[sabbeva (sī. syā. pī.)]</note> te vacanakarā bhavāmāti.</gatha>
    <centered>Sambulājātakaṃ navamaṃ.</centered>
    <hangnum/>
    <paragraph> 520. Gandhatindukajātakaṃ (10)</paragraph>
    <hangnum nr="332"/>
    <gatha type="1"> Appamādo  amataṃ padaṃ <note>[amatapadaṃ (sī. pī.)]</note>, pamādo maccuno padaṃ;</gatha>
    <gatha type="last">Appamattā na mīyanti, ye pamattā yathā matā.</gatha>
    <hangnum nr="333"/>
    <gatha type="1"> Madā pamādo jāyetha, pamādā jāyate khayo;</gatha>
    <gatha type="last">Khayā padosā <note>[khayā ca dosā (sī.)]</note> jāyanti, mā pamādo <note>[mā mado (sī. syā. pī.)]</note> bharatūsabha <note>[bhāradhūsabha (ka.)]</note>.</gatha>
    <hangnum nr="334"/>
    <gatha type="1"> Bahū hi khattiyā jīnā, atthaṃ raṭṭhaṃ pamādino;</gatha>
    <gatha type="last">Athopi gāmino gāmā, anagārā agārino.</gatha>
    <hangnum nr="335"/>
    <gatha type="1"> Khattiyassa pamattassa, raṭṭhasmiṃ raṭṭhavaḍḍhana;</gatha>
    <gatha type="last">Sabbe bhogā vinassanti, rañño taṃ vuccate aghaṃ.</gatha>
    <hangnum nr="336"/>
    <gatha type="1"> Nesa  dhammo mahārāja, ativelaṃ pamajjasi;</gatha>
    <gatha type="last">Iddhaṃ phītaṃ janapadaṃ, corā viddhaṃsayanti naṃ.</gatha>
    <hangnum nr="337"/>
    <gatha type="1"> Na te puttā bhavissanti, na hiraññaṃ na dhāniyaṃ <note>[na hiraññanidhāniyā (ka.)]</note>;</gatha>
    <gatha type="last">Raṭṭhe viluppamānamhi, sabbabhogehi jiyyasi.</gatha>
    <hangnum nr="338"/>
    <gatha type="1"> Sabbabhogā parijiṇṇaṃ, rājānaṃ vāpi khattiyaṃ <note>[khattiya (ka.)]</note>;</gatha>
    <gatha type="last">Ñātimittā suhajjā ca, na taṃ maññanti māniyaṃ <note>[mantiyaṃ (syā.)]</note>.</gatha>
    <hangnum nr="339"/>
    <gatha type="1"> Hatthārohā anīkaṭṭhā, rathikā pattikārakā;</gatha>
    <gatha type="last">Tamevamupajīvantā, na taṃ maññanti māniyaṃ.</gatha>
    <hangnum nr="340"/>
    <gatha type="1"> Asaṃvihitakammantaṃ, bālaṃ dummantimantinaṃ;</gatha>
    <gatha type="last">Sirī jahati dummedhaṃ, jiṇṇaṃva urago tacaṃ.</gatha>
    <hangnum nr="341"/>
    <gatha type="1"> Susaṃvihitakammantaṃ , kāluṭṭhāyiṃ atanditaṃ;</gatha>
    <gatha type="last">Sabbe bhogābhivaḍḍhanti, gāvo sausabhāmiva.</gatha>
    <hangnum nr="342"/>
    <gatha type="1"> Upassutiṃ mahārāja, raṭṭhe janapade cara;</gatha>
    <gatha type="last">Tattha disvā ca sutvā ca, tato taṃ <note>[tvaṃ (ka.)]</note> paṭipajjasi.</gatha>
    <hangnum nr="343"/>
    <gatha type="1"> Evaṃ vedetu pañcālo, saṅgāme saramappito <note>[samappito (sī. pī.)]</note>;</gatha>
    <gatha type="last">Yathāhamajja vedemi, kaṇṭakena samappito.</gatha>
    <hangnum nr="344"/>
    <gatha type="1"> Jiṇṇo  dubbalacakkhūsi, na rūpaṃ sādhu passasi;</gatha>
    <gatha type="last">Kiṃ tattha brahmadattassa, yaṃ taṃ maggeyya <note>[maggheyya (pī.)]</note> kaṇṭako <note>[kaṇḍako (sī. syā. pī.)]</note>.</gatha>
    <hangnum nr="345"/>
    <gatha type="1"> Bahvettha brahmadattassa, sohaṃ <note>[yohaṃ (sī. syā. pī.)]</note> maggasmi <note>[maggosmi (pī.)]</note> brāhmaṇa;</gatha>
    <gatha type="last">Arakkhitā  jānapadā, adhammabalinā hatā.</gatha>
    <hangnum nr="346"/>
    <gatha type="1"> Rattiñhi <note>[rattiñca (sī.)]</note> corā khādanti, divā khādanti tuṇḍiyā;</gatha>
    <gatha type="last">Raṭṭhasmiṃ kūṭarājassa, bahu adhammiko jano.</gatha>
    <hangnum nr="347"/>
    <gatha type="1"> Etādise bhaye jāte <note>[tāta (sī. pī.)]</note>, bhayaṭṭā tāta <note>[tāva (sī. pī.)]</note> māṇavā;</gatha>
    <gatha type="last">Nillenakāni kubbanti, vane āhatva kaṇṭakaṃ.</gatha>
    <hangnum nr="348"/>
    <gatha type="1"> Kadāssu nāmayaṃ rājā, brahmadatto marissati;</gatha>
    <gatha type="last">Yassa raṭṭhamhi jiyyanti, appatikā kumārikā.</gatha>
    <hangnum nr="349"/>
    <gatha type="1"> Dubbhāsitañhi te jammi, anatthapadakovide;</gatha>
    <gatha type="last">Kuhiṃ rājā kumārīnaṃ, bhattāraṃ pariyesati.</gatha>
    <hangnum nr="350"/>
    <gatha type="1"> Na me dubbhāsitaṃ brahme, kovidatthapadā ahaṃ;</gatha>
    <gatha type="last">Arakkhitā jānapadā, adhammabalinā hatā.</gatha>
    <hangnum nr="351"/>
    <gatha type="1"> Rattiñhi  corā khādanti, divā khādanti tuṇḍiyā;</gatha>
    <gatha type="2">Raṭṭhasmiṃ kūṭarājassa, bahu adhammiko jano;</gatha>
    <gatha type="last">Dujjīve dubbhare dāre, kuto bhattā kumāriyo.</gatha>
    <hangnum nr="352"/>
    <gatha type="1"> Evaṃ sayatu pañcālo, saṅgāme sattiyā hato;</gatha>
    <gatha type="last">Yathāyaṃ kapaṇo seti, hato phālena sāliyo.</gatha>
    <hangnum nr="353"/>
    <gatha type="1"> Adhammena tuvaṃ jamma, brahmadattassa kujjhasi;</gatha>
    <gatha type="last">Yo tvaṃ sapasi rājānaṃ, aparajjhitvāna attano <note>[attanā (pī.)]</note>.</gatha>
    <hangnum nr="354"/>
    <gatha type="1"> Dhammena brahmadattassa, ahaṃ kujjhāmi brāhmaṇa;</gatha>
    <gatha type="last">Arakkhitā jānapadā, adhammabalinā hatā.</gatha>
    <hangnum nr="355"/>
    <gatha type="1"> Rattiñhi  corā khādanti, divā khādanti tuṇḍiyā;</gatha>
    <gatha type="last">Raṭṭhasmiṃ kūṭarājassa, bahu adhammiko jano.</gatha>
    <hangnum nr="356"/>
    <gatha type="1"> Sā  nūna puna re pakkā, vikāle bhattamāhari;</gatha>
    <gatha type="last">Bhattahāriṃ apekkhanto, hato phālena sāliyo.</gatha>
    <hangnum nr="357"/>
    <gatha type="1"> Evaṃ haññatu pañcālo, saṅgāme asinā hato <note>[daḷhaṃ (pī.)]</note>;</gatha>
    <gatha type="last">Yathāhamajja pahato, khīrañca me pavaṭṭitaṃ.</gatha>
    <hangnum nr="358"/>
    <gatha type="1"> Yaṃ pasu khīraṃ chaḍḍeti, pasupālaṃ vihiṃsati <note>[pasupālañca hiṃsati (sī.), pasu phālañca hiṃsati (pī.)]</note>;</gatha>
    <gatha type="last">Kiṃ tattha brahmadattassa, yaṃ no garahate <note>[garahato (pī.)]</note> bhavaṃ.</gatha>
    <hangnum nr="359"/>
    <gatha type="1"> Gārayho brahme pañcālo, brahmadattassa rājino;</gatha>
    <gatha type="last">Arakkhitā jānapadā, adhammabalinā hatā.</gatha>
    <hangnum nr="360"/>
    <gatha type="1"> Rattiñhi  corā khādanti, divā khādanti tuṇḍiyā;</gatha>
    <gatha type="last">Raṭṭhasmiṃ kūṭarājassa, bahu adhammiko jano.</gatha>
    <hangnum nr="361"/>
    <gatha type="1"> Caṇḍā aṭanakā <note>[aṭanaka (pī.), akaṭanā (ka.)]</note> gāvī, yaṃ pure na duhāmase;</gatha>
    <gatha type="last">Taṃ dāni ajja dohāma, khīrakāmehupaddutā.</gatha>
    <hangnum nr="362"/>
    <gatha type="1"> Evaṃ kandatu pañcālo, viputto vippasukkhatu;</gatha>
    <gatha type="last">Yathāyaṃ kapaṇā gāvī, viputtā paridhāvati.</gatha>
    <hangnum nr="363"/>
    <gatha type="1"> Yaṃ pasu pasupālassa, sambhameyya <note>[pabbhameyya (sī. pī.)]</note> raveyya vā;</gatha>
    <gatha type="last">Ko nīdha aparādhatthi, brahmadattassa rājino.</gatha>
    <hangnum nr="364"/>
    <gatha type="1"> Aparādho mahābrahme, brahmadattassa rājino;</gatha>
    <gatha type="last">Arakkhitā jānapadā, adhammabalinā hatā.</gatha>
    <hangnum nr="365"/>
    <gatha type="1"> Rattiñhi corā khādanti, divā khādanti tuṇḍiyā;</gatha>
    <gatha type="2">Raṭṭhasmiṃ kūṭarājassa, bahu adhammiko jano;</gatha>
    <gatha type="last">Kathaṃ no asikosatthā, khīrapā haññate pajā.</gatha>
    <hangnum nr="366"/>
    <gatha type="1"> Evaṃ khajjatu pañcālo, hato yuddhe saputtako;</gatha>
    <gatha type="last">Yathāhamajja khajjāmi, gāmikehi <note>[gāmakehi (sī. pī.)]</note> araññajo.</gatha>
    <hangnum nr="367"/>
    <gatha type="1"> Na  sabbabhūtesu vidhenti <note>[vidhanti (ka.)]</note> rakkhaṃ, rājāno maṇḍūka manussaloke;</gatha>
    <gatha type="last">Nettāvatā rājā adhammacārī, yaṃ tādisaṃ jīvamadeyyu dhaṅkā.</gatha>
    <hangnum nr="368"/>
    <gatha type="1"> Adhammarūpo vata brahmacārī, anuppiyaṃ bhāsasi khattiyassa;</gatha>
    <gatha type="last">Viluppamānāya puthuppajāya, pūjesi rājaṃ paramappamādaṃ <note>[rājaṃ paramappavādaṃ (sī.), rājā paramappavādiṃ (syā.)]</note>.</gatha>
    <hangnum nr="369"/>
    <gatha type="1"> Sace  imaṃ brahme surajjakaṃ siyā, phītaṃ raṭṭhaṃ muditaṃ <note>[pūritaṃ (ka.)]</note> vippasannaṃ;</gatha>
    <gatha type="last">Bhutvā baliṃ aggapiṇḍañca kākā, na mādisaṃ jīvamadeyyu dhaṅkāti.</gatha>
    <centered>Gandhatindukajātakaṃ dasamaṃ.</centered>
    <paragraph>Tassuddānaṃ –</paragraph>
    <gatha type="1">Kiṃchanda  kumbha jayaddisa chaddanta, atha paṇḍitasambhava sirakapi;</gatha>
    <gatha type="last">Dakarakkhasa paṇḍaranāgavaro, atha sambula tindukadevasutoti.</gatha>
    <centered>Tiṃsanipātaṃ niṭṭhitaṃ.</centered>
    <centered>Jātakapāḷiyā paṭhamo bhāgo niṭṭhito.</centered>
  </text>
</tree>
