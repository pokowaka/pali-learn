<?xml version='1.0' encoding='UTF-8'?>
<tree text="12. Dv&#x101;dasakanip&#x101;to" target="text">
  <text>
    <hangnum/>
    <paragraph> 464. Cūḷakuṇālajātakaṃ (1)</paragraph>
    <hangnum nr="1"/>
    <gatha type="1"> Luddhānaṃ <note>[khuddānaṃ (sī. syā. pī.)]</note> lahucittānaṃ, akataññūna dubbhinaṃ;</gatha>
    <gatha type="last">Nādevasatto puriso, thīnaṃ saddhātumarahati.</gatha>
    <hangnum nr="2"/>
    <gatha type="1"> Na tā pajānanti kataṃ na kiccaṃ, na mātaraṃ pitaraṃ bhātaraṃ vā;</gatha>
    <gatha type="last">Anariyā samatikkantadhammā, sasseva cittassa vasaṃ vajanti.</gatha>
    <hangnum nr="3"/>
    <gatha type="1"> Cirānuvuṭṭhampi <note>[cirānuvutthampi (sī. pī.)]</note> piyaṃ manāpaṃ, anukampakaṃ pāṇasamampi bhattuṃ <note>[santaṃ (sī. syā. pī.)]</note>;</gatha>
    <gatha type="last">Āvāsu kiccesu ca naṃ jahanti, tasmāhamitthīnaṃ na vissasāmi.</gatha>
    <hangnum nr="4"/>
    <gatha type="1"> Thīnañhi cittaṃ yathā vānarassa, kannappakannaṃ yathā rukkhachāyā;</gatha>
    <gatha type="last">Calācalaṃ hadayamitthiyānaṃ, cakkassa nemi viya parivattati.</gatha>
    <hangnum nr="5"/>
    <gatha type="1"> Yadā tā passanti samekkhamānā, ādeyyarūpaṃ purisassa vittaṃ;</gatha>
    <gatha type="last">Saṇhāhi vācāhi nayanti menaṃ, kambojakā  jalajeneva assaṃ.</gatha>
    <hangnum nr="6"/>
    <gatha type="1"> Yadā na passanti samekkhamānā, ādeyyarūpaṃ purisassa vittaṃ;</gatha>
    <gatha type="last">Samantato naṃ parivajjayanti, tiṇṇo nadīpāragatova kullaṃ.</gatha>
    <hangnum nr="7"/>
    <gatha type="1"> Silesūpamā  sikhiriva sabbabhakkhā, tikkhamāyā nadīriva sīghasotā;</gatha>
    <gatha type="last">Sevanti hetā piyamappiyañca, nāvā yathā orakūlaṃ parañca.</gatha>
    <hangnum nr="8"/>
    <gatha type="1"> Na tā ekassa na dvinnaṃ, āpaṇova pasārito;</gatha>
    <gatha type="last">Yo tā mayhanti maññeyya, vātaṃ jālena bādhaye <note>[bandhaye (syā. ka.)]</note>.</gatha>
    <hangnum nr="9"/>
    <gatha type="1"> Yathā nadī ca pantho ca, pānāgāraṃ sabhā papā;</gatha>
    <gatha type="last">Evaṃ lokitthiyo nāma, velā tāsaṃ na vijjati <note>[imissā gāthāya pubbaddhāparaddhaṃ vipariyāyena dissati (ka.)]</note>.</gatha>
    <hangnum nr="10"/>
    <gatha type="1"> Ghatāsanasamā etā, kaṇhasappasirūpamā;</gatha>
    <gatha type="last">Gāvo bahitiṇasseva, omasanti varaṃ varaṃ.</gatha>
    <hangnum nr="11"/>
    <gatha type="1"> Ghatāsanaṃ kuñjaraṃ kaṇhasappaṃ, muddhābhisittaṃ pamadā ca sabbā;</gatha>
    <gatha type="last">Ete naro niccayato <note>[niccayatto (sī. pī.)]</note> bhajetha, tesaṃ have dubbidu sabbabhāvo <note>[saccabhāvo (syā.)]</note>.</gatha>
    <hangnum nr="12"/>
    <gatha type="1"> Naccantavaṇṇā  na bahūnaṃ kantā, na dakkhiṇā pamadā sevitabbā;</gatha>
    <gatha type="last">Na parassa bhariyā na dhanassa hetu, etitthiyo pañca na sevitabbāti.</gatha>
    <centered>Cūḷakuṇālajātakaṃ paṭhamaṃ.</centered>
    <hangnum/>
    <paragraph> 465. Bhaddasālajātakaṃ (2)</paragraph>
    <hangnum nr="13"/>
    <gatha type="1"> Kā tvaṃ suddhehi vatthehi, aghe vehāyasaṃ <note>[vehāsayaṃ (sī. pī.)]</note> ṭhitā;</gatha>
    <gatha type="last">Kena tyāssūni vattanti, kuto taṃ bhayamāgataṃ.</gatha>
    <hangnum nr="14"/>
    <gatha type="1"> Taveva deva vijite, bhaddasāloti maṃ vidū;</gatha>
    <gatha type="last">Saṭṭhi <note>[saṭṭhiṃ (sī. pī.)]</note> vassasahassāni, tiṭṭhato pūjitassa me.</gatha>
    <hangnum nr="15"/>
    <gatha type="1"> Kārayantā  nagarāni, agāre ca disampati;</gatha>
    <gatha type="2">Vividhe cāpi pāsāde, na maṃ te accamaññisuṃ;</gatha>
    <gatha type="last">Yatheva maṃ te pūjesuṃ, tatheva tvampi pūjaya.</gatha>
    <hangnum nr="16"/>
    <gatha type="1"> Taṃ ivāhaṃ <note>[tañca ahaṃ (sī. syā. pī.)]</note> na passāmi, thūlaṃ kāyena te dumaṃ;</gatha>
    <gatha type="last">Ārohapariṇāhena, abhirūposi jātiyā.</gatha>
    <hangnum nr="17"/>
    <gatha type="1"> Pāsādaṃ kārayissāmi, ekatthambhaṃ manoramaṃ;</gatha>
    <gatha type="last">Tattha taṃ upanessāmi, ciraṃ te yakkha jīvitaṃ.</gatha>
    <hangnum nr="18"/>
    <gatha type="1"> Evaṃ cittaṃ udapādi, sarīrena vinābhāvo;</gatha>
    <gatha type="last">Puthuso maṃ vikantitvā, khaṇḍaso avakantatha.</gatha>
    <hangnum nr="19"/>
    <gatha type="1"> Agge  ca chetvā majjhe ca, pacchā mūlamhi chindatha <note>[mūlañca chindatha (sī.), mūlaṃ vichindatha (pī.)]</note>;</gatha>
    <gatha type="last">Evaṃ me chijjamānassa, na dukkhaṃ maraṇaṃ siyā.</gatha>
    <hangnum nr="20"/>
    <gatha type="1"> Hatthapādaṃ <note>[hatthapāde (ka.)]</note> yathā chinde <note>[chinne (ka.)]</note>, kaṇṇanāsañca jīvato;</gatha>
    <gatha type="last">Tato pacchā siro chinde, taṃ dukkhaṃ maraṇaṃ siyā.</gatha>
    <hangnum nr="21"/>
    <gatha type="1"> Sukhaṃ nu khaṇḍaso chinnaṃ, bhaddasālavanappati;</gatha>
    <gatha type="last">Kiṃ hetu kiṃ upādāya, khaṇḍaso chinnamicchasi.</gatha>
    <hangnum nr="22"/>
    <gatha type="1"> Yañca hetumupādāya, hetuṃ dhammūpasaṃhitaṃ;</gatha>
    <gatha type="last">Khaṇḍaso chinnamicchāmi, mahārāja suṇohi me.</gatha>
    <hangnum nr="23"/>
    <gatha type="1"> Ñātī me sukhasaṃvaddhā, mama passe nivātajā;</gatha>
    <gatha type="last">Tepihaṃ upahiṃseyyaṃ, paresaṃ asukhocitaṃ.</gatha>
    <hangnum nr="24"/>
    <gatha type="1"> Ceteyyarūpaṃ <note>[cetabbarūpaṃ (sī. pī.)]</note> cetesi, bhaddasālavanappati;</gatha>
    <gatha type="last">Hitakāmosi ñātīnaṃ, abhayaṃ samma dammi teti.</gatha>
    <centered>Bhaddasālajātakaṃ dutiyaṃ.</centered>
    <hangnum/>
    <paragraph> 466. Samuddavāṇijajātakaṃ (3)</paragraph>
    <hangnum nr="25"/>
    <gatha type="1"> Kasanti  vapanti te janā, manujā kammaphalūpajīvino;</gatha>
    <gatha type="last">Nayimassa dīpakassa bhāgino, jambudīpā idameva no varaṃ.</gatha>
    <hangnum nr="26"/>
    <gatha type="1"> Tipañcarattūpagatamhi cande, vego  mahā hehiti sāgarassa;</gatha>
    <gatha type="last">Uplavissaṃ dīpamimaṃ uḷāraṃ, mā vo vadhī gacchatha leṇamaññaṃ.</gatha>
    <hangnum nr="27"/>
    <gatha type="1"> Na jātuyaṃ sāgaravārivego, uplavissaṃ dīpamimaṃ uḷāraṃ;</gatha>
    <gatha type="last">Taṃ me nimittehi bahūhi diṭṭhaṃ, mā bhetha kiṃ socatha modathavho <note>[modatha vo (ka.) 6.38 moggallānasuttaṃ passitabbaṃ]</note>.</gatha>
    <hangnum nr="28"/>
    <gatha type="1"> Pahūtabhakkhaṃ bahuannapānaṃ, pattattha āvāsamimaṃ uḷāraṃ;</gatha>
    <gatha type="last">Na vo bhayaṃ paṭipassāmi kiñci, āputtaputtehi pamodathavho.</gatha>
    <hangnum nr="29"/>
    <gatha type="1"> Yo devoyaṃ dakkhiṇāyaṃ <note>[dakkhiṇassaṃ (sī.)]</note> disāyaṃ, khemanti pakkosati tassa saccaṃ;</gatha>
    <gatha type="last">Na uttaro vedi bhayābhayassa, mā bhetha kiṃ socatha modathavho.</gatha>
    <hangnum nr="30"/>
    <gatha type="1"> Yathā ime vippavadanti yakkhā, eko bhayaṃ saṃsati khemameko;</gatha>
    <gatha type="last">Tadiṅgha mayhaṃ vacanaṃ suṇātha, khippaṃ  lahuṃ mā vinassimha sabbe.</gatha>
    <hangnum nr="31"/>
    <gatha type="1"> Sabbe  samāgamma karoma nāvaṃ, doṇiṃ daḷhaṃ sabbayantūpapannaṃ;</gatha>
    <gatha type="last">Sace ayaṃ dakkhiṇo saccamāha, moghaṃ paṭikkosati uttaroyaṃ;</gatha>
    <gatha type="last">Sā ceva no hehiti āpadatthā, imañca dīpaṃ na pariccajema.</gatha>
    <hangnum nr="32"/>
    <gatha type="1"> Sace ca kho uttaro saccamāha, moghaṃ paṭikkosati dakkhiṇoyaṃ;</gatha>
    <gatha type="last">Tameva nāvaṃ abhiruyha sabbe, evaṃ mayaṃ sotthi taremu pāraṃ.</gatha>
    <hangnum nr="33"/>
    <gatha type="1"> Na ve sugaṇhaṃ paṭhamena seṭṭhaṃ, kaniṭṭhamāpāthagataṃ gahetvā;</gatha>
    <gatha type="last">Yo cīdha tacchaṃ <note>[majjhaṃ (sī. syā. pī.)]</note> paviceyya gaṇhati <note>[gaṇhi (ka.)]</note>, sa ve naro seṭṭhamupeti ṭhānaṃ.</gatha>
    <hangnum nr="34"/>
    <gatha type="1"> Yathāpi te sāgaravārimajjhe, sakammunā sotthi vahiṃsu vāṇijā;</gatha>
    <gatha type="last">Anāgatatthaṃ paṭivijjhiyāna, appampi nācceti sa bhūripañño.</gatha>
    <hangnum nr="35"/>
    <gatha type="1"> Bālā  ca mohena rasānugiddhā, anāgataṃ appaṭivijjhiyatthaṃ;</gatha>
    <paragraph>Paccuppanne sīdanti atthajāte, samuddamajjhe yathā te manussā.</paragraph>
    <hangnum nr="36"/>
    <gatha type="1"> Anāgataṃ  paṭikayirātha kiccaṃ, ‘‘mā maṃ kiccaṃ kiccakāle byadhesi’’;</gatha>
    <gatha type="last">Taṃ tādisaṃ paṭikata <note>[paṭikataṃ (ka.), paṭigata (sī. aṭṭha.), paṭikacca (?)]</note> kiccakāriṃ, na taṃ kiccaṃ kiccakāle byadhetīti.</gatha>
    <centered>Samuddavāṇijajātakaṃ tatiyaṃ.</centered>
    <hangnum/>
    <paragraph> 467. Kāmajātakaṃ (4)</paragraph>
    <hangnum nr="37"/>
    <gatha type="1"> Kāmaṃ  kāmayamānassa, tassa ce taṃ samijjhati;</gatha>
    <gatha type="last">Addhā pītimano hoti, laddhā macco yadicchati.</gatha>
    <hangnum nr="38"/>
    <gatha type="1"> Kāmaṃ kāmayamānassa, tassa ce taṃ samijjhati;</gatha>
    <gatha type="last">Tato naṃ aparaṃ kāme, dhamme taṇhaṃva vindati.</gatha>
    <hangnum nr="39"/>
    <gatha type="1"> Gavaṃva siṅgino siṅgaṃ, vaḍḍhamānassa vaḍḍhati;</gatha>
    <gatha type="2">Evaṃ mandassa posassa, bālassa avijānato;</gatha>
    <gatha type="last">Bhiyyo taṇhā pipāsā ca, vaḍḍhamānassa vaḍḍhati.</gatha>
    <hangnum nr="40"/>
    <gatha type="1"> Pathabyā sāliyavakaṃ, gavassaṃ <note>[gavāsaṃ (sī. syā. pī.)]</note> dāsaporisaṃ;</gatha>
    <gatha type="last">Datvā ca <note>[datvāpi (sī. syā.), datvā vā (pī.)]</note> nālamekassa, iti vidvā <note>[viddhā (syā.)]</note> samaṃ care.</gatha>
    <hangnum nr="41"/>
    <gatha type="1"> Rājā  pasayha pathaviṃ vijitvā, sasāgarantaṃ mahimāvasanto;</gatha>
    <gatha type="last">Oraṃ samuddassa atittarūpo <note>[atittirūpo (ka.)]</note>, pāraṃ samuddassapi patthayetha.</gatha>
    <hangnum nr="42"/>
    <gatha type="1"> Yāva anussaraṃ kāme, manasā titti nājjhagā;</gatha>
    <gatha type="last">Tato nivattā paṭikamma disvā, te ve sutittā ye <note>[tittā (sī. syā. pī.)]</note> paññāya tittā.</gatha>
    <hangnum nr="43"/>
    <gatha type="1"> Paññāya tittinaṃ <note>[tittīnaṃ (sī. syā.)]</note> seṭṭhaṃ, na so kāmehi tappati;</gatha>
    <gatha type="last">Paññāya tittaṃ purisaṃ, taṇhā na kurute vasaṃ.</gatha>
    <hangnum nr="44"/>
    <gatha type="1"> Apacinetheva kāmānaṃ <note>[kāmāni (sī. syā. pī.)]</note>, appicchassa alolupo;</gatha>
    <gatha type="last">Samuddamatto puriso, na so kāmehi tappati.</gatha>
    <hangnum nr="45"/>
    <gatha type="1"> Rathakārova cammassa, parikantaṃ upāhanaṃ;</gatha>
    <gatha type="2">Yaṃ yaṃ cajati <note>[jahati (syā. ka.)]</note> kāmānaṃ, taṃ taṃ sampajjate sukhaṃ;</gatha>
    <gatha type="last">Sabbaṃ ce sukhamiccheyya, sabbe kāme pariccaje.</gatha>
    <hangnum nr="46"/>
    <gatha type="1"> Aṭṭha  te bhāsitā gāthā, sabbā honti sahassiyo <note>[sahassiyā (?) upari sutasomajātake tathā dissati]</note>;</gatha>
    <gatha type="last">Paṭigaṇha mahābrahme, sādhetaṃ tava bhāsitaṃ.</gatha>
    <hangnum nr="47"/>
    <gatha type="1"> Na me attho sahassehi, satehi nahutehi vā;</gatha>
    <gatha type="last">Pacchimaṃ bhāsato gāthaṃ, kāme me na rato mano.</gatha>
    <hangnum nr="48"/>
    <gatha type="1"> Bhadrako <note>[saddo (sī.)]</note> vatāyaṃ māṇavako, sabbalokavidū muni;</gatha>
    <gatha type="last">Yo  imaṃ taṇhaṃ <note>[yo taṇhaṃ (sī. syā.)]</note> dukkhajananiṃ, parijānāti paṇḍitoti.</gatha>
    <centered>Kāmajātakaṃ catutthaṃ.</centered>
    <hangnum/>
    <paragraph> 468. Janasandhajātakaṃ (5)</paragraph>
    <hangnum nr="49"/>
    <gatha type="1"> Dasa khalu imāni <note>[khalumāni (syā.)]</note> ṭhānāni, yāni pubbe akaritvā;</gatha>
    <gatha type="last">Sa pacchā manutappati, iccevāha <note>[iccāha rājā (sī. syā. pī.)]</note> janasandho.</gatha>
    <hangnum nr="50"/>
    <gatha type="1"> Aladdhā vittaṃ tappati, pubbe asamudānitaṃ;</gatha>
    <gatha type="last">Na pubbe dhanamesissaṃ, iti pacchānutappati.</gatha>
    <hangnum nr="51"/>
    <gatha type="1"> Sakyarūpaṃ pure santaṃ, mayā sippaṃ na sikkhitaṃ;</gatha>
    <gatha type="last">Kicchā vutti asippassa, iti pacchānutappati.</gatha>
    <hangnum nr="52"/>
    <gatha type="1"> Kūṭavedī pure āsiṃ, pisuṇo piṭṭhimaṃsiko;</gatha>
    <gatha type="last">Caṇḍo ca pharuso cāpi <note>[cāsiṃ (sī. syā. pī.)]</note>, iti pacchānutappati.</gatha>
    <hangnum nr="53"/>
    <gatha type="1"> Pāṇātipātī pure āsiṃ, luddo cāpi <note>[cāsiṃ (sī. pī.)]</note> anāriyo;</gatha>
    <gatha type="last">Bhūtānaṃ nāpacāyissaṃ, iti pacchānutappati.</gatha>
    <hangnum nr="54"/>
    <gatha type="1"> Bahūsu vata santīsu, anāpādāsu itthisu;</gatha>
    <gatha type="last">Paradāraṃ asevissaṃ, iti pacchānutappati.</gatha>
    <hangnum nr="55"/>
    <gatha type="1"> Bahumhi vata santamhi, annapāne upaṭṭhite;</gatha>
    <gatha type="last">Na pubbe adadaṃ <note>[adadiṃ (sī.)]</note> dānaṃ, iti pacchānutappati.</gatha>
    <hangnum nr="56"/>
    <gatha type="1"> Mātaraṃ pitarañcāpi, jiṇṇakaṃ gatayobbanaṃ <note>[jiṇṇake gatayobbane (sī. syā. pī.)]</note>;</gatha>
    <gatha type="last">Pahu  santo na posissaṃ, iti pacchānutappati.</gatha>
    <hangnum nr="57"/>
    <gatha type="1"> Ācariyamanusatthāraṃ , sabbakāmarasāharaṃ;</gatha>
    <gatha type="last">Pitaraṃ atimaññissaṃ, iti pacchānutappati.</gatha>
    <hangnum nr="58"/>
    <gatha type="1"> Samaṇe brāhmaṇe cāpi, sīlavante bahussute;</gatha>
    <gatha type="last">Na pubbe payirupāsissaṃ, iti pacchānutappati.</gatha>
    <hangnum nr="59"/>
    <gatha type="1"> Sādhu hoti tapo ciṇṇo, santo ca payirupāsito;</gatha>
    <gatha type="last">Na ca pubbe tapo ciṇṇo, iti pacchānutappati.</gatha>
    <hangnum nr="60"/>
    <gatha type="1"> Yo ca etāni ṭhānāni, yoniso paṭipajjati;</gatha>
    <gatha type="last">Karaṃ purisakiccāni, sa pacchā nānutappatīti.</gatha>
    <centered>Janasandhajātakaṃ pañcamaṃ.</centered>
    <hangnum/>
    <paragraph> 469. Mahākaṇhajātakaṃ (6)</paragraph>
    <hangnum nr="61"/>
    <gatha type="1"> Kaṇho  kaṇho ca ghoro ca, sukkadāṭho pabhāsavā <note>[patāpavā (sī. syā. pī.)]</note>;</gatha>
    <gatha type="last">Baddho pañcahi rajjūhi, kiṃ ravi <note>[dhīra (sī. pī.), vīra (syā.)]</note> sunakho tava.</gatha>
    <hangnum nr="62"/>
    <gatha type="1"> Nāyaṃ migānamatthāya, usīnaka <note>[usīnara (sī. pī.), usīnnara (syā.)]</note> bhavissati;</gatha>
    <gatha type="last">Manussānaṃ anayo hutvā, tadā kaṇho pamokkhati.</gatha>
    <hangnum nr="63"/>
    <gatha type="1"> Pattahatthā samaṇakā, muṇḍā saṅghāṭipārutā;</gatha>
    <gatha type="last">Naṅgalehi kasissanti, tadā kaṇho pamokkhati.</gatha>
    <hangnum nr="64"/>
    <gatha type="1"> Tapassiniyo <note>[tapanīyā (ka.) dutiyantapadāni hetāni]</note> pabbajitā, muṇḍā saṅghāṭipārutā;</gatha>
    <gatha type="last">Yadā loke gamissanti, tadā kaṇho pamokkhati.</gatha>
    <hangnum nr="65"/>
    <gatha type="1"> Dīghottaroṭṭhā  jaṭilā, paṅkadantā rajassirā;</gatha>
    <gatha type="last">Iṇaṃ codāya <note>[vodāya (sī. pī.), codaya (syā.)]</note> gacchanti, tadā kaṇho pamokkhati.</gatha>
    <hangnum nr="66"/>
    <gatha type="1"> Adhicca vede <note>[vedaṃ (ka.)]</note> sāvittiṃ, yaññatantañca <note>[tantrañca (sī. syā. pī.)]</note> brāhmaṇā;</gatha>
    <gatha type="last">Bhatikāya yajissanti, tadā kaṇho pamokkhati.</gatha>
    <hangnum nr="67"/>
    <gatha type="1"> Mātaraṃ pitarañcāpi, jiṇṇakaṃ gatayobbanaṃ;</gatha>
    <gatha type="last">Pahū santo <note>[santā (sī.)]</note> na bharanti, tadā kaṇho pamokkhati.</gatha>
    <hangnum nr="68"/>
    <gatha type="1"> Mātaraṃ  pitarañcāpi, jiṇṇakaṃ gatayobbanaṃ;</gatha>
    <gatha type="last">Bālā tumheti vakkhanti, tadā kaṇho pamokkhati.</gatha>
    <hangnum nr="69"/>
    <gatha type="1"> Ācariyabhariyaṃ sakhiṃ <note>[ācariyabhariyaṃ sakhābhariyaṃ (sī. pī.)]</note>, mātulāniṃ pitucchakiṃ <note>[pitucchayaṃ (sī.), pitucchasaṃ (pī.)]</note>;</gatha>
    <gatha type="last">Yadā loke gamissanti, tadā kaṇho pamokkhati.</gatha>
    <hangnum nr="70"/>
    <gatha type="1"> Asicammaṃ gahetvāna, khaggaṃ paggayha brāhmaṇā;</gatha>
    <gatha type="last">Panthaghātaṃ karissanti, tadā kaṇho pamokkhati.</gatha>
    <hangnum nr="71"/>
    <gatha type="1"> Sukkacchavī vedhaverā, thūlabāhū apātubhā;</gatha>
    <gatha type="last">Mittabhedaṃ karissanti, tadā kaṇho pamokkhati.</gatha>
    <hangnum nr="72"/>
    <gatha type="1"> Māyāvino nekatikā, asappurisacintakā;</gatha>
    <gatha type="last">Yadā loke bhavissanti, tadā kaṇho pamokkhatīti.</gatha>
    <centered>Mahākaṇhajātakaṃ chaṭṭhaṃ.</centered>
    <hangnum/>
    <paragraph> 470. Kosiyajātakaṃ (7)</paragraph>
    <hangnum nr="73"/>
    <gatha type="1"> Neva  kiṇāmi napi vikkiṇāmi, na  cāpi me sannicayo ca atthi <note>[idhatthi (syā.)]</note>;</gatha>
    <gatha type="last">Sukiccharūpaṃ vatidaṃ parittaṃ, patthodano nālamayaṃ duvinnaṃ.</gatha>
    <hangnum nr="74"/>
    <gatha type="1"> Appamhā appakaṃ dajjā, anumajjhato majjhakaṃ;</gatha>
    <gatha type="last">Bahumhā bahukaṃ dajjā, adānaṃ nupapajjati <note>[na upapajjati (sī. pī.), nūpapajjati (syā.)]</note>.</gatha>
    <hangnum nr="75"/>
    <gatha type="1"> Taṃ taṃ vadāmi kosiya, dehi dānāni bhuñja ca.</gatha>
    <gatha type="last">Ariyamaggaṃ samārūha <note>[ariyaṃ maggaṃ samāruha (sī. pī.)]</note>, nekāsī labhate sukhaṃ.</gatha>
    <hangnum nr="76"/>
    <gatha type="1"> Moghañcassa hutaṃ hoti, moghañcāpi samīhitaṃ;</gatha>
    <gatha type="last">Atithismiṃ yo nisinnasmiṃ, eko bhuñjati bhojanaṃ.</gatha>
    <hangnum nr="77"/>
    <gatha type="1"> Taṃ taṃ vadāmi kosiya, dehi dānāni bhuñja ca;</gatha>
    <gatha type="last">Ariyamaggaṃ samārūha, nekāsī labhate sukhaṃ.</gatha>
    <hangnum nr="78"/>
    <gatha type="1"> Saccañcassa  hutaṃ hoti, saccañcāpi samīhitaṃ;</gatha>
    <gatha type="last">Atithismiṃ yo nisinnasmiṃ, neko bhuñjati bhojanaṃ.</gatha>
    <hangnum nr="79"/>
    <gatha type="1"> Taṃ taṃ vadāmi kosiya, dehi dānāni bhuñja ca;</gatha>
    <gatha type="last">Ariyamaggaṃ samārūha, nekāsī labhate sukhaṃ.</gatha>
    <hangnum nr="80"/>
    <gatha type="1"> Sarañca juhati poso, bahukāya gayāya ca;</gatha>
    <gatha type="last">Doṇe timbarutitthasmiṃ, sīghasote mahāvahe.</gatha>
    <hangnum nr="81"/>
    <gatha type="1"> Atra cassa hutaṃ hoti, atra cassa samīhitaṃ;</gatha>
    <gatha type="last">Atithismiṃ yo nisinnasmiṃ, neko bhuñjati bhojanaṃ.</gatha>
    <hangnum nr="82"/>
    <gatha type="1"> Taṃ taṃ vadāmi kosiya, dehi dānāni bhuñja ca;</gatha>
    <gatha type="last">Ariyamaggaṃ  samārūha, nekāsī labhate sukhaṃ.</gatha>
    <hangnum nr="83"/>
    <gatha type="1"> Baḷisañhi so nigilati <note>[niggilati (sī. pī.)]</note>, dīghasuttaṃ sabandhanaṃ;</gatha>
    <gatha type="last">Atithismiṃ yo nisinnasmiṃ, eko bhuñjati bhojanaṃ.</gatha>
    <hangnum nr="84"/>
    <gatha type="1"> Taṃ taṃ vadāmi kosiya, dehi dānāni bhuñja ca;</gatha>
    <gatha type="last">Ariyamaggaṃ samārūha, nekāsī labhate sukhaṃ.</gatha>
    <hangnum nr="85"/>
    <gatha type="1"> Uḷāravaṇṇā vata brāhmaṇā ime, ayañca vo sunakho kissa hetu;</gatha>
    <gatha type="last">Uccāvacaṃ vaṇṇanibhaṃ vikubbati, akkhātha no brāhmaṇā ke nu tumhe.</gatha>
    <hangnum nr="86"/>
    <gatha type="1"> Cando ca suriyo ca <note>[sūriyo ca (ka.)]</note> ubho idhāgatā, ayaṃ pana mātali devasārathi;</gatha>
    <gatha type="last">Sakkohamasmi tidasānamindo, eso ca kho pañcasikhoti vuccati.</gatha>
    <hangnum nr="87"/>
    <gatha type="1"> Pāṇissarā  mudiṅgā ca <note>[mutiṅgā ca (sī. syā. pī.]</note>, murajālambarāni ca;</gatha>
    <gatha type="last">Suttamenaṃ pabodhenti, paṭibuddho ca nandati.</gatha>
    <hangnum nr="88"/>
    <gatha type="1"> Ye kecime maccharino kadariyā, paribhāsakā samaṇabrāhmaṇānaṃ;</gatha>
    <gatha type="last">Idheva nikkhippa sarīradehaṃ, kāyassa bhedā nirayaṃ vajanti.</gatha>
    <hangnum nr="89"/>
    <gatha type="1"> Ye  kecime suggatimāsamānā <note>[suggatimāsasānā (sī. pī.), suggatāsisamānā (ka.)]</note>, dhamme  ṭhitā saṃyame saṃvibhāge;</gatha>
    <gatha type="last">Idheva nikkhippa sarīradehaṃ, kāyassa bhedā sugatiṃ vajanti.</gatha>
    <hangnum nr="90"/>
    <gatha type="1"> Tvaṃ nosi ñāti purimāsu jātisu, so maccharī rosako <note>[kosiyo (syā. ka.)]</note> pāpadhammo;</gatha>
    <gatha type="last">Taveva atthāya idhāgatamhā, mā pāpadhammo nirayaṃ gamittha <note>[appattha (ka. sī. syā. pī.)]</note>.</gatha>
    <hangnum nr="91"/>
    <gatha type="1"> Addhā hi maṃ vo hitakāmā, yaṃ maṃ samanusāsatha;</gatha>
    <gatha type="last">Sohaṃ tathā karissāmi, sabbaṃ vuttaṃ hitesibhi.</gatha>
    <hangnum nr="92"/>
    <gatha type="1"> Esāhamajjeva upāramāmi, na cāpihaṃ <note>[na cāpahaṃ (sī. pī.)]</note> kiñci kareyya pāpaṃ;</gatha>
    <gatha type="last">Na cāpi me kiñci adeyyamatthi, na cāpidatvā udakaṃ pivāmi <note>[udakampahaṃ pibe (sī.)]</note>.</gatha>
    <hangnum nr="93"/>
    <gatha type="1"> Evañca me dadato sabbakālaṃ <note>[kāle (ka.)]</note>, bhogā ime vāsava khīyissanti;</gatha>
    <gatha type="last">Tato ahaṃ pabbajissāmi sakka, hitvāna kāmāni yathodhikānīti.</gatha>
    <centered>Kosiyajātakaṃ sattamaṃ.</centered>
    <hangnum/>
    <paragraph> 471. Meṇḍakapañhajātakaṃ (8)</paragraph>
    <hangnum nr="94"/>
    <gatha type="1"> Yesaṃ  na kadāci bhūtapubbaṃ, sakhyaṃ <note>[sakkhiṃ (sī. pī.), sakhi (syā.)]</note> sattapadampimasmi loke;</gatha>
    <gatha type="last">Jātā amittā duve sahāyā, paṭisandhāya caranti kissa hetu.</gatha>
    <hangnum nr="95"/>
    <gatha type="1"> Yadi  me ajja pātarāsakāle, pañhaṃ na sakkuṇeyyātha vattumetaṃ;</gatha>
    <gatha type="last">Raṭṭhā pabbājayissāmi vo sabbe, na hi mattho duppaññajātikehi.</gatha>
    <hangnum nr="96"/>
    <gatha type="1"> Mahājanasamāgamamhi ghore, janakolāhalasaṅgamamhi jāte;</gatha>
    <gatha type="last">Vikkhittamanā anekacittā, pañhaṃ na sakkuṇoma vattumetaṃ.</gatha>
    <hangnum nr="97"/>
    <gatha type="1"> Ekaggacittāva ekamekā, rahasi gatā atthaṃ nicintayitvā <note>[atthāni cintayitvā (syā. ka.)]</note>;</gatha>
    <gatha type="last">Paviveke sammasitvāna dhīrā, atha vakkhanti janinda etamatthaṃ.</gatha>
    <hangnum nr="98"/>
    <gatha type="1"> Uggaputta-rājaputtiyānaṃ, urabbhassa maṃsaṃ piyaṃ manāpaṃ;</gatha>
    <gatha type="last">Na sunakhassa te adenti maṃsaṃ, atha meṇḍassa suṇena sakhyamassa.</gatha>
    <hangnum nr="99"/>
    <gatha type="1"> Cammaṃ vihananti eḷakassa, assapiṭṭhattharassukhassa <note>[assapiṭṭhattharaṇasukhassa (sī.)]</note> hetu;</gatha>
    <gatha type="last">Na ca te sunakhassa attharanti, atha  meṇḍassa suṇena sakhyamassa.</gatha>
    <hangnum nr="100"/>
    <gatha type="1"> Āvellitasiṅgiko  hi meṇḍo, na ca sunakhassa visāṇakāni atthi;</gatha>
    <gatha type="last">Tiṇabhakkho maṃsabhojano ca, atha meṇḍassa suṇena sakhyamassa.</gatha>
    <hangnum nr="101"/>
    <gatha type="1"> Tiṇamāsi palāsamāsi meṇḍo, na ca sunakho tiṇamāsi no palāsaṃ;</gatha>
    <gatha type="last">Gaṇheyya suṇo sasaṃ biḷāraṃ, atha meṇḍassa suṇena sakhyamassa.</gatha>
    <hangnum nr="102"/>
    <gatha type="1"> Aṭṭhaḍḍhapado  catuppadassa, meṇḍo aṭṭhanakho adissamāno;</gatha>
    <gatha type="last">Chādiyamāharatī ayaṃ imassa, maṃsaṃ āharatī ayaṃ amussa.</gatha>
    <hangnum nr="103"/>
    <gatha type="1"> Pāsādavaragato videhaseṭṭho, vitihāraṃ aññamaññabhojanānaṃ;</gatha>
    <gatha type="last">Addakkhi <note>[addasa (syā. ka.)]</note> kira sakkhikaṃ janindo, bubhukkassa  puṇṇaṃ mukhassa <note>[bhobhukkhassa ca puṇṇamukhassa (sī.)]</note> cetaṃ.</gatha>
    <hangnum nr="104"/>
    <gatha type="1"> Lābhā vata me anapparūpā, yassa medisā paṇḍitā kulamhi;</gatha>
    <gatha type="last">Pañhassa gambhīragataṃ nipuṇamatthaṃ, paṭivijjhanti subhāsitena dhīrā.</gatha>
    <hangnum nr="105"/>
    <gatha type="1"> Assatarirathañca ekamekaṃ, phītaṃ gāmavarañca ekamekaṃ;</gatha>
    <gatha type="last">Sabbesaṃ vo dammi paṇḍitānaṃ, paramappatītamano subhāsitenāti.</gatha>
    <centered>Meṇḍakapañhajātakaṃ aṭṭhamaṃ.</centered>
    <hangnum/>
    <paragraph> 472. Mahāpadumajātakaṃ (9)</paragraph>
    <hangnum nr="106"/>
    <gatha type="1"> Nādaṭṭhā <note>[nādiṭṭhā (ka. sī. syā. ka.)]</note> parato dosaṃ, aṇuṃ thūlāni sabbaso;</gatha>
    <gatha type="last">Issaro paṇaye daṇḍaṃ, sāmaṃ appaṭivekkhiya.</gatha>
    <hangnum nr="107"/>
    <gatha type="1"> Yo ca appaṭivekkhitvā, daṇḍaṃ kubbati khattiyo;</gatha>
    <gatha type="last">Sakaṇṭakaṃ so gilati, jaccandhova samakkhikaṃ.</gatha>
    <hangnum nr="108"/>
    <gatha type="1"> Adaṇḍiyaṃ daṇḍayati <note>[daṇḍiyati (syā. pī.)]</note>, daṇḍiyañca adaṇḍiyaṃ <note>[adaṇḍiya (niyya), na daṇḍaye (?)]</note>;</gatha>
    <gatha type="last">Andhova visamaṃ maggaṃ, na jānāti samāsamaṃ.</gatha>
    <hangnum nr="109"/>
    <gatha type="1"> Yo ca etāni ṭhānāni, aṇuṃ thūlāni sabbaso;</gatha>
    <gatha type="last">Sudiṭṭhamanusāseyya, sa ve voharitu <note>[vohātu (pī.)]</note> marahati.</gatha>
    <hangnum nr="110"/>
    <gatha type="1"> Nekantamudunā  sakkā, ekantatikhiṇena vā;</gatha>
    <gatha type="last">Attaṃ mahante <note>[mahatte (syā. ka.)]</note> ṭhapetuṃ <note>[ṭhāpetuṃ (sī. syā. pī.)]</note>, tasmā ubhayamācare.</gatha>
    <hangnum nr="111"/>
    <gatha type="1"> Paribhūto mudu hoti, atitikkho ca veravā;</gatha>
    <gatha type="last">Etañca ubhayaṃ ñatvā, anumajjhaṃ samācare.</gatha>
    <hangnum nr="112"/>
    <gatha type="1"> Bahumpi ratto bhāseyya, duṭṭhopi bahu bhāsati;</gatha>
    <gatha type="last">Na itthikāraṇā rāja, puttaṃ ghātetumarahasi.</gatha>
    <hangnum nr="113"/>
    <gatha type="1"> Sabbova <note>[sabbo ca (ka. sī. pī.)]</note> loko ekato <note>[ekanto (sī. pī.)]</note>, itthī ca ayamekikā;</gatha>
    <gatha type="last">Tenāhaṃ paṭipajjissaṃ, gacchatha pakkhipatheva <note>[pakkhipetha (syā. aṭṭha.)]</note> taṃ.</gatha>
    <hangnum nr="114"/>
    <gatha type="1"> Anekatāle narake, gambhīre ca suduttare <note>[gambhīre suduruttare (pī. ka.)]</note>;</gatha>
    <gatha type="last">Pātito giriduggasmiṃ, kena tvaṃ tattha nāmari.</gatha>
    <hangnum nr="115"/>
    <gatha type="1"> Nāgo jātaphaṇo tattha, thāmavā girisānujo;</gatha>
    <gatha type="last">Paccaggahi maṃ bhogehi, tenāhaṃ tattha nāmariṃ.</gatha>
    <hangnum nr="116"/>
    <gatha type="1"> Ehi taṃ paṭinessāmi, rājaputta sakaṃ gharaṃ;</gatha>
    <gatha type="last">Rajjaṃ kārehi <note>[kāresi (sī.)]</note> bhaddante, kiṃ araññe karissasi.</gatha>
    <hangnum nr="117"/>
    <gatha type="1"> Yathā gilitvā baḷisaṃ, uddhareyya salohitaṃ;</gatha>
    <gatha type="last">Uddharitvā sukhī assa, evaṃ <note>[sukhaṃ (pī. ka.)]</note> passāmi attanaṃ <note>[attani (pī. ka.), attanā (syā.), evaṃ ahampi puna sotthibhāvappattaṃ gilitabaḷisaṃ purisamiva attānaṃ passāmīti (aṭṭha. saṃvaṇṇanā)]</note>.</gatha>
    <hangnum nr="118"/>
    <gatha type="1"> Kiṃ nu tvaṃ baḷisaṃ brūsi, kiṃ tvaṃ brūsi salohitaṃ;</gatha>
    <gatha type="last">Kiṃ nu tvaṃ ubbhataṃ brūsi, taṃ me akkhāhi pucchito.</gatha>
    <hangnum nr="119"/>
    <gatha type="1"> Kāmāhaṃ baḷisaṃ brūmi, hatthiassaṃ salohitaṃ;</gatha>
    <gatha type="last">Cattāhaṃ ubbhataṃ brūmi, evaṃ jānāhi khattiya.</gatha>
    <hangnum nr="120"/>
    <gatha type="1"> Ciñcāmāṇavikā  mātā, devadatto ca me pitā;</gatha>
    <gatha type="2">Ānando paṇḍito nāgo, sāriputto ca devatā;</gatha>
    <gatha type="last">Rājaputto ahaṃ āsiṃ <note>[ahaṃ tadā rājaputto (sī. syā. pī.)]</note>, evaṃ dhāretha jātakanti.</gatha>
    <centered>Mahāpadumajātakaṃ navamaṃ.</centered>
    <hangnum/>
    <paragraph> 473. Mittāmittajātakaṃ (10)</paragraph>
    <hangnum nr="121"/>
    <gatha type="1"> Kāni  kammāni kubbānaṃ, kathaṃ viññū parakkame;</gatha>
    <gatha type="last">Amittaṃ jāneyya medhāvī, disvā sutvā ca paṇḍito.</gatha>
    <hangnum nr="122"/>
    <gatha type="1"> Na naṃ umhayate disvā, na ca naṃ paṭinandati;</gatha>
    <gatha type="last">Cakkhūni cassa <note>[cakkhūnissa (syā. ka.)]</note> na dadāti, paṭilomañca vattati.</gatha>
    <hangnum nr="123"/>
    <gatha type="1"> Amitte tassa bhajati, mitte tassa na sevati;</gatha>
    <gatha type="last">Vaṇṇakāme nivāreti, akkosante pasaṃsati.</gatha>
    <hangnum nr="124"/>
    <gatha type="1"> Guyhañca tassa nakkhāti, tassa guyhaṃ na gūhati;</gatha>
    <gatha type="last">Kammaṃ tassa na vaṇṇeti, paññassa nappasaṃsati.</gatha>
    <hangnum nr="125"/>
    <gatha type="1"> Abhave  nandati tassa, bhave tassa na nandati;</gatha>
    <gatha type="2">Accheraṃ <note>[acchariyaṃ (sī. syā. pī.)]</note> bhojanaṃ laddhā, tassa nuppajjate sati;</gatha>
    <gatha type="last">Tato naṃ nānukampati, aho sopi <note>[ahāsopi (ka. sī. syā. ka.)]</note> labheyyito.</gatha>
    <hangnum nr="126"/>
    <gatha type="1"> Iccete soḷasākārā, amittasmiṃ patiṭṭhitā;</gatha>
    <gatha type="last">Yehi amittaṃ jāneyya, disvā sutvā ca paṇḍito.</gatha>
    <hangnum nr="127"/>
    <gatha type="1"> Kāni kammāni kubbānaṃ, kathaṃ viññū parakkame;</gatha>
    <gatha type="last">Mittaṃ  jāneyya medhāvī, disvā sutvā ca paṇḍito.</gatha>
    <hangnum nr="128"/>
    <gatha type="1"> Pavutthaṃ tassa sarati, āgataṃ abhinandati;</gatha>
    <gatha type="last">Tato kelāyito hoti, vācāya paṭinandati.</gatha>
    <hangnum nr="129"/>
    <gatha type="1"> Mitte tasseva bhajati, amitte tassa na sevati;</gatha>
    <gatha type="last">Akkosante nivāreti, vaṇṇakāme pasaṃsati.</gatha>
    <hangnum nr="130"/>
    <gatha type="1"> Guyhañca tassa akkhāti, tassa guyhañca gūhati;</gatha>
    <gatha type="last">Kammañca tassa vaṇṇeti, paññaṃ tassa <note>[paññamassa (syā. ka.)]</note> pasaṃsati.</gatha>
    <hangnum nr="131"/>
    <gatha type="1"> Bhave ca nandati tassa <note>[bhave nandati tassa ca (ka.)]</note>, abhave tassa na nandati;</gatha>
    <gatha type="2">Accheraṃ <note>[acchariyaṃ (sī. syā. pī.)]</note> bhojanaṃ laddhā, tassa uppajjate sati;</gatha>
    <gatha type="last">Tato naṃ anukampati, aho sopi <note>[pahāsopi (ka. sī. syā. ka.)]</note> labheyyito.</gatha>
    <hangnum nr="132"/>
    <gatha type="1"> Iccete  soḷasākārā, mittasmiṃ suppatiṭṭhitā;</gatha>
    <gatha type="last">Yehi mittañca jāneyya <note>[mittaṃ sujāneyya (pī. ka.)]</note>, disvā sutvā ca paṇḍitoti.</gatha>
    <centered>Mittāmittajātakaṃ dasamaṃ.</centered>
    <centered>Dvādasakanipātaṃ niṭṭhitaṃ.</centered>
    <paragraph>Tassuddānaṃ –</paragraph>
    <gatha type="1">Lahucitta sasāla kasanti puna, atha kāma dasakhaluṭṭhānavaro;</gatha>
    <gatha type="last">Atha kaṇha sukosiya meṇḍavaro, padumo puna mittavarena dasāti.</gatha>
  </text>
</tree>
