<?xml version='1.0' encoding='UTF-8'?>
<tree text="8. A&#x1E6D;&#x1E6D;hakanip&#x101;to" target="text">
  <text>
    <hangnum/>
    <paragraph> 417. Kaccānijātakaṃ (1)</paragraph>
    <hangnum nr="1"/>
    <gatha type="1"> Odātavatthā  suci allakesā, kaccāni kiṃ kumbhimadhissayitvā <note>[kumbhimapassayitvā (pī.)]</note>;</gatha>
    <gatha type="last">Piṭṭhā tilā dhovasi taṇḍulāni, tilodano hehiti kissa hetu.</gatha>
    <hangnum nr="2"/>
    <gatha type="1"> Na kho ayaṃ brāhmaṇa bhojanatthā <note>[bhojanatthaṃ (syā.)]</note>, tilodano hehiti sādhupakko;</gatha>
    <gatha type="last">Dhammo mato tassa pahuttamajja <note>[pahūnamajja (syā.), pahūtamajja (sī.), bahūtamajjā (pī.)]</note>, ahaṃ karissāmi susānamajjhe.</gatha>
    <hangnum nr="3"/>
    <gatha type="1"> Anuvicca kaccāni karohi kiccaṃ, dhammo mato ko nu taveva <note>[taveta (sī. syā. pī.)]</note> saṃsi;</gatha>
    <gatha type="last">Sahassanetto atulānubhāvo, na miyyatī dhammavaro kadāci.</gatha>
    <hangnum nr="4"/>
    <gatha type="1"> Daḷhappamāṇaṃ mama ettha brahme, dhammo mato natthi mamettha kaṅkhā;</gatha>
    <gatha type="last">Ye yeva dāni pāpā bhavanti, te  teva dāni sukhitā bhavanti.</gatha>
    <hangnum nr="5"/>
    <gatha type="1"> Suṇisā hi mayhaṃ vañjhā ahosi, sā maṃ vadhitvāna vijāyi puttaṃ;</gatha>
    <gatha type="last">Sā dāni sabbassa kulassa issarā, ahaṃ panamhi <note>[vasāmi (syā.)]</note> apaviddhā ekikā.</gatha>
    <hangnum nr="6"/>
    <gatha type="1"> Jīvāmi  vohaṃ na matohamasmi <note>[nāhaṃ matosmi (sī. pī.)]</note>, taveva atthāya idhāgatosmi;</gatha>
    <gatha type="last">Yā taṃ vadhitvāna vijāyi puttaṃ, sahāva puttena karomi bhasmaṃ.</gatha>
    <hangnum nr="7"/>
    <gatha type="1"> Evañca <note>[etañca (sī. pī.)]</note> te ruccati devarāja, mameva atthāya idhāgatosi;</gatha>
    <gatha type="last">Ahañca putto suṇisā ca nattā, sammodamānā gharamāvasema.</gatha>
    <hangnum nr="8"/>
    <gatha type="1"> Evañca te ruccati kātiyāni, hatāpi santā na jahāsi dhammaṃ;</gatha>
    <gatha type="last">Tuvañca <note>[tvañca (pī. ka.)]</note> putto suṇisā ca nattā, sammodamānā gharamāvasetha.</gatha>
    <hangnum nr="9"/>
    <gatha type="1"> Sā kātiyānī suṇisāya saddhiṃ, sammodamānā gharamāvasittha;</gatha>
    <gatha type="last">Putto  ca nattā ca upaṭṭhahiṃsu, devānamindena adhiggahītāti.</gatha>
    <centered>Kaccānijātakaṃ paṭhamaṃ.</centered>
    <hangnum/>
    <paragraph> 418. Aṭṭhasaddajātakaṃ (2)</paragraph>
    <hangnum nr="10"/>
    <gatha type="1"> Idaṃ  pure ninnamāhu, bahumacchaṃ mahodakaṃ;</gatha>
    <gatha type="2">Āvāso bakarājassa, pettikaṃ bhavanaṃ mama;</gatha>
    <gatha type="last">Tyajja bhekena <note>[bhiṅgena (ka.)]</note> yāpema, okaṃ na vajahāmase <note>[okantaṃ na jahāmase (ka.)]</note>.</gatha>
    <hangnum nr="11"/>
    <gatha type="1"> Ko dutiyaṃ asīlissa, bandharassakkhi bhecchati <note>[bhejjati (sī. syā. pī.), bhindati (ka.)]</note>;</gatha>
    <gatha type="last">Ko me putte kulāvakaṃ, mañca sotthiṃ karissati.</gatha>
    <hangnum nr="12"/>
    <gatha type="1"> Sabbā parikkhayā pheggu, yāva tassā gatī ahu;</gatha>
    <gatha type="last">Khīṇabhakkho mahārāja, sāre na ramatī ghuṇo.</gatha>
    <hangnum nr="13"/>
    <gatha type="1"> Sā  nūnāhaṃ ito gantvā, rañño muttā nivesanā;</gatha>
    <gatha type="last">Attānaṃ ramayissāmi, dumasākhaniketinī.</gatha>
    <hangnum nr="14"/>
    <gatha type="1"> So nūnāhaṃ ito gantvā, rañño mutto nivesanā;</gatha>
    <gatha type="last">Aggodakāni pissāmi, yūthassa purato vajaṃ.</gatha>
    <hangnum nr="15"/>
    <gatha type="1"> Taṃ maṃ kāmehi sammattaṃ, rattaṃ kāmesu mucchitaṃ;</gatha>
    <gatha type="last">Ānayī bharato <note>[vanato (ka.)]</note> luddo, bāhiko bhaddamatthu te.</gatha>
    <hangnum nr="16"/>
    <gatha type="1"> Andhakāratimisāyaṃ, tuṅge uparipabbate;</gatha>
    <gatha type="last">Sā  maṃ saṇhena mudunā, mā pādaṃ khali <note>[khaṇi (sī. syā. pī.)]</note> yasmani.</gatha>
    <hangnum nr="17"/>
    <gatha type="1"> Asaṃsayaṃ jātikhayantadassī, na gabbhaseyyaṃ punarāvajissaṃ;</gatha>
    <gatha type="last">Ayamantimā pacchimā gabbhaseyyā <note>[ayaṃ hi me antimā gabbhaseyyā (sī. pī.)]</note>, khīṇo me saṃsāro punabbhavāyāti.</gatha>
    <centered>Aṭṭhasaddajātakaṃ dutiyaṃ.</centered>
    <hangnum/>
    <paragraph> 419. Sulasājātakaṃ (3)</paragraph>
    <hangnum nr="18"/>
    <gatha type="1"> Idaṃ suvaṇṇakāyūraṃ, muttā veḷuriyā bahū;</gatha>
    <gatha type="last">Sabbaṃ harassu bhaddante, mañca dāsīti sāvaya.</gatha>
    <hangnum nr="19"/>
    <gatha type="1"> Oropayassu kalyāṇi, mā bāḷhaṃ <note>[bahuṃ (sī. syā. pī.)]</note> paridevasi;</gatha>
    <gatha type="last">Na cāhaṃ abhijānāmi, ahantvā dhanamābhataṃ.</gatha>
    <hangnum nr="20"/>
    <gatha type="1"> Yato sarāmi attānaṃ, yato pattāsmi viññutaṃ;</gatha>
    <gatha type="last">Na cāhaṃ abhijānāmi, aññaṃ piyataraṃ tayā.</gatha>
    <hangnum nr="21"/>
    <gatha type="1"> Ehi taṃ upagūhissaṃ <note>[upaguyhissaṃ (ka.)]</note>, karissañca padakkhiṇaṃ;</gatha>
    <gatha type="last">Na hi dāni puna atthi, mama tuyhañca saṅgamo.</gatha>
    <hangnum nr="22"/>
    <gatha type="1"> Na  hi sabbesu ṭhānesu, puriso hoti paṇḍito;</gatha>
    <gatha type="last">Itthīpi paṇḍitā hoti, tattha tattha vicakkhaṇā.</gatha>
    <hangnum nr="23"/>
    <gatha type="1"> Na  hi sabbesu ṭhānesu, puriso hoti paṇḍito;</gatha>
    <gatha type="last">Itthīpi  paṇḍitā hoti, lahuṃ atthaṃ vicintikā <note>[lahumatthavicintikā (sī. pī.)]</note>.</gatha>
    <hangnum nr="24"/>
    <gatha type="1"> Lahuñca vata khippañca, nikaṭṭhe samacetayi;</gatha>
    <gatha type="last">Migaṃ puṇṇāyateneva <note>[puṇṇāyataneva (syā.)]</note>, sulasā sattukaṃ vadhi.</gatha>
    <hangnum nr="25"/>
    <gatha type="1"> Yodha uppatitaṃ atthaṃ, na khippamanubujjhati;</gatha>
    <gatha type="last">So haññati mandamati, corova girigabbhare.</gatha>
    <hangnum nr="26"/>
    <gatha type="1"> Yo ca uppatitaṃ atthaṃ, khippameva nibodhati;</gatha>
    <gatha type="last">Muccate sattusambādhā, sulasā sattukāmivāti.</gatha>
    <centered>Sulasājātakaṃ tatiyaṃ.</centered>
    <hangnum/>
    <paragraph> 420. Sumaṅgalajātakaṃ (4)</paragraph>
    <hangnum nr="27"/>
    <gatha type="1"> Bhusamhi <note>[bhusampi (ka.), bhusaṃ hi (sī. niyya)]</note> kuddhoti avekkhiyāna, na tāva daṇḍaṃ paṇayeyya issaro;</gatha>
    <gatha type="last">Aṭṭhānaso appatirūpamattano, parassa dukkhāni bhusaṃ udīraye.</gatha>
    <hangnum nr="28"/>
    <gatha type="1"> Yato ca jāneyya pasādamattano, atthaṃ niyuñjeyya parassa dukkaṭaṃ;</gatha>
    <gatha type="last">Tadāyamatthoti sayaṃ avekkhiya, athassa daṇḍaṃ sadisaṃ nivesaye.</gatha>
    <hangnum nr="29"/>
    <gatha type="1"> Na cāpi jhāpeti paraṃ na attanaṃ, amucchito yo nayate nayānayaṃ;</gatha>
    <gatha type="last">Yo  daṇḍadhāro bhavatīdha issaro, sa vaṇṇagutto siriyā na dhaṃsati.</gatha>
    <hangnum nr="30"/>
    <gatha type="1"> Ye khattiyā se anisammakārino, paṇenti daṇḍaṃ sahasā pamucchitā;</gatha>
    <gatha type="last">Avaṇṇasaṃyutā <note>[yuttāva (ka.)]</note> jahanti jīvitaṃ, ito vimuttāpi ca yanti duggatiṃ.</gatha>
    <hangnum nr="31"/>
    <gatha type="1"> Dhamme  ca ye ariyappavedite ratā, anuttarā te vacasā manasā kammunā ca;</gatha>
    <gatha type="last">Te santisoraccasamādhisaṇṭhitā, vajanti lokaṃ dubhayaṃ tathāvidhā.</gatha>
    <hangnum nr="32"/>
    <gatha type="1"> Rājāhamasmi narapamadānamissaro, sacepi kujjhāmi ṭhapemi attanaṃ;</gatha>
    <gatha type="last">Nisedhayanto janataṃ tathāvidhaṃ, paṇemi daṇḍaṃ anukampa yoniso.</gatha>
    <hangnum nr="33"/>
    <gatha type="1"> Sirī ca lakkhī ca taveva khattiya, janādhipa mā vijahi kudācanaṃ;</gatha>
    <gatha type="last">Akkodhano niccapasannacitto, anīgho tuvaṃ vassasatāni pālaya.</gatha>
    <hangnum nr="34"/>
    <gatha type="1"> Guṇehi etehi upeta khattiya, ṭhitamariyavattī <note>[vatti (sī.), vutti (ka.)]</note> suvaco akodhano;</gatha>
    <gatha type="last">Sukhī  anuppīḷa pasāsamediniṃ <note>[anuppīḷaṃ sahasamedaniṃ (ka.)]</note>, ito vimuttopi ca yāhi suggatiṃ.</gatha>
    <hangnum nr="35"/>
    <gatha type="1"> Evaṃ  sunītena <note>[suvinītena (pī.)]</note> subhāsitena, dhammena ñāyena upāyaso nayaṃ;</gatha>
    <gatha type="last">Nibbāpaye saṅkhubhitaṃ mahājanaṃ, mahāva megho salilena medininti <note>[medaninti (syā. ka.)]</note>.</gatha>
    <centered>Sumaṅgalajātakaṃ catutthaṃ.</centered>
    <hangnum/>
    <paragraph> 421. Gaṅgamālajātakaṃ (5)</paragraph>
    <hangnum nr="36"/>
    <gatha type="1"> Aṅgārajātā pathavī, kukkuḷānugatā mahī;</gatha>
    <gatha type="last">Atha gāyasi vattāni <note>[vatthāni (ka.)]</note>, na taṃ tapati ātapo.</gatha>
    <hangnum nr="37"/>
    <gatha type="1"> Uddhaṃ tapati ādicco, adho tapati vālukā;</gatha>
    <gatha type="last">Atha gāyasi vattāni <note>[vatthāni (ka.)]</note>, na taṃ tapati ātapo.</gatha>
    <hangnum nr="38"/>
    <gatha type="1"> Na  maṃ tapati ātapo, ātapā <note>[ātappā (sī. syā. pī.)]</note> tapayanti maṃ;</gatha>
    <gatha type="last">Atthā hi vividhā rāja, te tapanti na ātapo.</gatha>
    <hangnum nr="39"/>
    <gatha type="1"> Addasaṃ kāma te mūlaṃ, saṅkappā kāma jāyasi;</gatha>
    <gatha type="last">Na taṃ saṅkappayissāmi, evaṃ kāma na hehisi.</gatha>
    <hangnum nr="40"/>
    <gatha type="1"> Appāpi kāmā na alaṃ, bahūhipi na tappati;</gatha>
    <gatha type="last">Ahahā bālalapanā, parivajjetha <note>[paṭivijjhetha (pī. sī. aṭṭha.)]</note> jaggato.</gatha>
    <hangnum nr="41"/>
    <gatha type="1"> Appassa  kammassa phalaṃ mamedaṃ, udayo ajjhāgamā mahattapattaṃ;</gatha>
    <gatha type="last">Suladdhalābho vata māṇavassa, yo pabbajī kāmarāgaṃ pahāya.</gatha>
    <hangnum nr="42"/>
    <gatha type="1"> Tapasā pajahanti pāpakammaṃ, tapasā nhāpitakumbhakārabhāvaṃ;</gatha>
    <gatha type="last">Tapasā abhibhuyya gaṅgamāla, nāmenālapasajja brahmadattaṃ.</gatha>
    <hangnum nr="43"/>
    <gatha type="1"> Sandiṭṭhikameva ‘‘amma’’ passatha, khantīsoraccassa ayaṃ <note>[yo (syā. pī. ka.)]</note> vipāko;</gatha>
    <gatha type="last">Yo <note>[so (syā. ka.)]</note> sabbajanassa vanditohu, taṃ vandāma sarājikā samaccā.</gatha>
    <hangnum nr="44"/>
    <gatha type="1"> Mā kiñci avacuttha gaṅgamālaṃ, muninaṃ monapathesu sikkhamānaṃ;</gatha>
    <gatha type="last">Eso hi atari aṇṇavaṃ, yaṃ taritvā caranti vītasokāti.</gatha>
    <centered>Gaṅgamālajātakaṃ pañcamaṃ.</centered>
    <hangnum/>
    <paragraph> 422. Cetiyajātakaṃ (6)</paragraph>
    <hangnum nr="45"/>
    <gatha type="1"> Dhammo  have hato hanti, nāhato hanti kiñcanaṃ <note>[kañcinaṃ (pī.)]</note>;</gatha>
    <gatha type="last">Tasmā hi dhammaṃ na hane, mā tvaṃ <note>[taṃ (syā. pī.)]</note> dhammo hato hani.</gatha>
    <hangnum nr="46"/>
    <gatha type="1"> Alikaṃ  bhāsamānassa, apakkamanti devatā;</gatha>
    <gatha type="2">Pūtikañca mukhaṃ vāti, sakaṭṭhānā ca dhaṃsati;</gatha>
    <gatha type="last">Yo jānaṃ pucchito pañhaṃ, aññathā naṃ viyākare.</gatha>
    <hangnum nr="47"/>
    <gatha type="1"> Sace hi saccaṃ bhaṇasi, hohi rāja yathā pure;</gatha>
    <gatha type="last">Musā ce bhāsase rāja, bhūmiyaṃ tiṭṭha cetiya.</gatha>
    <hangnum nr="48"/>
    <gatha type="1"> Akāle vassatī tassa, kāle tassa na vassati;</gatha>
    <gatha type="last">Yo jānaṃ pucchito pañhaṃ, aññathā naṃ viyākare.</gatha>
    <hangnum nr="49"/>
    <gatha type="1"> Sace hi saccaṃ bhaṇasi, hohi rāja yathā pure;</gatha>
    <gatha type="last">Musā ce bhāsase rāja, bhūmiṃ pavisa cetiya.</gatha>
    <hangnum nr="50"/>
    <gatha type="1"> Jivhā tassa dvidhā hoti, uragasseva disampati;</gatha>
    <gatha type="last">Yo jānaṃ pucchito pañhaṃ, aññathā naṃ viyākare.</gatha>
    <hangnum nr="51"/>
    <gatha type="1"> Sace hi saccaṃ bhaṇasi, hohi rāja yathā pure;</gatha>
    <gatha type="last">Musā ce bhāsase rāja, bhiyyo pavisa cetiya.</gatha>
    <hangnum nr="52"/>
    <gatha type="1"> Jivhā tassa na bhavati, macchasseva disampati;</gatha>
    <gatha type="last">Yo jānaṃ pucchito pañhaṃ, aññathā naṃ viyākare.</gatha>
    <hangnum nr="53"/>
    <gatha type="1"> Sace hi saccaṃ bhaṇasi, hohi rāja yathā pure;</gatha>
    <gatha type="last">Musā ce bhāsase rāja, bhiyyo pavisa cetiya.</gatha>
    <hangnum nr="54"/>
    <gatha type="1"> Thiyova  tassa jāyanti <note>[thiyo tassa pajāyanti (ka.)]</note>, na pumā jāyare kule;</gatha>
    <gatha type="last">Yo jānaṃ pucchito pañhaṃ, aññathā naṃ viyākare.</gatha>
    <hangnum nr="55"/>
    <gatha type="1"> Sace hi saccaṃ bhaṇasi, hohi rāja yathā pure;</gatha>
    <gatha type="last">Musā ce bhāsase rāja, bhiyyo pavisa cetiya.</gatha>
    <hangnum nr="56"/>
    <gatha type="1"> Puttā tassa na bhavanti, pakkamanti disodisaṃ;</gatha>
    <gatha type="last">Yo jānaṃ pucchito pañhaṃ, aññathā naṃ viyākare.</gatha>
    <hangnum nr="57"/>
    <gatha type="1"> Sace hi saccaṃ bhaṇasi, hohi rāja yathā pure;</gatha>
    <gatha type="last">Musā ce bhāsase rāja, bhiyyo pavisa cetiya.</gatha>
    <hangnum nr="58"/>
    <gatha type="1"> Sa  rājā isinā satto, antalikkhacaro pure;</gatha>
    <gatha type="last">Pāvekkhi pathaviṃ cecco, hīnatto patva pariyāyaṃ <note>[attapariyāyaṃ (sī. syā.), pattapariyāyaṃ (ka. sī. niyya)]</note>.</gatha>
    <hangnum nr="59"/>
    <gatha type="1"> Tasmā  hi chandāgamanaṃ, nappasaṃsanti paṇḍitā;</gatha>
    <gatha type="last">Aduṭṭhacitto bhāseyya, giraṃ saccūpasaṃhitanti.</gatha>
    <centered>Cetiyajātakaṃ chaṭṭhaṃ.</centered>
    <hangnum/>
    <paragraph> 423. Indriyajātakaṃ (7)</paragraph>
    <hangnum nr="60"/>
    <gatha type="1"> Yo indriyānaṃ kāmena, vasaṃ nārada gacchati;</gatha>
    <gatha type="last">So pariccajjubho loke, jīvantova visussati <note>[jīvantopivisussati (syā.), jīvanto vāpi sussati (ka.)]</note>.</gatha>
    <hangnum nr="61"/>
    <gatha type="1"> Sukhassānantaraṃ dukkhaṃ, dukkhassānantaraṃ sukhaṃ;</gatha>
    <gatha type="last">Sosi <note>[sopi (syā. pī. ka.)]</note> patto sukhā <note>[sukha (syā.), sukhaṃ (ka.)]</note> dukkhaṃ, pāṭikaṅkha varaṃ sukhaṃ.</gatha>
    <hangnum nr="62"/>
    <gatha type="1"> Kicchakāle  kicchasaho, yo kicchaṃ nātivattati;</gatha>
    <gatha type="last">Sa kicchantaṃ sukhaṃ dhīro, yogaṃ samadhigacchati.</gatha>
    <hangnum nr="63"/>
    <gatha type="1"> Na heva kāmāna kāmā, nānatthā nātthakāraṇā;</gatha>
    <gatha type="last">Na katañca niraṅkatvā, dhammā cavitumarahasi.</gatha>
    <hangnum nr="64"/>
    <gatha type="1"> Dakkhaṃ gahapatī <note>[gahapataṃ (sī. syā. pī.), gahavataṃ (?)]</note> sādhu, saṃvibhajjañca bhojanaṃ;</gatha>
    <gatha type="last">Ahāso atthalābhesu, atthabyāpatti abyatho.</gatha>
    <hangnum nr="65"/>
    <gatha type="1"> Ettāvatetaṃ paṇḍiccaṃ, api so <note>[asito (sī. syā. pī.)]</note> davilo <note>[devalo (sī. pī.)]</note> bravi;</gatha>
    <gatha type="last">Na yito kiñci pāpiyo, yo indriyānaṃ vasaṃ vaje.</gatha>
    <hangnum nr="66"/>
    <gatha type="1"> Amittānaṃva hatthatthaṃ, sivi pappoti māmiva;</gatha>
    <gatha type="2">Kammaṃ vijjañca dakkheyyaṃ, vivāhaṃ sīlamaddavaṃ;</gatha>
    <gatha type="last">Ete ca yase hāpetvā, nibbatto sehi kammehi.</gatha>
    <hangnum nr="67"/>
    <gatha type="1"> Sohaṃ sahassajīnova abandhu aparāyaṇo;</gatha>
    <gatha type="last">Ariyadhammā apakkanto, yathā peto tathevahaṃ.</gatha>
    <hangnum nr="68"/>
    <gatha type="1"> Sukhakāme  dukkhāpetvā, āpannosmi padaṃ imaṃ;</gatha>
    <gatha type="last">So sukhaṃ nādhigacchāmi, ṭhito <note>[cito (pī. sī. aṭṭha.)]</note> bhāṇumatāmivāti.</gatha>
    <centered>Indriyajātakaṃ sattamaṃ.</centered>
    <hangnum/>
    <paragraph> 424. Ādittajātakaṃ (8)</paragraph>
    <hangnum nr="69"/>
    <gatha type="1"> Ādittasmiṃ agārasmiṃ, yaṃ nīharati bhājanaṃ;</gatha>
    <gatha type="last">Taṃ  tassa hoti atthāya, no ca yaṃ tattha ḍayhati.</gatha>
    <hangnum nr="70"/>
    <gatha type="1"> Evāmādīpito  loko, jarāya maraṇena ca;</gatha>
    <gatha type="last">Nīharetheva dānena, dinnaṃ hoti sunīhataṃ <note>[sunībhataṃ (sī. syā. pī.), sunibbhataṃ (ka.)]</note>.</gatha>
    <hangnum nr="71"/>
    <gatha type="1"> Yo dhammaladdhassa dadāti dānaṃ, uṭṭhānavīriyādhigatassa jantu;</gatha>
    <gatha type="last">Atikkamma so vetaraṇiṃ <note>[vettaraṇiṃ (ka.)]</note> yamassa, dibbāni ṭhānāni upeti macco.</gatha>
    <hangnum nr="72"/>
    <gatha type="1"> Dānañca yuddhañca samānamāhu, appāpi santā bahuke jinanti;</gatha>
    <gatha type="last">Appampi ce saddahāno dadāti, teneva so hoti sukhī parattha.</gatha>
    <hangnum nr="73"/>
    <gatha type="1"> Viceyya dānaṃ sugatappasatthaṃ, ye dakkhiṇeyyā idha jīvaloke;</gatha>
    <gatha type="last">Etesu dinnāni mahapphalāni, bījāni vuttāni yathā sukhette.</gatha>
    <hangnum nr="74"/>
    <gatha type="1"> Yo pāṇabhūtāni aheṭhayaṃ caraṃ, parūpavādā na karoti pāpaṃ;</gatha>
    <gatha type="last">Bhīruṃ pasaṃsanti na tattha sūraṃ, bhayā hi santo na karonti pāpaṃ.</gatha>
    <hangnum nr="75"/>
    <gatha type="1"> Hīnena brahmacariyena, khattiye upapajjati;</gatha>
    <gatha type="last">Majjhimena  ca devattaṃ, uttamena visujjhati.</gatha>
    <hangnum nr="76"/>
    <gatha type="1"> Addhā  hi dānaṃ bahudhā pasatthaṃ, dānā ca kho dhammapadaṃva seyyo;</gatha>
    <gatha type="last">Pubbeva hi pubbatareva santo <note>[pubbe ca hi pubbatare ca santo (saṃ. ni. 1.33)]</note>, nibbānamevajjhagamuṃ sapaññāti.</gatha>
    <centered>Ādittajātakaṃ aṭṭhamaṃ.</centered>
    <hangnum/>
    <paragraph> 425. Aṭṭhānajātakaṃ (9)</paragraph>
    <hangnum nr="77"/>
    <gatha type="1"> Gaṅgā kumudinī santā, saṅkhavaṇṇā ca kokilā;</gatha>
    <gatha type="last">Jambu tālaphalaṃ dajjā, atha nūna tadā siyā.</gatha>
    <hangnum nr="78"/>
    <gatha type="1"> Yadā kacchapalomānaṃ, pāvāro tividho siyā;</gatha>
    <gatha type="last">Hemantikaṃ pāvuraṇaṃ <note>[pāpuraṇaṃ (sī. syā. pī.)]</note>, atha nūna tadā siyā.</gatha>
    <hangnum nr="79"/>
    <gatha type="1"> Yadā makasapādānaṃ <note>[dāṭhānaṃ (sī. pī.)]</note>, aṭṭālo sukato siyā;</gatha>
    <gatha type="last">Daḷho ca avikampī ca <note>[appakampī ca (sī. pī.)]</note>, atha nūna tadā siyā.</gatha>
    <hangnum nr="80"/>
    <gatha type="1"> Yadā sasavisāṇānaṃ, nisseṇī sukatā siyā;</gatha>
    <gatha type="last">Saggassārohaṇatthāya, atha nūna tadā siyā.</gatha>
    <hangnum nr="81"/>
    <gatha type="1"> Yadā nisseṇimāruyha, candaṃ khādeyyu mūsikā;</gatha>
    <gatha type="last">Rāhuñca paripāteyyuṃ <note>[paribāheyyuṃ (syā.)]</note>, atha nūna tadā siyā.</gatha>
    <hangnum nr="82"/>
    <gatha type="1"> Yadā surāghaṭaṃ pitvā, makkhikā gaṇacāriṇī;</gatha>
    <gatha type="last">Aṅgāre  vāsaṃ kappeyyuṃ, atha nūna tadā siyā.</gatha>
    <hangnum nr="83"/>
    <gatha type="1"> Yadā  bimboṭṭhasampanno, gadrabho sumukho siyā;</gatha>
    <gatha type="last">Kusalo naccagītassa, atha nūna tadā siyā.</gatha>
    <hangnum nr="84"/>
    <gatha type="1"> Yadā kākā ulūkā ca, mantayeyyuṃ rahogatā;</gatha>
    <gatha type="last">Aññamaññaṃ pihayeyyuṃ, atha nūna tadā siyā.</gatha>
    <hangnum nr="85"/>
    <gatha type="1"> Yadā muḷāla <note>[pulasa (sī. pī.), pulāsa (syā.)]</note> pattānaṃ, chattaṃ thirataraṃ siyā;</gatha>
    <gatha type="last">Vassassa paṭighātāya, atha nūna tadā siyā.</gatha>
    <hangnum nr="86"/>
    <gatha type="1"> Yadā  kulako <note>[kuluṅko (sī. pī.), kuluko (syā.)]</note> sakuṇo, pabbataṃ gandhamādanaṃ;</gatha>
    <gatha type="last">Tuṇḍenādāya gaccheyya, atha nūna tadā siyā.</gatha>
    <hangnum nr="87"/>
    <gatha type="1"> Yadā sāmuddikaṃ nāvaṃ, sa-yantaṃ sa-vaṭākaraṃ <note>[sapaṭākāraṃ (ka.)]</note>;</gatha>
    <gatha type="last">Ceṭo ādāya gaccheyya, atha nūna tadā siyāti.</gatha>
    <centered>Aṭṭhānajātakaṃ navamaṃ.</centered>
    <hangnum/>
    <paragraph> 426. Dīpijātakaṃ (10)</paragraph>
    <hangnum nr="88"/>
    <gatha type="1"> Khamanīyaṃ yāpanīyaṃ, kacci mātula te sukhaṃ;</gatha>
    <gatha type="last">Sukhaṃ te ammā avaca, sukhakāmāva <note>[sukhakāmā hi (sī. syā. pī.)]</note> te mayaṃ.</gatha>
    <hangnum nr="89"/>
    <gatha type="1"> Naṅguṭṭhaṃ me avakkamma <note>[apakkamma (ka.)]</note>, heṭhayitvāna <note>[pothayitvāna (ka.)]</note> eḷike <note>[eḷaki (syā.), eḷiki (pī.)]</note>;</gatha>
    <gatha type="last">Sājja mātulavādena, muñcitabbā nu maññasi.</gatha>
    <hangnum nr="90"/>
    <gatha type="1"> Puratthāmukho nisinnosi, ahaṃ te mukhamāgatā;</gatha>
    <gatha type="last">Pacchato tuyhaṃ naṅguṭṭhaṃ, kathaṃ khvāhaṃ avakkamiṃ <note>[apakkamiṃ (ka.)]</note>.</gatha>
    <hangnum nr="91"/>
    <gatha type="1"> Yāvatā  caturo dīpā, sasamuddā sapabbatā;</gatha>
    <gatha type="last">Tāvatā mayhaṃ naṅguṭṭhaṃ, kathaṃ kho tvaṃ vivajjayi.</gatha>
    <hangnum nr="92"/>
    <gatha type="1"> Pubbeva metamakkhiṃsu <note>[metaṃ akkhaṃsu (sī. pī.)]</note>, mātā pitā ca bhātaro;</gatha>
    <gatha type="last">Dīghaṃ duṭṭhassa naṅguṭṭhaṃ, sāmhi vehāyasāgatā.</gatha>
    <hangnum nr="93"/>
    <gatha type="1"> Tañca disvāna āyantiṃ, antalikkhasmi eḷike;</gatha>
    <gatha type="last">Migasaṅgho palāyittha, bhakkho me nāsito tayā.</gatha>
    <hangnum nr="94"/>
    <gatha type="1"> Iccevaṃ vilapantiyā, eḷakiyā ruhagghaso;</gatha>
    <gatha type="last">Galakaṃ anvāvamaddi, natthi duṭṭhe subhāsitaṃ.</gatha>
    <hangnum nr="95"/>
    <gatha type="1"> Neva  duṭṭhe nayo atthi, na dhammo na subhāsitaṃ;</gatha>
    <gatha type="last">Nikkamaṃ duṭṭhe yuñjetha, so ca sabbhiṃ na rañjatīti.</gatha>
    <centered>Dīpijātakaṃ dasamaṃ.</centered>
    <centered>Aṭṭhakanipātaṃ niṭṭhitaṃ.</centered>
    <paragraph>Tassuddānaṃ –</paragraph>
    <gatha type="1">Parisuddhā manāvilā vatthadharā, bakarājassa kāyuraṃ daṇḍavaro;</gatha>
    <gatha type="last">Atha aṅgāra cetiya devilinā, atha āditta gaṅgā daseḷakināti.</gatha>
  </text>
</tree>
