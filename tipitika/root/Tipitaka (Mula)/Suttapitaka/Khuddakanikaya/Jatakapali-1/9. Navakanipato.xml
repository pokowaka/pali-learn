<?xml version='1.0' encoding='UTF-8'?>
<tree text="9. Navakanip&#x101;to" target="text">
  <text>
    <hangnum/>
    <paragraph> 427. Gijjhajātakaṃ (1)</paragraph>
    <hangnum nr="1"/>
    <gatha type="1"> Parisaṅkupatho  nāma, gijjhapantho sanantano;</gatha>
    <gatha type="2">Tatrāsi mātāpitaro, gijjho posesi jiṇṇake;</gatha>
    <gatha type="last">Tesaṃ ajagaramedaṃ, accahāsi bahuttaso <note>[pahuttato (ka. sī.), pahūtaso (syā. pī.), bahudhaso (ka.)]</note>.</gatha>
    <hangnum nr="2"/>
    <gatha type="1"> Pitā ca puttaṃ avaca, jānaṃ uccaṃ papātinaṃ;</gatha>
    <gatha type="last">Supattaṃ thāmasampannaṃ <note>[pakkhasampannaṃ (sī. syā. pī.)]</note>, tejassiṃ dūragāminaṃ.</gatha>
    <hangnum nr="3"/>
    <gatha type="1"> Pariplavantaṃ pathaviṃ, yadā tāta vijānahi;</gatha>
    <gatha type="2">Sāgarena parikkhittaṃ, cakkaṃva parimaṇḍalaṃ;</gatha>
    <gatha type="last">Tato tāta nivattassu, māssu etto paraṃ gami.</gatha>
    <hangnum nr="4"/>
    <gatha type="1"> Udapattosi <note>[uddhaṃ pattosi (ka. sī.)]</note> vegena, balī pakkhī dijuttamo;</gatha>
    <gatha type="last">Olokayanto vakkaṅgo, pabbatāni vanāni ca.</gatha>
    <hangnum nr="5"/>
    <gatha type="1"> Addassa pathaviṃ gijjho, yathāsāsi <note>[yathāssāsi (syā. aṭṭha. pāṭhantaraṃ)]</note> pitussutaṃ;</gatha>
    <gatha type="last">Sāgarena parikkhittaṃ, cakkaṃva parimaṇḍalaṃ.</gatha>
    <hangnum nr="6"/>
    <gatha type="1"> Tañca so samatikkamma, paramevaccavattatha <note>[parameva pavattatha (sī. syā.)]</note>;</gatha>
    <gatha type="last">Tañca vātasikhā tikkhā, accahāsi baliṃ dijaṃ.</gatha>
    <hangnum nr="7"/>
    <gatha type="1"> Nāsakkhātigato poso, punadeva nivattituṃ;</gatha>
    <gatha type="last">Dijo byasanamāpādi, verambhānaṃ <note>[verambānaṃ (sī. pī.)]</note> vasaṃ gato.</gatha>
    <hangnum nr="8"/>
    <gatha type="1"> Tassa  puttā ca dārā ca, ye caññe anujīvino;</gatha>
    <gatha type="last">Sabbe byasanamāpāduṃ, anovādakare dije.</gatha>
    <hangnum nr="9"/>
    <gatha type="1"> Evampi idha vuḍḍhānaṃ, yo vākyaṃ nāvabujjhati;</gatha>
    <gatha type="2">Atisīmacaro ditto, gijjhovātītasāsano;</gatha>
    <gatha type="last">Sa ve byasanaṃ pappoti, akatvā vuḍḍhasāsananti.</gatha>
    <centered>Gijjhajātakaṃ paṭhamaṃ.</centered>
    <hangnum/>
    <paragraph> 428. Kosambiyajātakaṃ (2)</paragraph>
    <hangnum nr="10"/>
    <gatha type="1"> Puthusaddo  samajano, na bālo koci maññatha;</gatha>
    <gatha type="last">Saṅghasmiṃ bhijjamānasmiṃ, nāññaṃ bhiyyo amaññaruṃ.</gatha>
    <hangnum nr="11"/>
    <gatha type="1"> Parimuṭṭhā paṇḍitābhāsā, vācāgocarabhāṇino;</gatha>
    <gatha type="last">Yāvicchanti mukhāyāmaṃ, yena nītā na taṃ vidū.</gatha>
    <hangnum nr="12"/>
    <gatha type="1"> Akkocchi maṃ avadhi maṃ, ajini maṃ ahāsi me;</gatha>
    <gatha type="last">Ye ca taṃ upanayhanti, veraṃ tesaṃ na sammati.</gatha>
    <hangnum nr="13"/>
    <gatha type="1"> Akkocchi maṃ avadhi maṃ, ajini maṃ ahāsi me;</gatha>
    <gatha type="last">Ye ca taṃ nupanayhanti, veraṃ tesūpasammati.</gatha>
    <hangnum nr="14"/>
    <gatha type="1"> Na hi verena verāni, sammantīdha kudācanaṃ;</gatha>
    <gatha type="last">Averena ca sammanti, esa dhammo sanantano.</gatha>
    <hangnum nr="15"/>
    <gatha type="1"> Pare ca na vijānanti, mayamettha yamāmase;</gatha>
    <gatha type="last">Ye ca tattha vijānanti, tato sammanti medhagā.</gatha>
    <hangnum nr="16"/>
    <gatha type="1"> Aṭṭhicchinnā  pāṇaharā, gavassa <note>[gavāssa (sī. syā. pī.)]</note> dhanahārino;</gatha>
    <gatha type="last">Raṭṭhaṃ vilumpamānānaṃ, tesampi hoti saṅgati;</gatha>
    <gatha type="last">Kasmā tumhāka no siyā.</gatha>
    <hangnum nr="17"/>
    <gatha type="1"> Sace labhetha nipakaṃ sahāyaṃ, saddhiṃcaraṃ sādhuvihāridhīraṃ;</gatha>
    <gatha type="last">Abhibhuyya sabbāni parissayāni, careyya tenattamano satīmā.</gatha>
    <hangnum nr="18"/>
    <gatha type="1"> No ce labhetha nipakaṃ sahāyaṃ, saddhiṃcaraṃ sādhuvihāridhīraṃ;</gatha>
    <gatha type="last">Rājāva raṭṭhaṃ vijitaṃ pahāya, eko care mātaṅgaraññeva nāgo.</gatha>
    <hangnum nr="19"/>
    <gatha type="1"> Ekassa  caritaṃ seyyo, natthi bāle sahāyatā;</gatha>
    <gatha type="last">Eko care na pāpāni kayirā, appossukko mātaṅgaraññeva nāgoti.</gatha>
    <centered>Kosambiyajātakaṃ dutiyaṃ.</centered>
    <hangnum/>
    <paragraph> 429. Mahāsuvajātakaṃ (3)</paragraph>
    <hangnum nr="20"/>
    <gatha type="1"> Dumo yadā hoti phalūpapanno, bhuñjanti naṃ vihaṅgamā <note>[vihagā (sī. pī.)]</note> sampatantā;</gatha>
    <gatha type="last">Khīṇanti ñatvāna dumaṃ phalaccaye <note>[ñatvā dumapphalaccayena (ka.)]</note>, disodisaṃ  yanti tato vihaṅgamā.</gatha>
    <hangnum nr="21"/>
    <gatha type="1"> Cara cārikaṃ lohitatuṇḍa māmari, kiṃ tvaṃ suva sukkhadumamhi jhāyasi;</gatha>
    <gatha type="last">Tadiṅgha maṃ brūhi vasantasannibha, kasmā suva sukkhadumaṃ na riñcasi.</gatha>
    <hangnum nr="22"/>
    <gatha type="1"> Ye  ve sakhīnaṃ sakhāro bhavanti, pāṇaccaye <note>[pāṇaṃ caje (ka.), pāṇaccaye maraṇakāle ca sukhadukkhesu ca na jahantīti sambandho]</note> dukkhasukhesu haṃsa;</gatha>
    <gatha type="last">Khīṇaṃ akhīṇanti na taṃ jahanti, santo sataṃ dhammamanussarantā.</gatha>
    <hangnum nr="23"/>
    <gatha type="1"> Sohaṃ sataṃ aññatarosmi haṃsa, ñātī ca me hoti sakhā ca rukkho;</gatha>
    <gatha type="last">Taṃ nussahe jīvikattho pahātuṃ, khīṇanti ñatvāna na hesa dhammo <note>[na sosa (ka.), na esa (syā.)]</note>.</gatha>
    <hangnum nr="24"/>
    <gatha type="1"> Sādhu sakkhi kataṃ hoti, metti saṃsati santhavo <note>[mittaṃ saṅgati sandhavo (ka.)]</note>;</gatha>
    <gatha type="last">Sacetaṃ dhammaṃ rocesi, pāsaṃsosi vijānataṃ.</gatha>
    <hangnum nr="25"/>
    <gatha type="1"> So te suva varaṃ dammi, pattayāna vihaṅgama;</gatha>
    <gatha type="last">Varaṃ varassu vakkaṅga, yaṃ kiñci manasicchasi.</gatha>
    <hangnum nr="26"/>
    <gatha type="1"> Varañca  me haṃsa bhavaṃ dadeyya, ayañca rukkho punarāyuṃ labhetha;</gatha>
    <gatha type="last">So  sākhavā phalimā saṃvirūḷho, madhutthiko tiṭṭhatu sobhamāno.</gatha>
    <hangnum nr="27"/>
    <gatha type="1"> Taṃ passa samma phalimaṃ uḷāraṃ, sahāva te hotu udumbarena;</gatha>
    <gatha type="last">So sākhavā phalimā saṃvirūḷho, madhutthiko tiṭṭhatu sobhamāno.</gatha>
    <hangnum nr="28"/>
    <gatha type="1"> Evaṃ sakka sukhī hohi, saha sabbehi ñātibhi;</gatha>
    <gatha type="last">Yathāhamajja sukhito, disvāna saphalaṃ dumaṃ.</gatha>
    <hangnum nr="29"/>
    <gatha type="1"> Suvassa ca varaṃ datvā, katvāna saphalaṃ dumaṃ;</gatha>
    <gatha type="last">Pakkāmi saha bhariyāya, devānaṃ nandanaṃ vananti.</gatha>
    <centered>Mahāsuvajātakaṃ tatiyaṃ.</centered>
    <hangnum/>
    <paragraph> 430. Cūḷasuvajātakaṃ (4)</paragraph>
    <hangnum nr="30"/>
    <gatha type="1"> Santi rukkhā haripattā <note>[haritapattā (sī. syā. pī.)]</note>, dumā nekaphalā bahū;</gatha>
    <gatha type="last">Kasmā nu sukkhe <note>[sukkha (ka.)]</note> koḷāpe, suvassa nirato mano.</gatha>
    <hangnum nr="31"/>
    <gatha type="1"> Phalassa upabhuñjimhā, nekavassagaṇe bahū;</gatha>
    <gatha type="last">Aphalampi viditvāna, sāva metti yathā pure.</gatha>
    <hangnum nr="32"/>
    <gatha type="1"> Sukhañca rukkhaṃ koḷāpaṃ, opattamaphalaṃ dumaṃ;</gatha>
    <gatha type="last">Ohāya sakuṇā yanti, kiṃ dosaṃ passase dija.</gatha>
    <hangnum nr="33"/>
    <gatha type="1"> Ye  phalatthā sambhajanti, aphaloti jahanti naṃ;</gatha>
    <gatha type="last">Attatthapaññā dummedhā, te honti pakkhapātino.</gatha>
    <hangnum nr="34"/>
    <gatha type="1"> Sādhu sakkhi kataṃ hoti, metti saṃsati santhavo;</gatha>
    <gatha type="last">Sacetaṃ dhammaṃ rocesi, pāsaṃsosi vijānataṃ.</gatha>
    <hangnum nr="35"/>
    <gatha type="1"> So  te suva varaṃ dammi, pattayāna vihaṅgama;</gatha>
    <gatha type="last">Varaṃ varassu vakkaṅga, yaṃ kiñci manasicchasi.</gatha>
    <hangnum nr="36"/>
    <gatha type="1"> Api  nāma naṃ passeyyaṃ <note>[api nāma naṃ puna passe (sī. syā.)]</note>, sapattaṃ saphalaṃ dumaṃ;</gatha>
    <gatha type="last">Daliddova nidhi laddhā, nandeyyāhaṃ punappunaṃ.</gatha>
    <hangnum nr="37"/>
    <gatha type="1"> Tato amatamādāya, abhisiñci mahīruhaṃ;</gatha>
    <gatha type="last">Tassa sākhā virūhiṃsu <note>[virūḷhassa (ka.)]</note>, sītacchāyā manoramā.</gatha>
    <hangnum nr="38"/>
    <gatha type="1"> Evaṃ sakka sukhī hohi, saha sabbehi ñātibhi;</gatha>
    <gatha type="last">Yathāhamajja sukhito, disvāna saphalaṃ dumaṃ.</gatha>
    <hangnum nr="39"/>
    <gatha type="1"> Suvassa ca varaṃ datvā, katvāna saphalaṃ dumaṃ;</gatha>
    <gatha type="last">Pakkāmi saha bhariyāya, devānaṃ nandanaṃ vananti.</gatha>
    <centered>Cūḷasuvajātakaṃ catutthaṃ.</centered>
    <hangnum/>
    <paragraph> 431. Haritacajātakaṃ (5)</paragraph>
    <hangnum nr="40"/>
    <gatha type="1"> Sutaṃ metaṃ mahābrahme, kāme bhuñjati hārito;</gatha>
    <paragraph>Kaccetaṃ vacanaṃ tucchaṃ, kacci suddho iriyyasi.</paragraph>
    <hangnum nr="41"/>
    <gatha type="1"> Evametaṃ mahārāja, yathā te vacanaṃ sutaṃ;</gatha>
    <gatha type="last">Kummaggaṃ  paṭipannosmi, mohaneyyesu mucchito.</gatha>
    <hangnum nr="42"/>
    <gatha type="1"> Adu <note>[ādu (sī. pī.)]</note> paññā kimatthiyā, nipuṇā sādhucintinī <note>[cintanī (sī. pī.)]</note>;</gatha>
    <gatha type="last">Yāya uppatitaṃ rāgaṃ, kiṃ mano na vinodaye.</gatha>
    <hangnum nr="43"/>
    <gatha type="1"> Cattārome mahārāja, loke atibalā bhusā;</gatha>
    <gatha type="last">Rāgo doso mado moho, yattha paññā na gādhati.</gatha>
    <hangnum nr="44"/>
    <gatha type="1"> Arahā sīlasampanno, suddho carati hārito;</gatha>
    <gatha type="last">Medhāvī paṇḍito ceva, iti no sammato bhavaṃ.</gatha>
    <hangnum nr="45"/>
    <gatha type="1"> Medhāvīnampi hiṃsanti, isiṃ dhammaguṇe rataṃ;</gatha>
    <gatha type="last">Vitakkā pāpakā rāja, subhā rāgūpasaṃhitā.</gatha>
    <hangnum nr="46"/>
    <gatha type="1"> Uppannāyaṃ  sarīrajo, rāgo vaṇṇavidūsano tava;</gatha>
    <gatha type="last">Taṃ pajaha bhaddamatthu te, bahunnāsi medhāvisammato.</gatha>
    <hangnum nr="47"/>
    <gatha type="1"> Te andhakārake <note>[karaṇe (sī. syā. pī.)]</note> kāme, bahudukkhe mahāvise;</gatha>
    <gatha type="last">Tesaṃ mūlaṃ gavesissaṃ, checchaṃ rāgaṃ sabandhanaṃ.</gatha>
    <hangnum nr="48"/>
    <gatha type="1"> Idaṃ  vatvāna hārito, isi saccaparakkamo;</gatha>
    <gatha type="last">Kāmarāgaṃ virājetvā, brahmalokūpago ahūti.</gatha>
    <centered>Haritacajātakaṃ <note>[hāritajātakaṃ (sī. pī.)]</note> pañcamaṃ.</centered>
    <hangnum/>
    <paragraph> 432. Padakusalamāṇavajātakaṃ (6)</paragraph>
    <hangnum nr="49"/>
    <gatha type="1"> Bahussutaṃ cittakathiṃ <note>[cittakathaṃ (syā. ka.)]</note>, gaṅgā vahati pāṭaliṃ <note>[pāṭalaṃ (sī. pī.)]</note>;</gatha>
    <gatha type="last">Vuyhamānaka  bhaddante, ekaṃ me dehi gāthakaṃ <note>[gītakaṃ (ka. aṭṭha.)]</note>.</gatha>
    <hangnum nr="50"/>
    <gatha type="1"> Yena siñcanti dukkhitaṃ, yena siñcanti āturaṃ;</gatha>
    <gatha type="last">Tassa majjhe marissāmi, jātaṃ saraṇato bhayaṃ.</gatha>
    <hangnum nr="51"/>
    <gatha type="1"> Yattha bījāni rūhanti, sattā yattha patiṭṭhitā;</gatha>
    <gatha type="last">Sā me sīsaṃ nipīḷeti, jātaṃ saraṇato bhayaṃ.</gatha>
    <hangnum nr="52"/>
    <gatha type="1"> Yena bhattāni paccanti, sītaṃ yena vihaññati;</gatha>
    <gatha type="last">So maṃ ḍahati <note>[dayhati (ka.)]</note> gattāni, jātaṃ saraṇato bhayaṃ.</gatha>
    <hangnum nr="53"/>
    <gatha type="1"> Yena bhuttena <note>[bhattena (syā. ka.)]</note> yāpenti, puthū brāhmaṇakhattiyā;</gatha>
    <gatha type="last">So maṃ bhutto byāpādeti, jātaṃ saraṇato bhayaṃ.</gatha>
    <hangnum nr="54"/>
    <gatha type="1"> Gimhānaṃ pacchime māse, vātamicchanti paṇḍitā;</gatha>
    <gatha type="last">So maṃ <note>[so me (sī. pī.)]</note> bhañjati gattāni, jātaṃ saraṇato bhayaṃ.</gatha>
    <hangnum nr="55"/>
    <gatha type="1"> Yaṃ nissitā jagatiruhaṃ, svāyaṃ aggiṃ pamuñcati;</gatha>
    <gatha type="last">Disā bhajatha vakkaṅgā, jātaṃ saraṇato bhayaṃ.</gatha>
    <hangnum nr="56"/>
    <gatha type="1"> Yamānayiṃ  somanassaṃ, māliniṃ candanussadaṃ;</gatha>
    <gatha type="last">Sā maṃ gharā nicchubhati <note>[nīharati (sī. syā.)]</note>, jātaṃ saraṇato bhayaṃ.</gatha>
    <hangnum nr="57"/>
    <gatha type="1"> Yena jātena nandissaṃ, yassa ca bhavamicchisaṃ;</gatha>
    <gatha type="last">So maṃ gharā nicchubhati <note>[nīharati (sī. syā.)]</note>, jātaṃ saraṇato bhayaṃ.</gatha>
    <hangnum nr="58"/>
    <gatha type="1"> Suṇantu me jānapadā, negamā ca samāgatā;</gatha>
    <gatha type="last">Yatodakaṃ tadādittaṃ, yato khemaṃ tato bhayaṃ.</gatha>
    <hangnum nr="59"/>
    <gatha type="1"> Rājā  vilumpate raṭṭhaṃ, brāhmaṇo ca purohito;</gatha>
    <gatha type="last">Attaguttā viharatha, jātaṃ saraṇato bhayanti.</gatha>
    <centered>Padakusalamāṇavajātakaṃ chaṭṭhaṃ.</centered>
    <hangnum/>
    <paragraph> 433. Lomasakassapajātakaṃ (7)</paragraph>
    <hangnum nr="60"/>
    <gatha type="1"> Assa  indasamo rāja, accantaṃ ajarāmaro;</gatha>
    <gatha type="last">Sace tvaṃ yaññaṃ yājeyya, isiṃ lomasakassapaṃ.</gatha>
    <hangnum nr="61"/>
    <gatha type="1"> Sasamuddapariyāyaṃ, mahiṃ sāgarakuṇḍalaṃ;</gatha>
    <gatha type="last">Na icche saha nindāya, evaṃ seyya <note>[sayha (sī. syā. pī.)]</note> vijānahi.</gatha>
    <hangnum nr="62"/>
    <gatha type="1"> Dhiratthu taṃ yasalābhaṃ, dhanalābhañca brāhmaṇa;</gatha>
    <gatha type="last">Yā vutti vinipātena, adhammacaraṇena vā.</gatha>
    <hangnum nr="63"/>
    <gatha type="1"> Api ce pattamādāya, anagāro paribbaje;</gatha>
    <gatha type="last">Sāyeva jīvikā seyyo, yā cādhammena esanā.</gatha>
    <hangnum nr="64"/>
    <gatha type="1"> Api ce pattamādāya, anagāro paribbaje;</gatha>
    <gatha type="last">Aññaṃ ahiṃsayaṃ loke, api rajjena taṃ varaṃ.</gatha>
    <hangnum nr="65"/>
    <gatha type="1"> Balaṃ cando balaṃ suriyo, balaṃ samaṇabrāhmaṇā;</gatha>
    <gatha type="last">Balaṃ velā samuddassa, balātibalamitthiyo.</gatha>
    <hangnum nr="66"/>
    <gatha type="1"> Yathā uggatapaṃ santaṃ, isiṃ lomasakassapaṃ;</gatha>
    <gatha type="last">Pitu atthā candavatī, vājapeyyaṃ <note>[vācapeyyaṃ (pī. ka.)]</note> ayājayi.</gatha>
    <hangnum nr="67"/>
    <gatha type="1"> Taṃ lobhapakataṃ kammaṃ, kaṭukaṃ kāmahetukaṃ;</gatha>
    <gatha type="last">Tassa  mūlaṃ gavesissaṃ, checchaṃ rāgaṃ sabandhanaṃ.</gatha>
    <hangnum nr="68"/>
    <gatha type="1"> Dhiratthu  kāme subahūpi loke, tapova seyyo kāmaguṇehi rāja;</gatha>
    <gatha type="last">Tapo karissāmi pahāya kāme, taveva raṭṭhaṃ candavatī ca hotūti.</gatha>
    <centered>Lomasakassapajātakaṃ sattamaṃ.</centered>
    <hangnum/>
    <paragraph> 434. Cakkavākajātakaṃ (8)</paragraph>
    <hangnum nr="69"/>
    <gatha type="1"> Kāsāyavatthe sakuṇe vadāmi, duve duve nandamane <note>[nandimane (sī. pī.)]</note> carante;</gatha>
    <gatha type="last">Kaṃ aṇḍajaṃ aṇḍajā mānusesu, jātiṃ pasaṃsanti tadiṅgha brūtha.</gatha>
    <hangnum nr="70"/>
    <gatha type="1"> Amhe manussesu manussahiṃsa, anubbate <note>[anupubbake (ka.)]</note> cakkavāke vadanti;</gatha>
    <gatha type="last">Kalyāṇabhāvamhe <note>[bhāva’mha (sī. pī.)]</note> dijesu sammatā, abhirūpā <note>[abhītarūpā (sī. syā. pī.)]</note> vicarāma aṇṇave. ( ) <note>[(na ghāsahetūpi karoma pāpaṃ) (ka.)]</note></gatha>
    <hangnum nr="71"/>
    <gatha type="1"> Kiṃ aṇṇave kāni phalāni bhuñje, maṃsaṃ kuto khādatha cakkavākā;</gatha>
    <gatha type="last">Kiṃ bhojanaṃ bhuñjatha vo anomā <note>[abhiṇhaṃ (ka.)]</note>, balañca  vaṇṇo ca anapparūpā <note>[anapparūpo (sī. syā. pī.)]</note>.</gatha>
    <hangnum nr="72"/>
    <gatha type="1"> Na  aṇṇave santi phalāni dhaṅka, maṃsaṃ kuto khādituṃ cakkavāke;</gatha>
    <gatha type="last">Sevālabhakkhamha <note>[bhakkhimha (ka.)]</note> apāṇabhojanā <note>[avākabhojanā (sī. pī.)]</note>, na ghāsahetūpi karoma pāpaṃ.</gatha>
    <hangnum nr="73"/>
    <gatha type="1"> Na me idaṃ ruccati cakkavāka, asmiṃ bhave bhojanasannikāso;</gatha>
    <gatha type="last">Ahosi pubbe tato me aññathā, icceva me vimati ettha jātā.</gatha>
    <hangnum nr="74"/>
    <gatha type="1"> Ahampi  maṃsāni phalāni bhuñje, annāni ca loṇiyateliyāni;</gatha>
    <gatha type="2">Rasaṃ manussesu labhāmi bhottuṃ, sūrova saṅgāmamukhaṃ vijetvā;</gatha>
    <gatha type="last">Na ca me tādiso vaṇṇo, cakkavāka yathā tava.</gatha>
    <hangnum nr="75"/>
    <gatha type="1"> Asuddhabhakkhosi khaṇānupātī, kicchena te labbhati annapānaṃ;</gatha>
    <gatha type="last">Na tussasī rukkhaphalehi dhaṅka, maṃsāni vā yāni susānamajjhe.</gatha>
    <hangnum nr="76"/>
    <gatha type="1"> Yo sāhasena adhigamma bhoge, paribhuñjati  dhaṅka khaṇānupātī;</gatha>
    <gatha type="last">Tato upakkosati naṃ sabhāvo, upakkuṭṭho vaṇṇabalaṃ jahāti.</gatha>
    <hangnum nr="77"/>
    <gatha type="1"> Appampi ce nibbutiṃ bhuñjatī yadi, asāhasena aparūpaghātī <note>[asāhasenānupaghātino (ka.)]</note>;</gatha>
    <gatha type="last">Balañca vaṇṇo ca tadassa hoti, na hi sabbo āhāramayena vaṇṇoti.</gatha>
    <centered>Cakkavākajātakaṃ aṭṭhamaṃ.</centered>
    <hangnum/>
    <paragraph> 435. Haliddirāgajātakaṃ (9)</paragraph>
    <hangnum nr="78"/>
    <gatha type="1"> Sutitikkhaṃ araññamhi, pantamhi sayanāsane;</gatha>
    <gatha type="last">Ye ca gāme titikkhanti, te uḷāratarā tayā.</gatha>
    <hangnum nr="79"/>
    <gatha type="1"> Araññā gāmamāgamma, kiṃsīlaṃ kiṃvataṃ ahaṃ;</gatha>
    <gatha type="last">Purisaṃ tāta seveyyaṃ, taṃ me akkhāhi pucchito.</gatha>
    <hangnum nr="80"/>
    <gatha type="1"> Yo te <note>[yo taṃ (syā. jā. 1.4.190 araññajātakepi)]</note> vissāsaye tāta, vissāsañca khameyya te;</gatha>
    <gatha type="last">Sussūsī ca titikkhī ca, taṃ bhajehi ito gato.</gatha>
    <hangnum nr="81"/>
    <gatha type="1"> Yassa  kāyena vācāya, manasā natthi dukkaṭaṃ;</gatha>
    <gatha type="last">Urasīva patiṭṭhāya, taṃ bhajehi ito gato.</gatha>
    <hangnum nr="82"/>
    <gatha type="1"> Yo ca dhammena carati, carantopi na maññati;</gatha>
    <gatha type="last">Visuddhakāriṃ sappaññaṃ, taṃ bhajehi ito gato.</gatha>
    <hangnum nr="83"/>
    <gatha type="1"> Haliddirāgaṃ  kapicittaṃ, purisaṃ rāgavirāginaṃ;</gatha>
    <gatha type="last">Tādisaṃ tāta mā sevi, nimmanussampi ce siyā.</gatha>
    <hangnum nr="84"/>
    <gatha type="1"> Āsīvisaṃva kupitaṃ, mīḷhalittaṃ mahāpathaṃ;</gatha>
    <gatha type="last">Ārakā parivajjehi, yānīva visamaṃ pathaṃ.</gatha>
    <hangnum nr="85"/>
    <gatha type="1"> Anatthā  tāta vaḍḍhanti, bālaṃ accupasevato;</gatha>
    <gatha type="last">Māssu bālena saṃgacchi, amitteneva sabbadā.</gatha>
    <hangnum nr="86"/>
    <gatha type="1"> Taṃ tāhaṃ tāta yācāmi, karassu vacanaṃ mama;</gatha>
    <gatha type="last">Māssu bālena saṃgacchi <note>[saṃgañchi (sī. pī.)]</note>, dukkho bālehi saṅgamoti.</gatha>
    <centered>Haliddirāgajātakaṃ navamaṃ.</centered>
    <hangnum/>
    <paragraph> 436. Samuggajātakaṃ (10)</paragraph>
    <hangnum nr="87"/>
    <gatha type="1"> Kuto nu āgacchatha bho tayo janā, svāgatā etha <note>[svāgataṃ ettha (sī. pī.)]</note> nisīdathāsane;</gatha>
    <gatha type="last">Kaccittha bhonto kusalaṃ anāmayaṃ, cirassamabbhāgamanaṃ hi vo idha.</gatha>
    <hangnum nr="88"/>
    <gatha type="1"> Ahameva eko idha majja patto, na cāpi me dutiyo koci vijjati;</gatha>
    <gatha type="last">Kimeva sandhāya te bhāsitaṃ ise, ‘‘kuto nu āgacchatha bho tayo janā’’.</gatha>
    <hangnum nr="89"/>
    <gatha type="1"> Tuvañca eko bhariyā ca te piyā, samuggapakkhittanikiṇṇamantare ;</gatha>
    <gatha type="last">Sā rakkhitā kucchigatāva <note>[kucchigatā ca (ka.)]</note> te sadā, vāyussa <note>[harissa (ka.)]</note> puttena sahā tahiṃ ratā.</gatha>
    <hangnum nr="90"/>
    <gatha type="1"> Saṃviggarūpo  isinā viyākato <note>[pabyākato (ka.), byākato (syā. pī.)]</note>, so dānavo tattha samuggamuggili;</gatha>
    <gatha type="last">Addakkhi bhariyaṃ suci māladhāriniṃ, vāyussa puttena sahā tahiṃ rataṃ.</gatha>
    <hangnum nr="91"/>
    <gatha type="1"> Sudiṭṭharūpamuggatapānuvattinā <note>[sudiṭṭharūpuggatapānuvattinā (sī. syā. pī.)]</note>, hīnā narā ye pamadāvasaṃ gatā;</gatha>
    <gatha type="last">Yathā have pāṇarivettha rakkhitā, duṭṭhā mayī aññamabhippamodayi.</gatha>
    <hangnum nr="92"/>
    <gatha type="1"> Divā ca ratto ca mayā upaṭṭhitā, tapassinā jotirivā vane vasaṃ;</gatha>
    <gatha type="last">Sā dhammamukkamma adhammamācari, akiriyarūpo pamadāhi santhavo.</gatha>
    <hangnum nr="93"/>
    <gatha type="1"> Sarīramajjhamhi ṭhitātimaññahaṃ, mayhaṃ ayanti asatiṃ asaññataṃ;</gatha>
    <gatha type="last">Sā dhammamukkamma adhammamācari, akiriyarūpo pamadāhi santhavo.</gatha>
    <hangnum nr="94"/>
    <gatha type="1"> Surakkhitaṃ  meti kathaṃ nu vissase, anekacittāsu na hatthi <note>[anekacittā puna hettha (ka.)]</note> rakkhaṇā;</gatha>
    <gatha type="last">Etā hi pātālapapātasannibhā, etthappamatto byasanaṃ nigacchati.</gatha>
    <hangnum nr="95"/>
    <gatha type="1"> Tasmā hi te sukhino vītasokā, ye mātugāmehi caranti nissaṭā;</gatha>
    <gatha type="last">Etaṃ sivaṃ uttamamābhipatthayaṃ, na mātugāmehi kareyya santhavanti.</gatha>
    <centered>Samuggajātakaṃ dasamaṃ.</centered>
    <hangnum/>
    <paragraph> 437. Pūtimaṃsajātakaṃ (11)</paragraph>
    <hangnum nr="96"/>
    <gatha type="1"> Na  kho me ruccati āḷi, pūtimaṃsassa pekkhanā;</gatha>
    <gatha type="last">Etādisā sakhārasmā, ārakā parivajjaye.</gatha>
    <hangnum nr="97"/>
    <gatha type="1"> Ummattikā  ayaṃ veṇī, vaṇṇeti patino sakhiṃ;</gatha>
    <gatha type="last">Pajjhāyi <note>[pajjhāti (sī. pī.), pajjhāyati (sī. niyya)]</note> paṭigacchantiṃ, āgataṃ meṇḍa <note>[meḷa (sī. pī.)]</note> mātaraṃ.</gatha>
    <hangnum nr="98"/>
    <gatha type="1"> Tvaṃ khosi samma ummatto, dummedho avicakkhaṇo;</gatha>
    <gatha type="last">Yo tvaṃ <note>[so tvaṃ (syā.)]</note> matālayaṃ katvā, akālena vipekkhasi.</gatha>
    <hangnum nr="99"/>
    <gatha type="1"> Na akāle vipekkheyya, kāle pekkheyya paṇḍito;</gatha>
    <gatha type="last">Pūtimaṃsova pajjhāyi <note>[pajjhāti (sī. pī.), pajjhāyati (sī. niyya)]</note>, yo akāle vipekkhati.</gatha>
    <hangnum nr="100"/>
    <gatha type="1"> Piyaṃ kho āḷi me hotu, puṇṇapattaṃ dadāhi me;</gatha>
    <gatha type="last">Pati  sañjīvito mayhaṃ, eyyāsi piyapucchikā <note>[pucchitā (syā. ka.)]</note>.</gatha>
    <hangnum nr="101"/>
    <gatha type="1"> Piyaṃ kho āḷi te hotu, puṇṇapattaṃ dadāmi te;</gatha>
    <gatha type="last">Mahatā parivārena <note>[parihārena (syā.)]</note>, essaṃ <note>[esaṃ (sī. pī.)]</note> kayirāhi <note>[kayirāsi (pī.)]</note> bhojanaṃ.</gatha>
    <hangnum nr="102"/>
    <gatha type="1"> Kīdiso tuyhaṃ parivāro, yesaṃ kāhāmi bhojanaṃ;</gatha>
    <gatha type="last">Kiṃnāmakā ca te sabbe, taṃ <note>[te (sī. syā. pī.)]</note> me akkhāhi pucchitā.</gatha>
    <hangnum nr="103"/>
    <gatha type="1"> Māliyo caturakkho ca, piṅgiyo atha jambuko;</gatha>
    <gatha type="last">Ediso mayhaṃ parivāro, tesaṃ kayirāhi <note>[kayirāsi (pī.)]</note> bhojanaṃ.</gatha>
    <hangnum nr="104"/>
    <gatha type="1"> Nikkhantāya agārasmā, bhaṇḍakampi vinassati;</gatha>
    <gatha type="last">Ārogyaṃ āḷino vajjaṃ <note>[vacchaṃ (?)]</note>, idheva vasa māgamāti.</gatha>
    <centered>Pūtimaṃsajātakaṃ ekādasamaṃ.</centered>
    <hangnum/>
    <paragraph> 438. Daddarajātakaṃ (12)</paragraph>
    <hangnum nr="105"/>
    <gatha type="1"> Yo te puttake akhādi, dinnabhatto adūsake;</gatha>
    <gatha type="last">Tasmiṃ dāṭhaṃ nipātehi, mā te muccittha jīvato.</gatha>
    <hangnum nr="106"/>
    <gatha type="1"> Ākiṇṇaluddo  puriso, dhāticelaṃva makkhito;</gatha>
    <gatha type="last">Padesaṃ taṃ na passāmi, yattha dāṭhaṃ nipātaye.</gatha>
    <hangnum nr="107"/>
    <gatha type="1"> Akataññussa posassa, niccaṃ vivaradassino;</gatha>
    <gatha type="last">Sabbaṃ ce pathaviṃ dajjā, neva naṃ abhirādhaye.</gatha>
    <hangnum nr="108"/>
    <gatha type="1"> Kinnu subāhu taramānarūpo, paccāgatosi saha māṇavena;</gatha>
    <gatha type="last">Kiṃ  kiccamatthaṃ idhamatthi tuyhaṃ, akkhāhi me pucchito etamatthaṃ.</gatha>
    <hangnum nr="109"/>
    <gatha type="1"> Yo te sakhā daddaro sādhurūpo, tassa vadhaṃ parisaṅkāmi ajja;</gatha>
    <gatha type="last">Purisassa kammāyatanāni sutvā, nāhaṃ sukhiṃ daddaraṃ ajja maññe.</gatha>
    <hangnum nr="110"/>
    <gatha type="1"> Kānissa  kammāyatanāni assu, purisassa vuttisamodhānatāya;</gatha>
    <gatha type="last">Kaṃ vā paṭiññaṃ purisassa sutvā, parisaṅkasi daddaraṃ māṇavena.</gatha>
    <hangnum nr="111"/>
    <gatha type="1"> Ciṇṇā kaliṅgā caritā vaṇijjā, vettācaro saṅkupathopi ciṇṇo;</gatha>
    <gatha type="last">Naṭehi ciṇṇaṃ saha vākurehi <note>[vākarehi (pī. sī. niyya), vāgurehi (?)]</note>, daṇḍena yuddhampi samajjamajjhe.</gatha>
    <hangnum nr="112"/>
    <gatha type="1"> Baddhā kulīkā <note>[kuliṅkā (sī. pī.)]</note> mitamāḷhakena, akkhā jitā <note>[akkhācitā (sī. aṭṭha.)]</note> saṃyamo abbhatīto;</gatha>
    <gatha type="last">Abbāhitaṃ <note>[appahitaṃ (sī. syā.), abbūhitaṃ (pī. sī. niyya)]</note> pubbakaṃ <note>[pupphakaṃ (sī. syā.)]</note> aḍḍharattaṃ, hatthā daḍḍhā piṇḍapaṭiggahena.</gatha>
    <hangnum nr="113"/>
    <gatha type="1"> Tānissa  kammāyatanāni assu, purisassa  vuttisamodhānatāya;</gatha>
    <gatha type="last">Yathā ayaṃ dissati lomapiṇḍo, gāvo hatā kiṃ pana daddarassāti.</gatha>
    <centered>Daddarajātakaṃ dvādasamaṃ.</centered>
    <centered>Navakanipātaṃ niṭṭhitaṃ.</centered>
    <paragraph>Tassuddānaṃ –</paragraph>
    <gatha type="1">Varagijjha samajjana haṃsavaro, nidhisavhaya hārita pāṭaliko;</gatha>
    <gatha type="last">Ajarāmara dhaṅka titikkha kuto, atha dvādasa pekkhana daddaribhīti.</gatha>
  </text>
</tree>
