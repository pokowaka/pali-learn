<?xml version='1.0' encoding='UTF-8'?>
<tree text="5. Pa&#xF1;cakanip&#x101;to" target="text">
  <text>
    <title>1. Maṇikuṇḍalavaggo</title>
    <hangnum/>
    <paragraph> 351. Maṇikuṇḍalajātakaṃ (5-1-1)</paragraph>
    <hangnum nr="1"/>
    <gatha type="1"> Jīno  rathassaṃ maṇikuṇḍale ca, putte ca dāre ca tatheva jīno;</gatha>
    <gatha type="last">Sabbesu bhogesu asesakesu <note>[asesitesu (sī. pī.), asesikesu (ka.)]</note>, kasmā na santappasi sokakāle.</gatha>
    <hangnum nr="2"/>
    <gatha type="1"> Pubbeva maccaṃ vijahanti bhogā, macco vā te <note>[ca ne (pī.), dhane (ka.)]</note> pubbataraṃ jahāti;</gatha>
    <gatha type="last">Asassatā bhogino kāmakāmi, tasmā na socāmahaṃ sokakāle.</gatha>
    <hangnum nr="3"/>
    <gatha type="1"> Udeti āpūrati veti <note>[pūreti khīyati (syā.)]</note> cando, atthaṃ tapetvāna <note>[andhaṃ tapetvāna (ka.), atthaṅgametvāna (syā.), ettha ‘‘tapetvāna atthaṃ paletī’’ti sambandho]</note> paleti sūriyo;</gatha>
    <gatha type="last">Viditā <note>[vijitā (syā.)]</note> mayā sattuka lokadhammā, tasmā na socāmahaṃ sokakāle.</gatha>
    <hangnum nr="4"/>
    <gatha type="1"> Alaso gihī kāmabhogī na sādhu, asaññato  pabbajito na sādhu;</gatha>
    <gatha type="last">Rājā na sādhu anisammakārī, yo paṇḍito kodhano taṃ na sādhu.</gatha>
    <hangnum nr="5"/>
    <gatha type="1"> Nisamma khattiyo kayirā, nānisamma disampati;</gatha>
    <gatha type="last">Nisammakārino rāja <note>[rañño (sī. syā.)]</note>, yaso kitti ca vaḍḍhatīti.</gatha>
    <centered>Maṇikuṇḍalajātakaṃ paṭhamaṃ.</centered>
    <hangnum/>
    <paragraph> 352. Sujātajātakaṃ (5-1-2)</paragraph>
    <hangnum nr="6"/>
    <gatha type="1"> Kiṃ  nu santaramānova, lāyitvā haritaṃ tiṇaṃ;</gatha>
    <gatha type="last">Khāda khādāti lapasi, gatasattaṃ jaraggavaṃ.</gatha>
    <hangnum nr="7"/>
    <gatha type="1"> Na hi annena pānena, mato goṇo samuṭṭhahe;</gatha>
    <gatha type="last">Tvañca tucchaṃ vilapasi, yathā taṃ dummatī tathā.</gatha>
    <hangnum nr="8"/>
    <gatha type="1"> Tatheva tiṭṭhati sīsaṃ, hatthapādā ca vāladhi;</gatha>
    <gatha type="last">Sotā tatheva tiṭṭhanti <note>[so tāta tatheva tiṭṭhati (ka.)]</note>, maññe goṇo samuṭṭhahe.</gatha>
    <hangnum nr="9"/>
    <gatha type="1"> Nevayyakassa sīsañca <note>[sīsaṃ vā (sī. syā. pī.)]</note>, hatthapādā ca dissare;</gatha>
    <gatha type="last">Rudaṃ mattikathūpasmiṃ, nanu tvaññeva dummati.</gatha>
    <hangnum nr="10"/>
    <gatha type="1"> Ādittaṃ  vata maṃ santaṃ, ghatasittaṃva pāvakaṃ;</gatha>
    <gatha type="last">Vārinā viya osiñcaṃ <note>[osiñci (ka.)]</note>, sabbaṃ nibbāpaye daraṃ.</gatha>
    <hangnum nr="11"/>
    <gatha type="1"> Abbahī <note>[abbūḷhaṃ (sī. syā.), abbhūḷhaṃ (ka.)]</note> vata me sallaṃ, yamāsi hadayassitaṃ <note>[sokaṃ hadayanissitaṃ (sī. syā.)]</note>;</gatha>
    <gatha type="last">Yo  me sokaparetassa, pitu sokaṃ apānudi.</gatha>
    <hangnum nr="12"/>
    <gatha type="1"> Sohaṃ abbūḷhasallosmi, vītasoko anāvilo;</gatha>
    <gatha type="last">Na socāmi na rodāmi, tava sutvāna māṇava.</gatha>
    <hangnum nr="13"/>
    <gatha type="1"> Evaṃ karonti sappaññā, ye honti anukampakā;</gatha>
    <gatha type="last">Vinivattenti sokamhā, sujāto pitaraṃ yathāti.</gatha>
    <centered>Sujātajātakaṃ dutiyaṃ.</centered>
    <hangnum/>
    <paragraph> 353. Venasākhajātakaṃ (5-1-3)</paragraph>
    <hangnum nr="14"/>
    <gatha type="1"> Nayidaṃ niccaṃ bhavitabbaṃ brahmadatta, khemaṃ subhikkhaṃ sukhatā ca kāye;</gatha>
    <gatha type="last">Atthaccaye mā ahu sampamūḷho, bhinnaplavo sāgarasseva majjhe.</gatha>
    <hangnum nr="15"/>
    <gatha type="1"> Yāni  karoti puriso, tāni attani passati;</gatha>
    <gatha type="2">Kalyāṇakārī kalyāṇaṃ, pāpakārī ca pāpakaṃ;</gatha>
    <gatha type="last">Yādisaṃ vapate bījaṃ, tādisaṃ harate phalaṃ.</gatha>
    <hangnum nr="16"/>
    <gatha type="1"> Idaṃ tadācariyavaco, pārāsariyo yadabravi;</gatha>
    <gatha type="last">Mā su <note>[mā ssu (sī. syā. pī.)]</note> tvaṃ akari pāpaṃ, yaṃ tvaṃ pacchā kataṃ tape.</gatha>
    <hangnum nr="17"/>
    <gatha type="1"> Ayameva so piṅgiya <note>[so piṅgiyo (syā.), sopi bhiyyo (ka.)]</note> venasākho, <note>[dhonasākho (ka. sī. pī.)]</note> yamhi  ghātayiṃ khattiyānaṃ sahassaṃ;</gatha>
    <gatha type="last">Alaṅkate candanasārānulitte, tameva dukkhaṃ paccāgataṃ mamaṃ.</gatha>
    <hangnum nr="18"/>
    <gatha type="1"> Sāmā ca <note>[sāmāpi (sī. syā.)]</note> kho candanalittagattā <note>[gattī (ka. sī. syā. pī.)]</note>, laṭṭhīva sobhañjanakassa uggatā;</gatha>
    <gatha type="last">Adisvā <note>[adisvāva (sī.)]</note> kālaṃ karissāmi ubbariṃ, taṃ me ito dukkhataraṃ bhavissatīti.</gatha>
    <centered>Venasākhajātakaṃ <note>[dhonasākhajātakaṃ (ka. sī. pī.)]</note> tatiyaṃ.</centered>
    <hangnum/>
    <paragraph> 354. Uragajātakaṃ (5-1-4)</paragraph>
    <hangnum nr="19"/>
    <gatha type="1"> Uragova tacaṃ jiṇṇaṃ, hitvā gacchati saṃ tanuṃ;</gatha>
    <gatha type="last">Evaṃ sarīre nibbhoge, pete kālaṅkate sati.</gatha>
    <hangnum nr="20"/>
    <gatha type="1"> Ḍayhamāno na jānāti, ñātīnaṃ paridevitaṃ;</gatha>
    <gatha type="last">Tasmā etaṃ na socāmi, gato so tassa yā gati.</gatha>
    <hangnum nr="21"/>
    <gatha type="1"> Anavhito  tato āgā, ananuññāto <note>[nānuññāto (ka.)]</note> ito gato;</gatha>
    <gatha type="last">Yathāgato tathā gato, tattha kā paridevanā.</gatha>
    <hangnum nr="22"/>
    <gatha type="1"> Ḍayhamāno na jānāti, ñātīnaṃ paridevitaṃ;</gatha>
    <gatha type="last">Tasmā etaṃ na socāmi, gato so tassa yā gati.</gatha>
    <hangnum nr="23"/>
    <gatha type="1"> Sace rode kisā <note>[kisī (pī.)]</note> assaṃ, tassā me kiṃ phalaṃ siyā;</gatha>
    <gatha type="last">Ñātimittasuhajjānaṃ , bhiyyo no aratī siyā.</gatha>
    <hangnum nr="24"/>
    <gatha type="1"> Ḍayhamāno  na jānāti, ñātīnaṃ paridevitaṃ;</gatha>
    <gatha type="last">Tasmā etaṃ na socāmi, gato so tassa yā gati.</gatha>
    <hangnum nr="25"/>
    <gatha type="1"> Yathāpi dārako candaṃ, gacchantamanurodati;</gatha>
    <gatha type="last">Evaṃ sampadamevetaṃ, yo petamanusocati.</gatha>
    <hangnum nr="26"/>
    <gatha type="1"> Ḍayhamāno na jānāti, ñātīnaṃ paridevitaṃ;</gatha>
    <gatha type="last">Tasmā etaṃ na socāmi, gato so tassa yā gati.</gatha>
    <hangnum nr="27"/>
    <gatha type="1"> Yathāpi udakakumbho, bhinno appaṭisandhiyo;</gatha>
    <gatha type="last">Evaṃ sampadamevetaṃ, yo petamanusocati.</gatha>
    <hangnum nr="28"/>
    <gatha type="1"> Ḍayhamāno na jānāti, ñātīnaṃ paridevitaṃ;</gatha>
    <gatha type="last">Tasmā etaṃ na socāmi, gato so tassa yā gatīti.</gatha>
    <centered>Uragajātakaṃ catutthaṃ.</centered>
    <hangnum/>
    <paragraph> 355. Ghaṭajātakaṃ (5-1-5)</paragraph>
    <hangnum nr="29"/>
    <gatha type="1"> Aññe socanti rodanti, aññe assumukhā janā;</gatha>
    <gatha type="last">Pasannamukhavaṇṇosi, kasmā ghaṭa <note>[ghata (sī. pī.)]</note> na socasi.</gatha>
    <hangnum nr="30"/>
    <gatha type="1"> Nābbhatītaharo soko, nānāgatasukhāvaho;</gatha>
    <gatha type="last">Tasmā dhaṅka <note>[vaṃka (pī.)]</note> na socāmi, natthi soke dutīyatā <note>[soko dutīyakā (ka.)]</note>.</gatha>
    <hangnum nr="31"/>
    <gatha type="1"> Socaṃ paṇḍu kiso hoti, bhattañcassa na ruccati;</gatha>
    <gatha type="last">Amittā sumanā honti, sallaviddhassa ruppato.</gatha>
    <hangnum nr="32"/>
    <gatha type="1"> Gāme  vā yadi vāraññe, ninne vā yadi vā thale;</gatha>
    <gatha type="last">Ṭhitaṃ maṃ nāgamissati, evaṃ diṭṭhapado ahaṃ.</gatha>
    <hangnum nr="33"/>
    <gatha type="1"> Yassattā nālamekova, sabbakāmarasāharo;</gatha>
    <gatha type="last">Sabbāpi pathavī tassa, na sukhaṃ āvahissatīti.</gatha>
    <centered>Ghaṭajātakaṃ pañcamaṃ.</centered>
    <hangnum/>
    <paragraph> 356. Koraṇḍiyajātakaṃ (5-1-6)</paragraph>
    <hangnum nr="34"/>
    <gatha type="1"> Eko  araññe girikandarāyaṃ, paggayha paggayha silaṃ pavecchasi <note>[pavejjhasi (syā. sī. aṭṭha.)]</note>;</gatha>
    <gatha type="last">Punappunaṃ santaramānarūpo, koraṇḍiya <note>[kāraṇḍiya (sī. syā. pī.)]</note> ko nu tava yidhattho.</gatha>
    <hangnum nr="35"/>
    <gatha type="1"> Ahañhimaṃ sāgara sevitantaṃ, samaṃ karissāmi yathāpi pāṇi;</gatha>
    <gatha type="last">Vikiriya sānūni ca pabbatāni ca, tasmā silaṃ dariyā pakkhipāmi.</gatha>
    <hangnum nr="36"/>
    <gatha type="1"> Nayimaṃ mahiṃ arahati pāṇikappaṃ, samaṃ manusso karaṇāya meko;</gatha>
    <gatha type="last">Maññāmimaññeva dariṃ jigīsaṃ <note>[jigiṃsaṃ (sī. syā. pī.)]</note>, koraṇḍiya  hāhasi <note>[hāyasi (syā. ka.)]</note> jīvalokaṃ.</gatha>
    <hangnum nr="37"/>
    <gatha type="1"> Sace ahaṃ <note>[ayaṃ (sī. syā. pī.)]</note> bhūtadharaṃ na sakkā <note>[sakko (syā. ka.)]</note>, samaṃ manusso karaṇāya meko;</gatha>
    <gatha type="last">Evameva tvaṃ brahme ime manusse, nānādiṭṭhike nānayissasi te <note>[ne (ka.)]</note>.</gatha>
    <hangnum nr="38"/>
    <gatha type="1"> Saṅkhittarūpena bhavaṃ mamatthaṃ, akkhāsi koraṇḍiya evametaṃ;</gatha>
    <gatha type="last">Yathā na sakkā pathavī samāyaṃ, kattuṃ manussena tathā manussāti.</gatha>
    <centered>Koraṇḍiyajātakaṃ chaṭṭhaṃ.</centered>
    <hangnum/>
    <paragraph> 357. Laṭukikajātakaṃ (5-1-7)</paragraph>
    <hangnum nr="39"/>
    <gatha type="1"> Vandāmi taṃ kuñjara saṭṭhihāyanaṃ, āraññakaṃ yūthapatiṃ yasassiṃ;</gatha>
    <gatha type="last">Pakkhehi taṃ pañjalikaṃ karomi, mā me vadhī puttake dubbalāya.</gatha>
    <hangnum nr="40"/>
    <gatha type="1"> Vandāmi  taṃ kuñjara ekacāriṃ, āraññakaṃ pabbatasānugocaraṃ;</gatha>
    <gatha type="last">Pakkhehi taṃ pañjalikaṃ karomi, mā  me vadhī puttake dubbalāya;</gatha>
    <hangnum nr="41"/>
    <gatha type="1"> Vamissāmi te laṭukike puttakāni, kiṃ me tuvaṃ kāhasi dubbalāsi;</gatha>
    <gatha type="last">Sataṃ sahassānipi tādisīnaṃ, vāmena pādena papothayeyyaṃ.</gatha>
    <hangnum nr="42"/>
    <gatha type="1"> Na heva sabbattha balena kiccaṃ, balañhi bālassa vadhāya hoti;</gatha>
    <gatha type="last">Karissāmi te nāgarājā anatthaṃ, yo me vadhī puttake dubbalāya.</gatha>
    <hangnum nr="43"/>
    <gatha type="1"> Kākañca passa laṭukikaṃ, maṇḍūkaṃ nīlamakkhikaṃ;</gatha>
    <gatha type="2">Ete nāgaṃ aghātesuṃ, passa verassa verinaṃ;</gatha>
    <gatha type="last">Tasmā hi veraṃ na kayirātha, appiyenapi kenacīti.</gatha>
    <centered>Laṭukikajātakaṃ sattamaṃ.</centered>
    <hangnum/>
    <paragraph> 358. Cūḷadhammapālajātakaṃ (5-1-8)</paragraph>
    <hangnum nr="44"/>
    <gatha type="1"> Ahameva  dūsiyā bhūnahatā, rañño mahāpatāpassa;</gatha>
    <gatha type="last">Etaṃ muñcatu dhammapālaṃ, hatthe me deva chedehi.</gatha>
    <hangnum nr="45"/>
    <gatha type="1"> Ahameva dūsiyā bhūnahatā, rañño mahāpatāpassa;</gatha>
    <gatha type="last">Etaṃ muñcatu dhammapālaṃ, pāde me deva chedehi.</gatha>
    <hangnum nr="46"/>
    <gatha type="1"> Ahameva dūsiyā bhūnahatā, rañño mahāpatāpassa;</gatha>
    <gatha type="last">Etaṃ  muñcatu dhammapālaṃ, sīsaṃ me deva chedehi.</gatha>
    <hangnum nr="47"/>
    <gatha type="1"> Na hi <note>[naha (sī. syā. pī.) ettha ha-kāro khede]</note> nūnimassa rañño, mittāmaccā ca vijjare suhadā;</gatha>
    <gatha type="last">Ye na vadanti rājānaṃ, mā ghātayi orasaṃ puttaṃ.</gatha>
    <hangnum nr="48"/>
    <gatha type="1"> Na hi <note>[naha (sī. syā. pī.) ettha ha-kāro khede]</note> nūnimassa rañño, ñātī mittā ca vijjare suhadā;</gatha>
    <gatha type="last">Ye na vadanti rājānaṃ, mā ghātayi atrajaṃ puttaṃ.</gatha>
    <hangnum nr="49"/>
    <gatha type="1"> Candanasārānulittā , bāhā chijjanti dhammapālassa;</gatha>
    <gatha type="last">Dāyādassa pathabyā, pāṇā me deva rujjhantīti.</gatha>
    <centered>Cūḷadhammapālajātakaṃ aṭṭhamaṃ.</centered>
    <hangnum/>
    <paragraph> 359. Suvaṇṇamigajātakaṃ (5-1-9)</paragraph>
    <hangnum nr="50"/>
    <gatha type="1"> Vikkama re haripāda <note>[mahāmiga (sī. syā. pī.)]</note>, vikkama re mahāmiga <note>[harīpada (sī. syā. pī.)]</note>;</gatha>
    <gatha type="last">Chinda vārattikaṃ pāsaṃ, nāhaṃ ekā vane rame.</gatha>
    <hangnum nr="51"/>
    <gatha type="1"> Vikkamāmi na pāremi, bhūmiṃ sumbhāmi vegasā;</gatha>
    <gatha type="last">Daḷho vārattiko pāso, pādaṃ me parikantati.</gatha>
    <hangnum nr="52"/>
    <gatha type="1"> Attharassu palāsāni, asiṃ nibbāha luddaka;</gatha>
    <gatha type="last">Paṭhamaṃ maṃ vadhitvāna, hana pacchā mahāmigaṃ.</gatha>
    <hangnum nr="53"/>
    <gatha type="1"> Na me sutaṃ vā diṭṭhaṃ vā, bhāsantiṃ mānusiṃ migiṃ <note>[na me sutā vā diṭṭhā vā, bhāsantī mānusiṃ migī (ṭīkā)]</note>;</gatha>
    <gatha type="last">Tvañca bhadde sukhī hohi, eso cāpi mahāmigo.</gatha>
    <hangnum nr="54"/>
    <gatha type="1"> Evaṃ luddaka nandassu, saha sabbehi ñātibhi;</gatha>
    <gatha type="last">Yathāhamajja  nandāmi, muttaṃ disvā mahāmiganti.</gatha>
    <centered>Suvaṇṇamigajātakaṃ navamaṃ.</centered>
    <hangnum/>
    <paragraph> 360. Suyonandījātakaṃ (5-1-10)</paragraph>
    <hangnum nr="55"/>
    <gatha type="1"> Vāti  gandho timirānaṃ, kusamuddo ca <note>[va (syā. pī.)]</note> ghosavā;</gatha>
    <gatha type="last">Dūre ito suyonandī <note>[ito hi susandī (sī. syā.), itopi sussondī (pī.)]</note>, tambakāmā tudanti maṃ.</gatha>
    <hangnum nr="56"/>
    <gatha type="1"> Kathaṃ samuddamatari, kathaṃ addakkhi sedumaṃ <note>[serumaṃ (sī. syā. pī.)]</note>;</gatha>
    <gatha type="last">Kathaṃ tassā ca tuyhañca, ahu sagga <note>[agga (sī. syā.)]</note> samāgamo.</gatha>
    <hangnum nr="57"/>
    <gatha type="1"> Kurukacchā <note>[bharukacchā (sī. syā. pī.)]</note> payātānaṃ, vāṇijānaṃ dhanesinaṃ;</gatha>
    <gatha type="last">Makarehi abhidā <note>[makarehibbhidā (sī.), makarehi’bhidā (syā.), makarehi bhinnā (pī.)]</note> nāvā, phalakenāhamaplaviṃ.</gatha>
    <hangnum nr="58"/>
    <gatha type="1"> Sā  maṃ saṇhena mudunā, niccaṃ candanagandhinī;</gatha>
    <gatha type="last">Aṅgena <note>[aṅkena (pī. ka.)]</note> uddharī bhaddā, mātā puttaṃva orasaṃ.</gatha>
    <hangnum nr="59"/>
    <gatha type="1"> Sā maṃ annena pānena, vatthena sayanena ca;</gatha>
    <gatha type="last">Attanāpi ca mandakkhī, evaṃ tamba vijānāhīti.</gatha>
    <centered>Suyonandījātakaṃ dasamaṃ.</centered>
    <centered>Maṇikuṇḍalavaggo paṭhamo.</centered>
    <paragraph>Tassuddānaṃ –</paragraph>
    <gatha type="1">Atha jinavaro haritaṃ tiṇako, atha  bhinnaplavo uragova ghaṭo;</gatha>
    <gatha type="last">Dariyā puna kuñjara bhūnahatā, migamuttamasaggavarena dasāti.</gatha>
    <title>2. Vaṇṇārohavaggo</title>
    <hangnum/>
    <paragraph> 361. Vaṇṇārohajātakaṃ (5-2-1)</paragraph>
    <hangnum nr="60"/>
    <gatha type="1"> Vaṇṇārohena jātiyā, balanikkamanena ca;</gatha>
    <gatha type="last">Subāhu na mayā seyyo, sudāṭha iti bhāsasi.</gatha>
    <hangnum nr="61"/>
    <gatha type="1"> Vaṇṇārohena jātiyā, balanikkamanena ca;</gatha>
    <gatha type="last">Sudāṭho na mayā seyyo, subāhu iti bhāsasi.</gatha>
    <hangnum nr="62"/>
    <gatha type="1"> Evaṃ ce maṃ viharantaṃ, subāhu samma dubbhasi;</gatha>
    <gatha type="last">Na dānāhaṃ tayā saddhiṃ, saṃvāsamabhirocaye.</gatha>
    <hangnum nr="63"/>
    <gatha type="1"> Yo  paresaṃ vacanāni, saddaheyya <note>[saddahetha (sī. syā. pī.)]</note> yathātathaṃ;</gatha>
    <gatha type="last">Khippaṃ bhijjetha mittasmiṃ, verañca pasave bahuṃ.</gatha>
    <hangnum nr="64"/>
    <gatha type="1"> Na  so mitto yo sadā appamatto, bhedāsaṅkī randhamevānupassī;</gatha>
    <gatha type="last">Yasmiñca setī urasīva putto, sa ve mitto yo abhejjo parehīti.</gatha>
    <centered>Vaṇṇārohajātakaṃ paṭhamaṃ.</centered>
    <hangnum/>
    <paragraph> 362. Sīlavīmaṃsajātakaṃ (5-2-2)</paragraph>
    <hangnum nr="65"/>
    <gatha type="1"> Sīlaṃ  seyyo sutaṃ seyyo, iti me saṃsayo ahu;</gatha>
    <gatha type="last">Sīlameva sutā seyyo, iti me natthi saṃsayo.</gatha>
    <hangnum nr="66"/>
    <gatha type="1"> Moghā jāti ca vaṇṇo ca, sīlameva kiruttamaṃ;</gatha>
    <gatha type="last">Sīlena anupetassa, sutenattho na vijjati.</gatha>
    <hangnum nr="67"/>
    <gatha type="1"> Khattiyo ca adhammaṭṭho, vesso cādhammanissito;</gatha>
    <gatha type="last">Te pariccajjubho loke, upapajjanti duggatiṃ.</gatha>
    <hangnum nr="68"/>
    <gatha type="1"> Khattiyā brāhmaṇā vessā, suddā caṇḍālapukkusā;</gatha>
    <gatha type="last">Idha dhammaṃ caritvāna, bhavanti tidive samā.</gatha>
    <hangnum nr="69"/>
    <gatha type="1"> Na vedā samparāyāya, na jāti nāpi <note>[nopi (pī.)]</note> bandhavā;</gatha>
    <gatha type="last">Sakañca sīlaṃ saṃsuddhaṃ, samparāyāya sukhāya cāti <note>[sukhāvahanti (sī. syā.)]</note>.</gatha>
    <centered>Sīlavīmaṃsajātakaṃ dutiyaṃ.</centered>
    <hangnum/>
    <paragraph> 363. Hirijātakaṃ (5-2-3)</paragraph>
    <hangnum nr="70"/>
    <gatha type="1"> Hiriṃ tarantaṃ vijigucchamānaṃ, tavāhamasmī iti bhāsamānaṃ;</gatha>
    <gatha type="last">Seyyāni kammāni anādiyantaṃ, neso mamanti iti naṃ vijaññā.</gatha>
    <hangnum nr="71"/>
    <gatha type="1"> Yañhi kayirā tañhi vade, yaṃ na kayirā na taṃ vade;</gatha>
    <gatha type="last">Akarontaṃ  bhāsamānaṃ, parijānanti paṇḍitā.</gatha>
    <hangnum nr="72"/>
    <gatha type="1"> Na  so mitto yo sadā appamatto, bhedāsaṅkī randhamevānupassī;</gatha>
    <gatha type="last">Yasmiñca setī urasīva putto, sa ve mitto yo abhejjo parehi.</gatha>
    <hangnum nr="73"/>
    <gatha type="1"> Pāmojjakaraṇaṃ ṭhānaṃ, pasaṃsāvahanaṃ sukhaṃ;</gatha>
    <gatha type="last">Phalānisaṃso bhāveti, vahanto porisaṃ dhuraṃ.</gatha>
    <hangnum nr="74"/>
    <gatha type="1"> Pavivekarasaṃ  pitvā, rasaṃ upasamassa ca;</gatha>
    <gatha type="last">Niddaro hoti nippāpo, dhammappītirasaṃ pivanti.</gatha>
    <centered>Hirijātakaṃ tatiyaṃ.</centered>
    <hangnum/>
    <paragraph> 364. Khajjopanakajātakaṃ (5-2-4)</paragraph>
    <hangnum nr="75"/>
    <gatha type="1"> Ko nu santamhi pajjote, aggipariyesanaṃ caraṃ;</gatha>
    <gatha type="last">Addakkhi ratti <note>[rattiṃ (syā.)]</note> khajjotaṃ, jātavedaṃ amaññatha.</gatha>
    <hangnum nr="76"/>
    <gatha type="1"> Svassa gomayacuṇṇāni, abhimatthaṃ tiṇāni ca;</gatha>
    <gatha type="last">Viparītāya saññāya, nāsakkhi pajjaletave.</gatha>
    <hangnum nr="77"/>
    <gatha type="1"> Evampi anupāyena, atthaṃ na labhate migo <note>[mūgo (syā.)]</note>;</gatha>
    <gatha type="last">Visāṇato gavaṃ dohaṃ, yattha khīraṃ na vindati.</gatha>
    <hangnum nr="78"/>
    <gatha type="1"> Vividhehi upāyehi, atthaṃ papponti māṇavā;</gatha>
    <gatha type="last">Niggahena amittānaṃ, mittānaṃ paggahena ca.</gatha>
    <hangnum nr="79"/>
    <gatha type="1"> Senāmokkhapalābhena <note>[senī mokkhūpalābhena (syā.)]</note>, vallabhānaṃ nayena ca;</gatha>
    <gatha type="last">Jagatiṃ jagatipālā, āvasanti vasundharanti.</gatha>
    <centered>Khajjopanakajātakaṃ catutthaṃ.</centered>
    <hangnum/>
    <paragraph> 365. Ahituṇḍikajātakaṃ (5-2-5)</paragraph>
    <hangnum nr="80"/>
    <gatha type="1"> Dhuttomhi samma sumukha, jūte akkhaparājito;</gatha>
    <gatha type="last">Harehi <note>[sevehi (pī.)]</note> ambapakkāni, vīriyaṃ te bhakkhayāmase.</gatha>
    <hangnum nr="81"/>
    <gatha type="1"> Alikaṃ vata maṃ samma, abhūtena pasaṃsasi;</gatha>
    <gatha type="last">Ko te suto vā diṭṭho vā, sumukho nāma makkaṭo.</gatha>
    <hangnum nr="82"/>
    <gatha type="1"> Ajjāpi  me taṃ manasi <note>[te maṃ sarasi (ka.)]</note>, yaṃ maṃ tvaṃ ahituṇḍika;</gatha>
    <gatha type="last">Dhaññāpaṇaṃ pavisitvā, matto <note>[mutto (ka.)]</note> chātaṃ hanāsi maṃ.</gatha>
    <hangnum nr="83"/>
    <gatha type="1"> Tāhaṃ saraṃ dukkhaseyyaṃ, api rajjampi kāraye;</gatha>
    <gatha type="last">Nevāhaṃ yācito dajjaṃ, tathā hi bhayatajjito.</gatha>
    <hangnum nr="84"/>
    <gatha type="1"> Yañca jaññā kule jātaṃ, gabbhe tittaṃ amacchariṃ;</gatha>
    <gatha type="last">Tena sakhiñca mittañca, dhīro sandhātumarahatīti.</gatha>
    <centered>Ahituṇḍikajātakaṃ pañcamaṃ.</centered>
    <hangnum/>
    <paragraph> 366. Gumbiyajātakaṃ (5-2-6)</paragraph>
    <hangnum nr="85"/>
    <gatha type="1"> Madhuvaṇṇaṃ  madhurasaṃ, madhugandhaṃ visaṃ ahu;</gatha>
    <gatha type="last">Gumbiyo  ghāsamesāno, araññe odahī visaṃ.</gatha>
    <hangnum nr="86"/>
    <gatha type="1"> Madhu iti maññamānā <note>[madhūti maññamānāya (ka.)]</note>, ye taṃ visamakhādisuṃ <note>[visamasāyisuṃ (sī. syā.)]</note>;</gatha>
    <gatha type="last">Tesaṃ taṃ kaṭukaṃ āsi, maraṇaṃ tenupāgamuṃ.</gatha>
    <hangnum nr="87"/>
    <gatha type="1"> Ye ca kho paṭisaṅkhāya, visaṃ taṃ parivajjayuṃ;</gatha>
    <gatha type="last">Te āturesu sukhitā, ḍayhamānesu nibbutā.</gatha>
    <hangnum nr="88"/>
    <gatha type="1"> Evameva manussesu, visaṃ kāmā samohitā;</gatha>
    <gatha type="last">Āmisaṃ bandhanañcetaṃ, maccuveso <note>[paccuvaso (sī. syā.)]</note> guhāsayo.</gatha>
    <hangnum nr="89"/>
    <gatha type="1"> Evameva ime kāme, āturā paricārike <note>[paricārake (ka.)]</note>;</gatha>
    <gatha type="last">Ye sadā parivajjenti, saṅgaṃ loke upaccagunti.</gatha>
    <centered>Gumbiyajātakaṃ chaṭṭhaṃ.</centered>
    <hangnum/>
    <paragraph> 367. Sāḷiyajātakaṃ (5-2-7)</paragraph>
    <hangnum nr="90"/>
    <gatha type="1"> Yvāyaṃ sāḷiya <note>[sāliya (sī. syā. pī.), sāḷika (?)]</note> chāpoti, kaṇhasappaṃ agāhayi;</gatha>
    <gatha type="last">Tena sappenayaṃ daṭṭho, hato pāpānusāsako.</gatha>
    <hangnum nr="91"/>
    <gatha type="1"> Ahantāra <note>[ahananta (pī.), aharanta (?)]</note> mahantāraṃ, yo naro hantumicchati;</gatha>
    <gatha type="last">Evaṃ so nihato seti, yathāyaṃ puriso hato.</gatha>
    <hangnum nr="92"/>
    <gatha type="1"> Ahantāra <note>[ahananta (sī. syā. pī.), aharanta (?)]</note> maghātentaṃ, yo naro hantumicchati;</gatha>
    <gatha type="last">Evaṃ so nihato seti, yathāyaṃ puriso hato.</gatha>
    <hangnum nr="93"/>
    <gatha type="1"> Yathā paṃsumuṭṭhiṃ puriso, paṭivātaṃ paṭikkhipe;</gatha>
    <gatha type="last">Tameva  so rajo hanti, tathāyaṃ puriso hato.</gatha>
    <hangnum nr="94"/>
    <gatha type="1"> Yo appaduṭṭhassa narassa dussati, suddhassa posassa anaṅgaṇassa;</gatha>
    <gatha type="last">Tameva bālaṃ pacceti pāpaṃ, sukhumo rajo paṭivātaṃva khittoti.</gatha>
    <centered>Sāḷiyajātakaṃ sattamaṃ.</centered>
    <hangnum/>
    <paragraph> 368. Tacasārajātakaṃ (5-2-8)</paragraph>
    <hangnum nr="95"/>
    <gatha type="1"> Amittahatthatthagatā <note>[hatthattagatā (katthaci, sī. niyya)]</note>, tacasārasamappitā;</gatha>
    <gatha type="last">Pasannamukhavaṇṇāttha, kasmā tumhe na socatha.</gatha>
    <hangnum nr="96"/>
    <gatha type="1"> Na  socanāya paridevanāya, atthova labbho <note>[attho ca labbhā (sī. syā.), atthodha labbhā (a. ni. 5.48)]</note> api appakopi;</gatha>
    <gatha type="last">Socantamenaṃ dukhitaṃ viditvā, paccatthikā attamanā bhavanti.</gatha>
    <hangnum nr="97"/>
    <gatha type="1"> Yato ca kho paṇḍito āpadāsu, na vedhatī atthavinicchayaññū;</gatha>
    <gatha type="last">Paccatthikāssa <note>[paccatthikā te (ka.)]</note> dukhitā bhavanti, disvā mukhaṃ avikāraṃ purāṇaṃ.</gatha>
    <hangnum nr="98"/>
    <gatha type="1"> Jappena mantena subhāsitena, anuppadānena paveṇiyā vā;</gatha>
    <gatha type="last">Yathā  yathā yattha labhetha atthaṃ, tathā tathā tattha parakkameyya.</gatha>
    <hangnum nr="99"/>
    <gatha type="1"> Yato  ca jāneyya alabbhaneyyo, mayā va <note>[mayā vā (syā. ka.)]</note> aññena vā esa attho;</gatha>
    <gatha type="last">Asocamāno adhivāsayeyya, kammaṃ daḷhaṃ kinti karomi dānīti.</gatha>
    <centered>Tacasārajātakaṃ aṭṭhamaṃ.</centered>
    <hangnum/>
    <paragraph> 369. Mittavindakajātakaṃ (5-2-9)</paragraph>
    <hangnum nr="100"/>
    <gatha type="1"> Kyāhaṃ devānamakaraṃ, kiṃ pāpaṃ pakataṃ mayā;</gatha>
    <gatha type="last">Yaṃ me sirasmiṃ ohacca <note>[uhacca (ka.), uhacca (pī.)]</note>, cakkaṃ bhamati matthake.</gatha>
    <hangnum nr="101"/>
    <gatha type="1"> Atikkamma ramaṇakaṃ, sadāmattañca dūbhakaṃ;</gatha>
    <gatha type="last">Brahmattarañca pāsādaṃ, kenatthena idhāgato.</gatha>
    <hangnum nr="102"/>
    <gatha type="1"> Ito bahutarā bhogā, atra maññe bhavissare;</gatha>
    <gatha type="last">Iti etāya saññāya, passa maṃ byasanaṃ gataṃ.</gatha>
    <hangnum nr="103"/>
    <gatha type="1"> Catubbhi aṭṭhajjhagamā, aṭṭhāhipi ca <note>[aṭṭhāhi cāpi (sī. syā.), aṭṭhābhi cāpi (ka.)]</note> soḷasa;</gatha>
    <gatha type="last">Soḷasāhi ca bāttiṃsa, atricchaṃ cakkamāsado;</gatha>
    <paragraph>Icchāhatassa posassa, cakkaṃ bhamati matthake.</paragraph>
    <hangnum nr="104"/>
    <gatha type="1"> Uparivisālā duppūrā, icchā visaṭagāminī <note>[upari visālaṃ duppūraṃ, icchāvisadagāminī (sī.)]</note>;</gatha>
    <gatha type="last">Ye  ca taṃ anugijjhanti, te honti cakkadhārinoti.</gatha>
    <centered>Mittavindakajātakaṃ navamaṃ.</centered>
    <hangnum/>
    <paragraph> 370. Palāsajātakaṃ (5-2-10)</paragraph>
    <hangnum nr="105"/>
    <gatha type="1"> Haṃso palāsamavaca, nigrodho samma jāyati;</gatha>
    <gatha type="last">Aṅkasmiṃ <note>[aṅgasmiṃ (ka.)]</note> te nisinnova, so te mammāni checchati <note>[chijjati (ka.)]</note>.</gatha>
    <hangnum nr="106"/>
    <gatha type="1"> Vaḍḍhatāmeva <note>[vaddhitameva (ka.)]</note> nigrodho, patiṭṭhassa bhavāmahaṃ;</gatha>
    <gatha type="last">Yathā pitā ca mātā ca <note>[pitā vā mātā vā (pī.), mātā vā pitā vā (ka.)]</note>, evaṃ me so bhavissati.</gatha>
    <hangnum nr="107"/>
    <gatha type="1"> Yaṃ  tvaṃ aṅkasmiṃ vaḍḍhesi, khīrarukkhaṃ bhayānakaṃ;</gatha>
    <gatha type="last">Āmanta kho taṃ gacchāma, vuḍḍhi massa na ruccati.</gatha>
    <hangnum nr="108"/>
    <gatha type="1"> Idāni  kho maṃ bhāyeti, mahānerunidassanaṃ;</gatha>
    <gatha type="last">Haṃsassa anabhiññāya, mahā me bhayamāgataṃ.</gatha>
    <hangnum nr="109"/>
    <gatha type="1"> Na tassa vuḍḍhi kusalappasatthā, yo vaḍḍhamāno ghasate patiṭṭhaṃ;</gatha>
    <gatha type="last">Tassūparodhaṃ parisaṅkamāno, patārayī mūlavadhāya dhīroti.</gatha>
    <centered>Palāsajātakaṃ dasamaṃ.</centered>
    <centered>Vaṇṇārohavaggo dutiyo <note>[imassuddānaṃ tatiyavaggapariyosāne bhavissati]</note>.</centered>
    <title>3. Aḍḍhavaggo</title>
    <hangnum/>
    <paragraph> 371. Dīghītikosalajātakaṃ (5-3-1)</paragraph>
    <hangnum nr="110"/>
    <gatha type="1"> Evaṃbhūtassa te rāja, āgatassa vase <note>[vaso (pī. ka.)]</note> mama;</gatha>
    <gatha type="last">Atthi nu koci pariyāyo, yo taṃ dukkhā pamocaye.</gatha>
    <hangnum nr="111"/>
    <gatha type="1"> Evaṃbhūtassa  me tāta, āgatassa vase tava;</gatha>
    <gatha type="last">Natthi no koci pariyāyo, yo maṃ dukkhā pamocaye.</gatha>
    <hangnum nr="112"/>
    <gatha type="1"> Nāññaṃ sucaritaṃ rāja, nāññaṃ rāja subhāsitaṃ;</gatha>
    <gatha type="last">Tāyate maraṇakāle, evamevitaraṃ dhanaṃ.</gatha>
    <hangnum nr="113"/>
    <gatha type="1"> Akkocchi maṃ avadhi maṃ, ajini maṃ ahāsi me;</gatha>
    <gatha type="last">Ye ca taṃ upanayhanti, veraṃ tesaṃ na sammati.</gatha>
    <hangnum nr="114"/>
    <gatha type="1"> Akkocchi maṃ avadhi maṃ, ajini maṃ ahāsi me;</gatha>
    <gatha type="last">Ye ca taṃ nupanayhanti, veraṃ tesūpasammati.</gatha>
    <hangnum nr="115"/>
    <gatha type="1"> Na hi verena verāni, sammantīdha kudācanaṃ;</gatha>
    <gatha type="last">Averena ca sammanti, esa dhammo sanantanoti.</gatha>
    <centered>Dīghītikosalajātakaṃ paṭhamaṃ.</centered>
    <hangnum/>
    <paragraph> 372. Migapotakajātakaṃ (5-3-2)</paragraph>
    <hangnum nr="116"/>
    <gatha type="1"> Agārā  paccupetassa, anagārassa te sato;</gatha>
    <gatha type="last">Samaṇassa na taṃ sādhu, yaṃ petamanusocasi.</gatha>
    <hangnum nr="117"/>
    <gatha type="1"> Saṃvāsena  have sakka, manussassa migassa vā;</gatha>
    <gatha type="last">Hadaye  jāyate pemaṃ, na taṃ sakkā asocituṃ.</gatha>
    <hangnum nr="118"/>
    <gatha type="1"> Mataṃ marissaṃ rodanti, ye rudanti lapanti ca;</gatha>
    <gatha type="last">Tasmā tvaṃ isi mā rodi, roditaṃ moghamāhu santo.</gatha>
    <hangnum nr="119"/>
    <gatha type="1"> Roditena have brahme, mato peto samuṭṭhahe;</gatha>
    <gatha type="last">Sabbe saṅgamma rodāma, aññamaññassa ñātake.</gatha>
    <hangnum nr="120"/>
    <gatha type="1"> Ādittaṃ vata maṃ santaṃ, ghatasittaṃva pāvakaṃ;</gatha>
    <gatha type="last">Vārinā viya osiñcaṃ, sabbaṃ nibbāpaye daraṃ.</gatha>
    <hangnum nr="121"/>
    <gatha type="1"> Abbahi vata me sallaṃ, yamāsi hadayassitaṃ;</gatha>
    <gatha type="last">Yo me sokaparetassa, puttasokaṃ apānudi.</gatha>
    <hangnum nr="122"/>
    <gatha type="1"> Sohaṃ abbūḷhasallosmi, vītasoko anāvilo;</gatha>
    <gatha type="last">Na socāmi na rodāmi, tava sutvāna vāsavāti.</gatha>
    <centered>Migapotakajātakaṃ dutiyaṃ.</centered>
    <hangnum/>
    <paragraph> 373. Mūsikajātakaṃ (5-3-3)</paragraph>
    <hangnum nr="123"/>
    <gatha type="1"> Kuhiṃ gatā kattha gatā, iti lālappatī jano;</gatha>
    <gatha type="last">Ahameveko jānāmi, udapāne mūsikā hatā.</gatha>
    <hangnum nr="124"/>
    <gatha type="1"> Yañcetaṃ <note>[yathetaṃ (pī.), yavetaṃ (ka.), yametaṃ (katthaci)]</note> iti cīti ca, gadrabhova nivattasi;</gatha>
    <gatha type="last">Udapāne mūsikaṃ hantvā, yavaṃ bhakkhetumicchasi.</gatha>
    <hangnum nr="125"/>
    <gatha type="1"> Daharo cāsi dummedha, paṭhamuppattiko <note>[paṭhamuppattito (sī. pī.)]</note> susu;</gatha>
    <gatha type="last">Dīghañcetaṃ <note>[dīghametaṃ (pī.)]</note> samāsajja <note>[samāpajja (syā. ka.)]</note>, na te dassāmi jīvitaṃ.</gatha>
    <hangnum nr="126"/>
    <gatha type="1"> Nāntalikkhabhavanena, nāṅgaputtapinena <note>[nāṅgaputtasirena (sī. syā. pī.)]</note> vā;</gatha>
    <gatha type="last">Puttena hi patthayito, silokehi pamocito.</gatha>
    <hangnum nr="127"/>
    <gatha type="1"> Sabbaṃ  sutamadhīyetha, hīnamukkaṭṭhamajjhimaṃ;</gatha>
    <gatha type="2">Sabbassa atthaṃ jāneyya, na ca sabbaṃ payojaye;</gatha>
    <gatha type="last">Hoti tādisako kālo, yattha atthāvahaṃ sutanti.</gatha>
    <centered>Mūsikajātakaṃ tatiyaṃ.</centered>
    <hangnum/>
    <paragraph> 374. Cūḷadhanuggahajātakaṃ (5-3-4)</paragraph>
    <hangnum nr="128"/>
    <gatha type="1"> Sabbaṃ  bhaṇḍaṃ samādāya, pāraṃ tiṇṇosi brāhmaṇa;</gatha>
    <paragraph>Paccāgaccha lahuṃ khippaṃ, mampi tārehi dānito <note>[dānibho (syā.)]</note>.</paragraph>
    <hangnum nr="129"/>
    <gatha type="1"> Asanthutaṃ maṃ cirasanthutena, nimīni bhotī addhuvaṃ dhuvena;</gatha>
    <gatha type="last">Mayāpi bhotī nimineyya aññaṃ, ito ahaṃ dūrataraṃ gamissaṃ.</gatha>
    <hangnum nr="130"/>
    <gatha type="1"> Kāyaṃ eḷagalāgumbe <note>[eḷagaṇagumbe (ka.)]</note>, karoti ahuhāsiyaṃ;</gatha>
    <gatha type="2">Nayīdha naccagītaṃ vā <note>[nayidha naccaṃ vā gītaṃ vā (sī. syā. pī.)]</note>, tāḷaṃ vā susamāhitaṃ;</gatha>
    <gatha type="last">Anamhikāle <note>[anamhakāle (pī.)]</note> susoṇi <note>[sussoṇi (sī. syā. pī.)]</note>, kiṃ nu jagghasi sobhane <note>[sobhaṇe (pī. ka.)]</note>.</gatha>
    <hangnum nr="131"/>
    <gatha type="1"> Siṅgāla bāla dummedha, appapaññosi jambuka;</gatha>
    <gatha type="last">Jīno  macchañca pesiñca, kapaṇo viya jhāyasi.</gatha>
    <hangnum nr="132"/>
    <gatha type="1"> Sudassaṃ vajjamaññesaṃ, attano pana duddasaṃ;</gatha>
    <gatha type="last">Jīnā patiñca jārañca, maññe tvaññeva <note>[mampi tvaññeva (sī. syā.), tvampi maññeva (pī.)]</note> jhāyasi.</gatha>
    <hangnum nr="133"/>
    <gatha type="1"> Evametaṃ migarāja, yathā bhāsasi jambuka;</gatha>
    <gatha type="last">Sā nūnāhaṃ ito gantvā, bhattu hessaṃ vasānugā.</gatha>
    <hangnum nr="134"/>
    <gatha type="1"> Yo hare mattikaṃ thālaṃ, kaṃsathālampi so hare;</gatha>
    <gatha type="last">Katañceva <note>[kataṃyeva (sī. syā. pī.)]</note> tayā pāpaṃ, punapevaṃ karissasīti.</gatha>
    <centered>Cūḷadhanuggahajātakaṃ catutthaṃ.</centered>
    <hangnum/>
    <paragraph> 375. Kapotajātakaṃ (5-3-5)</paragraph>
    <hangnum nr="135"/>
    <gatha type="1"> Idāni khomhi sukhito arogo, nikkaṇṭako nippatito kapoto;</gatha>
    <gatha type="last">Kāhāmi dānī hadayassa tuṭṭhiṃ, tathāhimaṃ maṃsasākaṃ baleti.</gatha>
    <hangnum nr="136"/>
    <gatha type="1"> Kāyaṃ  balākā sikhino, corī laṅghipitāmahā;</gatha>
    <gatha type="last">Oraṃ balāke āgaccha, caṇḍo me vāyaso sakhā.</gatha>
    <hangnum nr="137"/>
    <gatha type="1"> Alañhi te jagghitāye, mamaṃ disvāna edisaṃ;</gatha>
    <gatha type="last">Vilūnaṃ sūdaputtena, piṭṭhamaṇḍena <note>[piṭṭhamaddena (sī. syā. pī.)]</note> makkhitaṃ.</gatha>
    <hangnum nr="138"/>
    <gatha type="1"> Sunhāto  suvilittosi, annapānena tappito;</gatha>
    <gatha type="last">Kaṇṭhe  ca te veḷuriyo, agamā nu kajaṅgalaṃ.</gatha>
    <hangnum nr="139"/>
    <gatha type="1"> Mā te mitto amitto vā, agamāsi kajaṅgalaṃ;</gatha>
    <gatha type="last">Piñchāni tattha lāyitvā, kaṇṭhe bandhanti vaṭṭanaṃ.</gatha>
    <hangnum nr="140"/>
    <gatha type="1"> Punapāpajjasī samma, sīlañhi tava tādisaṃ;</gatha>
    <gatha type="last">Na hi mānusakā bhogā, subhuñjā honti pakkhināti.</gatha>
    <centered>Kapotajātakaṃ pañcamaṃ.</centered>
    <centered>Aḍḍhavaggo tatiyo.</centered>
    <paragraph>Tassuddānaṃ –</paragraph>
    <gatha type="1">Atha vaṇṇa sasīla hiri labhate, sumukhā visa sāḷiyamittavaro;</gatha>
    <gatha type="last">Atha cakka palāsa sarāja sato, yava bāla kapotaka pannarasāti.</gatha>
    <paragraph>Atha vagguddānaṃ –</paragraph>
    <gatha type="1">Jīnañca vaṇṇaṃ asamaṃvaguppari, sudesitā jātakanti santi vīsati <note>[jātaka pañcavīsati (?)]</note>;</gatha>
    <gatha type="last">Mahesino brahmacarittamutta-mavoca gāthā atthavatī subyañjanāti.</gatha>
    <centered>Pañcakanipātaṃ niṭṭhitaṃ.</centered>
  </text>
</tree>
