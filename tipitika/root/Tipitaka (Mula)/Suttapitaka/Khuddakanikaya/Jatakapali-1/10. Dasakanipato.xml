<?xml version='1.0' encoding='UTF-8'?>
<tree text="10. Dasakanip&#x101;to" target="text">
  <text>
    <hangnum/>
    <paragraph> 439. Catudvārajātakaṃ (1)</paragraph>
    <hangnum nr="1"/>
    <gatha type="1"> Catudvāramidaṃ  nagaraṃ, āyasaṃ daḷhapākāraṃ;</gatha>
    <gatha type="last">Oruddhapaṭiruddhosmi, kiṃ pāpaṃ pakataṃ mayā.</gatha>
    <hangnum nr="2"/>
    <gatha type="1"> Sabbe apihitā dvārā, oruddhosmi yathā dijo;</gatha>
    <gatha type="last">Kimādhikaraṇaṃ yakkha, cakkābhinihato ahaṃ.</gatha>
    <hangnum nr="3"/>
    <gatha type="1"> Laddhā satasahassāni, atirekāni vīsati;</gatha>
    <gatha type="last">Anukampakānaṃ ñātīnaṃ, vacanaṃ samma nākari.</gatha>
    <hangnum nr="4"/>
    <gatha type="1"> Laṅghiṃ samuddaṃ pakkhandi, sāgaraṃ appasiddhikaṃ;</gatha>
    <gatha type="last">Catubbhi aṭṭhajjhagamā, aṭṭhāhipi ca soḷasa.</gatha>
    <hangnum nr="5"/>
    <gatha type="1"> Soḷasāhi ca bāttiṃsa, atricchaṃ cakkamāsado;</gatha>
    <paragraph>Icchāhatassa posassa, cakkaṃ bhamati matthake.</paragraph>
    <hangnum nr="6"/>
    <gatha type="1"> Uparivisālā duppūrā, icchā visaṭagāminī <note>[visaṭagāminiṃ (pī. ka.)]</note>;</gatha>
    <gatha type="last">Ye ca taṃ anugijjhanti, te honti cakkadhārino.</gatha>
    <hangnum nr="7"/>
    <gatha type="1"> Bahubhaṇḍaṃ <note>[bahuṃ bhaṇḍaṃ (sī. pī.)]</note> avahāya, maggaṃ appaṭivekkhiya;</gatha>
    <gatha type="last">Yesañcetaṃ asaṅkhātaṃ, te honti cakkadhārino.</gatha>
    <hangnum nr="8"/>
    <gatha type="1"> Kammaṃ samekkhe vipulañca bhogaṃ, icchaṃ  na seveyya anatthasaṃhitaṃ;</gatha>
    <gatha type="last">Kareyya vākyaṃ anukampakānaṃ, taṃ tādisaṃ nātivatteyya cakkaṃ.</gatha>
    <hangnum nr="9"/>
    <gatha type="1"> Kīvaciraṃ nu me yakkha, cakkaṃ sirasi ṭhassati;</gatha>
    <gatha type="last">Kati vassasahassāni, taṃ me akkhāhi pucchito.</gatha>
    <hangnum nr="10"/>
    <gatha type="1"> Atisaro paccasaro <note>[accasaro (sī. syā. pī.)]</note>, mittavinda suṇohi me;</gatha>
    <gatha type="last">Cakkaṃ te sirasi <note>[sirasmi (syā.)]</note> māviddhaṃ, na taṃ jīvaṃ pamokkhasīti.</gatha>
    <centered>Catudvārajātakaṃ paṭhamaṃ.</centered>
    <hangnum/>
    <paragraph> 440. Kaṇhajātakaṃ (2)</paragraph>
    <hangnum nr="11"/>
    <gatha type="1"> Kaṇho  vatāyaṃ puriso, kaṇhaṃ bhuñjati bhojanaṃ;</gatha>
    <gatha type="last">Kaṇhe bhūmipadesasmiṃ, na mayhaṃ manaso piyo.</gatha>
    <hangnum nr="12"/>
    <gatha type="1"> Na kaṇho tacasā hoti, antosāro hi brāhmaṇo;</gatha>
    <gatha type="last">Yasmiṃ pāpāni kammāni, sa ve kaṇho sujampati.</gatha>
    <hangnum nr="13"/>
    <gatha type="1"> Etasmiṃ te sulapite, patirūpe subhāsite;</gatha>
    <gatha type="last">Varaṃ brāhmaṇa te dammi, yaṃ kiñci manasicchasi.</gatha>
    <hangnum nr="14"/>
    <gatha type="1"> Varañce me ado sakka, sabbabhūtānamissara;</gatha>
    <gatha type="2">Sunikkodhaṃ suniddosaṃ, nillobhaṃ vuttimattano;</gatha>
    <gatha type="last">Nisnehamabhikaṅkhāmi, ete me caturo vare.</gatha>
    <hangnum nr="15"/>
    <gatha type="1"> Kiṃ nu kodhe vā <note>[kodheva (sī. pī.)]</note> dose vā, lobhe snehe ca brāhmaṇa;</gatha>
    <gatha type="last">Ādīnavaṃ  tvaṃ passasi <note>[sampassasi (sī. pī.)]</note>, taṃ me akkhāhi pucchito.</gatha>
    <hangnum nr="16"/>
    <gatha type="1"> Appo hutvā bahu hoti, vaḍḍhate so akhantijo;</gatha>
    <gatha type="last">Āsaṅgī bahupāyāso, tasmā kodhaṃ na rocaye.</gatha>
    <hangnum nr="17"/>
    <gatha type="1"> Duṭṭhassa pharusā <note>[paṭhamā (pī. sī. niyya)]</note> vācā, parāmāso anantarā;</gatha>
    <gatha type="2">Tato pāṇi tato daṇḍo, satthassa paramā gati <note>[parāmasati (ka.)]</note>;</gatha>
    <gatha type="last">Doso kodhasamuṭṭhāno, tasmā dosaṃ na rocaye.</gatha>
    <hangnum nr="18"/>
    <gatha type="1"> Ālopasāhasākārā <note>[sahasākārā (sī. syā. pī.)]</note>, nikatī vañcanāni ca;</gatha>
    <gatha type="last">Dissanti lobhadhammesu, tasmā lobhaṃ na rocaye.</gatha>
    <hangnum nr="19"/>
    <gatha type="1"> Snehasaṅgathitā <note>[saṅgadhitā (ka.), saṅgantitā (syā.)]</note> ganthā, senti manomayā puthū;</gatha>
    <gatha type="last">Te bhusaṃ upatāpenti, tasmā snehaṃ na rocaye.</gatha>
    <hangnum nr="20"/>
    <gatha type="1"> Etasmiṃ te sulapite, patirūpe subhāsite;</gatha>
    <gatha type="last">Varaṃ brāhmaṇa te dammi, yaṃ kiñci manasicchasi.</gatha>
    <hangnum nr="21"/>
    <gatha type="1"> Varañce me ado sakka, sabbabhūtānamissara;</gatha>
    <gatha type="2">Araññe me viharato, niccaṃ ekavihārino;</gatha>
    <gatha type="last">Ābādhā mā <note>[na (syā. pī.)]</note> uppajjeyyuṃ, antarāyakarā bhusā.</gatha>
    <hangnum nr="22"/>
    <gatha type="1"> Etasmiṃ  te sulapite, patirūpe subhāsite;</gatha>
    <gatha type="last">Varaṃ brāhmaṇa te dammi, yaṃ kiñci manasicchasi.</gatha>
    <hangnum nr="23"/>
    <gatha type="1"> Varañce  me ado sakka, sabbabhūtānamissara;</gatha>
    <gatha type="2">Na mano vā sarīraṃ vā, maṃ-kate sakka kassaci;</gatha>
    <gatha type="last">Kadāci  upahaññetha, etaṃ sakka varaṃ vareti.</gatha>
    <centered>Kaṇhajātakaṃ dutiyaṃ.</centered>
    <hangnum/>
    <paragraph> 441. Catuposathiyajātakaṃ (3)</paragraph>
    <hangnum nr="24"/>
    <gatha type="1"> Yo kopaneyye na karoti kopaṃ, na kujjhati sappuriso kadāci;</gatha>
    <gatha type="last">Kuddhopi so nāvikaroti kopaṃ, taṃ ve naraṃ samaṇamāhu <note>[samaṇaṃ āhu (sī.)]</note> loke.</gatha>
    <hangnum nr="25"/>
    <gatha type="1"> Ūnūdaro yo sahate jighacchaṃ, danto tapassī mitapānabhojano;</gatha>
    <gatha type="last">Āhārahetu na karoti pāpaṃ, taṃ ve naraṃ samaṇamāhu loke.</gatha>
    <hangnum nr="26"/>
    <gatha type="1"> Khiḍḍaṃ ratiṃ vippajahitvāna sabbaṃ, na cālikaṃ bhāsasi kiñci loke;</gatha>
    <gatha type="last">Vibhūsaṭṭhānā virato methunasmā, taṃ ve naraṃ samaṇamāhu loke.</gatha>
    <hangnum nr="27"/>
    <gatha type="1"> Pariggahaṃ lobhadhammañca sabbaṃ, yo ve pariññāya pariccajeti;</gatha>
    <gatha type="last">Dantaṃ ṭhitattaṃ amamaṃ nirāsaṃ, taṃ ve naraṃ samaṇamāhu loke.</gatha>
    <hangnum nr="28"/>
    <gatha type="1"> Pucchāma  kattāramanomapaññaṃ <note>[manomapañña (syā. ka.)]</note>, kathāsu no viggaho atthi jāto;</gatha>
    <gatha type="last">Chindajja kaṅkhaṃ vicikicchitāni, tadajja <note>[tayājja (sī.)]</note> kaṅkhaṃ vitaremu sabbe.</gatha>
    <hangnum nr="29"/>
    <gatha type="1"> Ye  paṇḍitā atthadasā bhavanti, bhāsanti te yoniso tattha kāle;</gatha>
    <gatha type="last">Kathaṃ nu kathānaṃ abhāsitānaṃ, atthaṃ nayeyyuṃ kusalā janindā.</gatha>
    <hangnum nr="30"/>
    <gatha type="1"> Kathaṃ have bhāsati nāgarājā, garuḷo pana venateyyo kimāha;</gatha>
    <gatha type="last">Gandhabbarājā pana kiṃ vadesi, kathaṃ pana kurūnaṃ rājaseṭṭho.</gatha>
    <hangnum nr="31"/>
    <gatha type="1"> Khantiṃ have bhāsati nāgarājā, appāhāraṃ garuḷo venateyyo;</gatha>
    <gatha type="last">Gandhabbarājā rativippahānaṃ, akiñcanaṃ kurūnaṃ rājaseṭṭho.</gatha>
    <hangnum nr="32"/>
    <gatha type="1"> Sabbāni etāni subhāsitāni, na hettha dubbhāsitamatthi kiñci;</gatha>
    <gatha type="2">Yasmiñca etāni patiṭṭhitāni, arāva  nābhyā susamohitāni;</gatha>
    <gatha type="last">Catubbhi dhammehi samaṅgibhūtaṃ, taṃ ve naraṃ samaṇamāhu loke.</gatha>
    <hangnum nr="33"/>
    <gatha type="1"> Tuvañhi <note>[tuvaṃ nu (sī. pī.)]</note> seṭṭho tvamanuttarosi, tvaṃ dhammagū dhammavidū sumedho;</gatha>
    <gatha type="2">Paññāya pañhaṃ samadhiggahetvā, acchecchi dhīro vicikicchitāni;</gatha>
    <gatha type="last">Acchecchi kaṅkhaṃ vicikicchitāni, cundo yathā nāgadantaṃ kharena.</gatha>
    <hangnum nr="34"/>
    <gatha type="1"> Nīluppalābhaṃ vimalaṃ anagghaṃ, vatthaṃ idaṃ dhūmasamānavaṇṇaṃ;</gatha>
    <gatha type="last">Pañhassa  veyyākaraṇena tuṭṭho, dadāmi te dhammapūjāya dhīra.</gatha>
    <hangnum nr="35"/>
    <gatha type="1"> Suvaṇṇamālaṃ  satapattaphullitaṃ, sakesaraṃ ratnasahassamaṇḍitaṃ;</gatha>
    <gatha type="last">Pañhassa veyyākaraṇena tuṭṭho, dadāmi te dhammapūjāya dhīra.</gatha>
    <hangnum nr="36"/>
    <gatha type="1"> Maṇiṃ anagghaṃ ruciraṃ pabhassaraṃ, kaṇṭhāvasattaṃ <note>[vasitaṃ (ka.)]</note> maṇibhūsitaṃ me;</gatha>
    <gatha type="last">Pañhassa veyyākaraṇena tuṭṭho, dadāmi te dhammapūjāya dhīra.</gatha>
    <hangnum nr="37"/>
    <gatha type="1"> Gavaṃ sahassaṃ usabhañca nāgaṃ, ājaññayutte ca rathe dasa ime;</gatha>
    <gatha type="last">Pañhassa veyyākaraṇena tuṭṭho, dadāmi te gāmavarāni soḷasa.</gatha>
    <hangnum nr="38"/>
    <gatha type="1"> Sāriputto tadā nāgo, supaṇṇo pana kolito;</gatha>
    <gatha type="2">Gandhabbarājā anuruddho, rājā ānanda paṇḍito;</gatha>
    <gatha type="last">Vidhuro bodhisatto ca, evaṃ dhāretha jātakanti.</gatha>
    <centered>Catuposathiyajātakaṃ tatiyaṃ.</centered>
    <hangnum/>
    <paragraph> 442. Saṅkhajātakaṃ (4)</paragraph>
    <hangnum nr="39"/>
    <gatha type="1"> Bahussuto sutadhammosi saṅkha, diṭṭhā tayā samaṇabrāhmaṇā ca;</gatha>
    <gatha type="last">Athakkhaṇe dassayase vilāpaṃ, añño nu ko te paṭimantako mayā.</gatha>
    <hangnum nr="40"/>
    <gatha type="1"> Subbhū <note>[subbhā (syā.), sumbhā, subhmā (ka.)]</note> subhā suppaṭimukkakambu, paggayha sovaṇṇamayāya pātiyā;</gatha>
    <gatha type="last">‘‘Bhuñjassu bhattaṃ’’ iti maṃ vadeti, saddhāvittā <note>[saddhācittā (sī. pī. ka.)]</note>, tamahaṃ noti brūmi.</gatha>
    <hangnum nr="41"/>
    <gatha type="1"> Etādisaṃ  brāhmaṇa disvāna <note>[disva (sī. pī.)]</note> yakkhaṃ, puccheyya poso sukhamāsisāno <note>[sukhamāsasāno (syā.), sukhamāsisamāno (ka.)]</note>;</gatha>
    <gatha type="last">Uṭṭhehi naṃ pañjalikābhipuccha, devī nusi tvaṃ uda mānusī nu.</gatha>
    <hangnum nr="42"/>
    <gatha type="1"> Yaṃ tvaṃ sukhenābhisamekkhase maṃ, bhuñjassu bhattaṃ iti maṃ vadesi;</gatha>
    <gatha type="last">Pucchāmi taṃ nāri mahānubhāve, devī nusi tvaṃ uda mānusī nu.</gatha>
    <hangnum nr="43"/>
    <gatha type="1"> Devī ahaṃ saṅkha mahānubhāvā, idhāgatā sāgaravārimajjhe;</gatha>
    <gatha type="last">Anukampikā no ca paduṭṭhacittā, taveva atthāya idhāgatāsmi.</gatha>
    <hangnum nr="44"/>
    <gatha type="1"> Idhannapānaṃ sayanāsanañca, yānāni nānāvividhāni saṅkha;</gatha>
    <gatha type="last">Sabbassa tyāhaṃ paṭipādayāmi, yaṃ kiñci tuyhaṃ manasābhipatthitaṃ.</gatha>
    <hangnum nr="45"/>
    <gatha type="1"> Yaṃ kiñci yiṭṭhañca hutañca <note>[yiṭṭhaṃva hutaṃva (sī. pī.)]</note> mayhaṃ, sabbassa no issarā tvaṃ sugatte;</gatha>
    <gatha type="last">Susoṇi subbhamu <note>[subbhu (sī.), subbhā (syā.)]</note> suvilaggamajjhe <note>[suvilākamajjhe (syā. pī. sī. aṭṭha.), suvilātamajjhe (ka.)]</note>, kissa me kammassa ayaṃ vipāko.</gatha>
    <hangnum nr="46"/>
    <gatha type="1"> Ghamme  pathe brāhmaṇa ekabhikkhuṃ, ugghaṭṭapādaṃ tasitaṃ kilantaṃ;</gatha>
    <gatha type="last">Paṭipādayī saṅkha upāhanāni <note>[upāhanāhi (sī. pī.)]</note>, sā dakkhiṇā kāmaduhā tavajja.</gatha>
    <hangnum nr="47"/>
    <gatha type="1"> Sā  hotu nāvā phalakūpapannā, anavassutā erakavātayuttā;</gatha>
    <gatha type="last">Aññassa yānassa na hettha <note>[na hatthi (pī.)]</note> bhūmi, ajjeva maṃ moḷiniṃ pāpayassu.</gatha>
    <hangnum nr="48"/>
    <gatha type="1"> Sā  tattha vittā sumanā patītā, nāvaṃ sucittaṃ abhinimminitvā;</gatha>
    <gatha type="last">Ādāya saṅkhaṃ purisena saddhiṃ, upānayī nagaraṃ sādhurammanti.</gatha>
    <centered>Saṅkhajātakaṃ catutthaṃ.</centered>
    <hangnum/>
    <paragraph> 443. Cūḷabodhijātakaṃ (5)</paragraph>
    <hangnum nr="49"/>
    <gatha type="1"> Yo te imaṃ visālakkhiṃ, piyaṃ samhitabhāsiniṃ <note>[sammillabhāsiniṃ (sī. pī.), sammillahāsiniṃ (syā.)]</note>;</gatha>
    <gatha type="last">Ādāya balā gaccheyya, kiṃ nu kayirāsi brāhmaṇa.</gatha>
    <hangnum nr="50"/>
    <gatha type="1"> Uppajje <note>[uppajja (sī. pī.)]</note> me na mucceyya, na me mucceyya jīvato;</gatha>
    <gatha type="last">Rajaṃva  vipulā vuṭṭhi, khippameva nivāraye <note>[nivārayiṃ (ka.)]</note>.</gatha>
    <hangnum nr="51"/>
    <gatha type="1"> Yaṃ nu pubbe vikatthittho <note>[vikatthito (ka. sī. syā. ka.)]</note>, balamhiva apassito;</gatha>
    <gatha type="last">Svajja tuṇhikato <note>[tuṇhikato (sī.), tuṇhikkhako (pī.)]</note> dāni, saṅghāṭiṃ sibbamacchasi.</gatha>
    <hangnum nr="52"/>
    <gatha type="1"> Uppajji me na muccittha, na me muccittha jīvato;</gatha>
    <gatha type="last">Rajaṃva vipulā vuṭṭhi, khippameva nivārayiṃ.</gatha>
    <hangnum nr="53"/>
    <gatha type="1"> Kiṃ te uppajji no mucci, kiṃ te na mucci jīvato;</gatha>
    <gatha type="last">Rajaṃva vipulā vuṭṭhi, katamaṃ tvaṃ nivārayi.</gatha>
    <hangnum nr="54"/>
    <gatha type="1"> Yamhi jāte na passati, ajāte sādhu passati;</gatha>
    <gatha type="last">So me uppajji no mucci, kodho dummedhagocaro.</gatha>
    <hangnum nr="55"/>
    <gatha type="1"> Yena jātena nandanti, amittā dukkhamesino;</gatha>
    <gatha type="last">So me uppajji no mucci, kodho dummedhagocaro.</gatha>
    <hangnum nr="56"/>
    <gatha type="1"> Yasmiñca  jāyamānamhi, sadatthaṃ nāvabujjhati;</gatha>
    <gatha type="last">So me uppajji no mucci, kodho dummedhagocaro.</gatha>
    <hangnum nr="57"/>
    <gatha type="1"> Yenābhibhūto kusalaṃ jahāti, parakkare vipulañcāpi atthaṃ;</gatha>
    <gatha type="last">Sa bhīmaseno balavā pamaddī, kodho mahārāja na me amuccatha.</gatha>
    <hangnum nr="58"/>
    <gatha type="1"> Kaṭṭhasmiṃ matthamānasmiṃ <note>[manthamānasmiṃ (pī.), maddamānasmiṃ (ka.)]</note>, pāvako nāma jāyati;</gatha>
    <gatha type="last">Tameva kaṭṭhaṃ ḍahati, yasmā so jāyate gini.</gatha>
    <hangnum nr="59"/>
    <gatha type="1"> Evaṃ mandassa posassa, bālassa avijānato;</gatha>
    <gatha type="last">Sārambhā <note>[sārabbhā (ka.)]</note> jāyate kodho, sopi teneva ḍayhati.</gatha>
    <hangnum nr="60"/>
    <gatha type="1"> Aggīva tiṇakaṭṭhasmiṃ, kodho yassa pavaḍḍhati;</gatha>
    <gatha type="last">Nihīyati tassa yaso, kāḷapakkheva candimā.</gatha>
    <hangnum nr="61"/>
    <gatha type="1"> Anedho <note>[anindho (sī. ka.), anindo (syā.)]</note> dhūmaketūva, kodho yassūpasammati;</gatha>
    <gatha type="last">Āpūrati tassa yaso, sukkapakkheva candimāti.</gatha>
    <centered>Cūḷabodhijātakaṃ pañcamaṃ.</centered>
    <hangnum/>
    <paragraph> 444. Kaṇhadīpāyanajātakaṃ (6)</paragraph>
    <hangnum nr="62"/>
    <gatha type="1"> Sattāhamevāhaṃ pasannacitto, puññatthiko ācariṃ <note>[acariṃ (sī. syā. pī.)]</note> brahmacariyaṃ;</gatha>
    <gatha type="2">Athāparaṃ yaṃ caritaṃ mamedaṃ <note>[mama yidaṃ (syā.), mamāyidaṃ (pī.)]</note>, vassāni paññāsa samādhikāni;</gatha>
    <gatha type="2">Akāmako vāpi <note>[vāhi (pī. ka.)]</note> ahaṃ carāmi, etena  saccena suvatthi hotu;</gatha>
    <gatha type="last">Hataṃ visaṃ jīvatu yaññadatto.</gatha>
    <hangnum nr="63"/>
    <gatha type="1"> Yasmā  dānaṃ nābhinandiṃ kadāci, disvānahaṃ atithiṃ vāsakāle;</gatha>
    <gatha type="last">Na cāpi me appiyataṃ aveduṃ, bahussutā samaṇabrāhmaṇā ca.</gatha>
    <gatha type="1">Akāmako vāpi ahaṃ dadāmi, etena saccena suvatthi hotu;</gatha>
    <gatha type="last">Hataṃ visaṃ jīvatu yaññadatto.</gatha>
    <hangnum nr="64"/>
    <gatha type="1"> Āsīviso tāta pahūtatejo, yo taṃ adaṃsī <note>[aḍaṃsī (syā.)]</note> sacarā <note>[bilarā (sī.), piḷārā (syā.), patarā (pī.)]</note> udicca;</gatha>
    <gatha type="2">Tasmiñca me appiyatāya ajja, pitari ca te natthi koci viseso;</gatha>
    <gatha type="last">Etena saccena suvatthi hotu, hataṃ visaṃ jīvatu yaññadatto.</gatha>
    <hangnum nr="65"/>
    <gatha type="1"> Santā dantāyeva <note>[dantā santā ye ca (syā. ka.)]</note> paribbajanti, aññatra kaṇhā natthākāmarūpā <note>[anakāmarūpā (sī. syā. pī.)]</note>;</gatha>
    <gatha type="last">Dīpāyana kissa jigucchamāno, akāmako carasi brahmacariyaṃ.</gatha>
    <hangnum nr="66"/>
    <gatha type="1"> Saddhāya nikkhamma punaṃ nivatto, so eḷamūgova bālo <note>[eḷamūgo capalo (syā. ka.)]</note> vatāyaṃ;</gatha>
    <gatha type="2">Etassa vādassa jigucchamāno, akāmako carāmi brahmacariyaṃ;</gatha>
    <gatha type="last">Viññuppasatthañca satañca ṭhānaṃ <note>[viññūpasatthaṃ vasitaṃ ca ṭhānaṃ (ka.)]</note>, evampahaṃ puññakaro bhavāmi.</gatha>
    <hangnum nr="67"/>
    <gatha type="1"> Samaṇe  tuvaṃ brāhmaṇe addhike ca, santappayāsi  annapānena bhikkhaṃ;</gatha>
    <gatha type="2">Opānabhūtaṃva gharaṃ tava yidaṃ, annena pānena upetarūpaṃ;</gatha>
    <gatha type="last">Atha kissa vādassa jigucchamāno, akāmako dānamimaṃ dadāsi.</gatha>
    <hangnum nr="68"/>
    <gatha type="1"> Pitaro ca me āsuṃ pitāmahā ca, saddhā ahuṃ dānapatī vadaññū;</gatha>
    <gatha type="2">Taṃ kullavattaṃ anuvattamāno, māhaṃ kule antimagandhano <note>[gandhino (syā. pī. ka.), gandhinī (sī.)]</note> ahuṃ;</gatha>
    <gatha type="last">Etassa vādassa jigucchamāno, akāmako dānamimaṃ dadāmi.</gatha>
    <hangnum nr="69"/>
    <gatha type="1"> Dahariṃ kumāriṃ asamatthapaññaṃ, yaṃ tānayiṃ ñātikulā sugatte;</gatha>
    <gatha type="2">Na cāpi me appiyataṃ avedi, aññatra kāmā paricārayantā <note>[paricārayantī (sī. pī.)]</note>;</gatha>
    <gatha type="last">Atha kena vaṇṇena mayā te bhoti, saṃvāsadhammo ahu evarūpo.</gatha>
    <hangnum nr="70"/>
    <gatha type="1"> Ārā  dūre nayidha kadāci atthi, paramparā nāma kule imasmiṃ;</gatha>
    <gatha type="2">Taṃ kullavattaṃ anuvattamānā, māhaṃ  kule antimagandhinī ahuṃ;</gatha>
    <gatha type="last">Etassa vādassa jigucchamānā, akāmikā paddhacarāmhi <note>[paṭṭhacarāmhi (syā. ka.)]</note> tuyhaṃ.</gatha>
    <hangnum nr="71"/>
    <gatha type="1"> Maṇḍabya  bhāsiṃ yamabhāsaneyyaṃ <note>[bhāsissaṃ abhāsaneyyaṃ (sī. syā. pī.), bhāsissa’mabhāsaneyyaṃ (?)]</note>, taṃ khamyataṃ puttakahetu majja;</gatha>
    <gatha type="last">Puttapemā na idha paratthi kiñci, so no ayaṃ jīvati yaññadattoti.</gatha>
    <centered>Kaṇhadīpāyanajātakaṃ <note>[maṇḍabyajātakaṃ (syā. ka.)]</note> chaṭṭhaṃ.</centered>
    <hangnum/>
    <paragraph> 445. Nigrodhajātakaṃ (7)</paragraph>
    <hangnum nr="72"/>
    <gatha type="1"> Na vāhametaṃ <note>[na cāhametaṃ (sī.)]</note> jānāmi, ko vāyaṃ kassa vāti vā <note>[cāti vā (sī.)]</note>;</gatha>
    <gatha type="last">Yathā sākho cari <note>[vadī (sī. syā. pī.)]</note> evaṃ, nigrodha kinti maññasi.</gatha>
    <hangnum nr="73"/>
    <gatha type="1"> Tato galavinītena, purisā nīhariṃsu maṃ;</gatha>
    <gatha type="last">Datvā mukhapahārāni, sākhassa vacanaṃkarā.</gatha>
    <hangnum nr="74"/>
    <gatha type="1"> Etādisaṃ dummatinā, akataññuna dubbhinā;</gatha>
    <gatha type="last">Kataṃ anariyaṃ sākhena, sakhinā te janādhipa.</gatha>
    <hangnum nr="75"/>
    <gatha type="1"> Na vāhametaṃ jānāmi, napi me koci saṃsati;</gatha>
    <gatha type="last">Yaṃ me tvaṃ samma akkhāsi, sākhena kāraṇaṃ <note>[kaḍḍhanaṃ (sī. syā.)]</note> kataṃ.</gatha>
    <hangnum nr="76"/>
    <gatha type="1"> Sakhīnaṃ  sājīvakaro, mama sākhassa cūbhayaṃ;</gatha>
    <gatha type="2">Tvaṃ nosissariyaṃ dātā, manussesu mahantataṃ;</gatha>
    <gatha type="last">Tayāmā labbhitā iddhī, ettha me natthi saṃsayo.</gatha>
    <hangnum nr="77"/>
    <gatha type="1"> Yathāpi bījamaggimhi, ḍayhati na virūhati;</gatha>
    <gatha type="last">Evaṃ kataṃ asappurise, nassati na virūhati.</gatha>
    <hangnum nr="78"/>
    <gatha type="1"> Kataññumhi ca posamhi, sīlavante ariyavuttine;</gatha>
    <gatha type="last">Sukhette viya bījāni, kataṃ tamhi na nassati.</gatha>
    <hangnum nr="79"/>
    <gatha type="1"> Imaṃ jammaṃ nekatikaṃ, asappurisacintakaṃ;</gatha>
    <gatha type="last">Hanantu sākhaṃ sattīhi, nāssa icchāmi jīvitaṃ.</gatha>
    <hangnum nr="80"/>
    <gatha type="1"> Khamatassa  mahārāja, pāṇā na paṭiānayā <note>[duppaṭiānayā (sī. syā. pī.)]</note>;</gatha>
    <gatha type="last">Khama deva asappurisassa, nāssa icchāmahaṃ vadhaṃ.</gatha>
    <hangnum nr="81"/>
    <gatha type="1"> Nigrodhameva seveyya, na sākhamupasaṃvase;</gatha>
    <gatha type="last">Nigrodhasmiṃ mataṃ seyyo, yañce sākhasmi jīvitanti.</gatha>
    <centered>Nigrodhajātakaṃ sattamaṃ.</centered>
    <hangnum/>
    <paragraph> 446. Takkalajātakaṃ (8)</paragraph>
    <hangnum nr="82"/>
    <gatha type="1"> Na  takkalā santi na āluvāni <note>[ālupāni (sī. syā. pī.)]</note>, na biḷāliyo na kaḷambāni tāta;</gatha>
    <gatha type="last">Eko araññamhi susānamajjhe, kimatthiko tāta khaṇāsi kāsuṃ.</gatha>
    <hangnum nr="83"/>
    <gatha type="1"> Pitāmaho  tāta sudubbalo te, anekabyādhīhi dukhena phuṭṭho;</gatha>
    <gatha type="last">Tamajjahaṃ nikhaṇissāmi sobbhe, na hissa taṃ jīvitaṃ rocayāmi.</gatha>
    <hangnum nr="84"/>
    <gatha type="1"> Saṅkappametaṃ paṭiladdha pāpakaṃ, accāhitaṃ kamma karosi luddaṃ;</gatha>
    <gatha type="2">Mayāpi tāta paṭilacchase tuvaṃ, etādisaṃ kamma jarūpanīto;</gatha>
    <gatha type="last">Taṃ kullavattaṃ anuvattamāno, ahampi taṃ nikhaṇissāmi sobbhe.</gatha>
    <hangnum nr="85"/>
    <gatha type="1"> Pharusāhi vācāhi pakubbamāno, āsajja maṃ tvaṃ vadase kumāra;</gatha>
    <gatha type="last">Putto mamaṃ orasako samāno, ahitānukampī mama tvaṃsi putta.</gatha>
    <hangnum nr="86"/>
    <gatha type="1"> Na  tāhaṃ <note>[tyāhaṃ (syā.)]</note> tāta ahitānukampī, hitānukampī te ahampi <note>[ahañhi (syā.)]</note> tāta;</gatha>
    <gatha type="last">Pāpañca taṃ kamma pakubbamānaṃ, arahāmi no vārayituṃ tato.</gatha>
    <hangnum nr="87"/>
    <gatha type="1"> Yo mātaraṃ vā pitaraṃ saviṭṭha <note>[mātaraṃ pitaraṃ vā vasiṭṭha (sī. pī.)]</note>, adūsake hiṃsati pāpadhammo;</gatha>
    <gatha type="last">Kāyassa  bhedā abhisamparāyaṃ, asaṃsayaṃ so nirayaṃ upeti <note>[pareti (sī. pī.)]</note>.</gatha>
    <hangnum nr="88"/>
    <gatha type="1"> Yo mātaraṃ vā pitaraṃ saviṭṭha, annena pānena upaṭṭhahāti;</gatha>
    <gatha type="last">Kāyassa bhedā abhisamparāyaṃ, asaṃsayaṃ so sugatiṃ upeti.</gatha>
    <hangnum nr="89"/>
    <gatha type="1"> Na me tvaṃ putta ahitānukampī, hitānukampī me <note>[mama (?)]</note> tvaṃsi putta;</gatha>
    <gatha type="last">Ahañca taṃ mātarā vuccamāno, etādisaṃ kamma karomi luddaṃ.</gatha>
    <hangnum nr="90"/>
    <gatha type="1"> Yā te sā bhariyā anariyarūpā, mātā mamesā sakiyā janetti;</gatha>
    <gatha type="last">Niddhāpaye <note>[niddhāmase (pī.)]</note> tañca sakā agārā, aññampi te sā dukhamāvaheyya.</gatha>
    <hangnum nr="91"/>
    <gatha type="1"> Yā te sā bhariyā anariyarūpā, mātā mamesā sakiyā janetti;</gatha>
    <gatha type="last">Dantā kareṇūva vasūpanītā, sā pāpadhammā punarāvajātūti.</gatha>
    <centered>Takkalajātakaṃ aṭṭhamaṃ.</centered>
    <hangnum/>
    <paragraph> 447. Mahādhammapālajātakaṃ (9)</paragraph>
    <hangnum nr="92"/>
    <gatha type="1"> Kiṃ  te vataṃ kiṃ pana brahmacariyaṃ, kissa suciṇṇassa ayaṃ vipāko;</gatha>
    <gatha type="last">Akkhāhi me brāhmaṇa etamatthaṃ, kasmā nu tumhaṃ daharā na miyyare <note>[mīyare (sī. pī.)]</note>.</gatha>
    <hangnum nr="93"/>
    <gatha type="1"> Dhammaṃ carāma na musā bhaṇāma, pāpāni kammāni parivajjayāma <note>[vivajjayāma (sī. syā. pī.)]</note>;</gatha>
    <gatha type="last">Anariyaṃ parivajjemu sabbaṃ, tasmā hi amhaṃ daharā na miyyare.</gatha>
    <hangnum nr="94"/>
    <gatha type="1"> Suṇoma  dhammaṃ asataṃ satañca, na cāpi dhammaṃ asataṃ rocayāma;</gatha>
    <gatha type="last">Hitvā asante na jahāma sante, tasmā hi amhaṃ daharā na miyyare.</gatha>
    <hangnum nr="95"/>
    <gatha type="1"> Pubbeva dānā sumanā bhavāma, dadampi ve attamanā bhavāma;</gatha>
    <gatha type="last">Datvāpi ve nānutappāma pacchā, tasmā hi amhaṃ daharā na miyyare.</gatha>
    <hangnum nr="96"/>
    <gatha type="1"> Samaṇe mayaṃ brāhmaṇe addhike ca, vanibbake yācanake dalidde;</gatha>
    <gatha type="last">Annena pānena abhitappayāma, tasmā  hi amhaṃ daharā na miyyare.</gatha>
    <hangnum nr="97"/>
    <gatha type="1"> Mayañca bhariyaṃ nātikkamāma, amhe ca bhariyā nātikkamanti;</gatha>
    <gatha type="last">Aññatra tāhi brahmacariyaṃ carāma, tasmā hi amhaṃ daharā na miyyare.</gatha>
    <hangnum nr="98"/>
    <gatha type="1"> Pāṇātipātā  viramāma sabbe, loke adinnaṃ parivajjayāma;</gatha>
    <gatha type="last">Amajjapā nopi musā bhaṇāma, tasmā hi amhaṃ daharā na miyyare.</gatha>
    <hangnum nr="99"/>
    <gatha type="1"> Etāsu ve jāyare suttamāsu, medhāvino honti pahūtapaññā;</gatha>
    <gatha type="last">Bahussutā vedaguno <note>[vedaguṇā (syā. ka.)]</note> ca honti, tasmā hi amhaṃ daharā na miyyare.</gatha>
    <hangnum nr="100"/>
    <gatha type="1"> Mātā pitā ca <note>[mātā ca pitā (ka.), mātāpitarā (syā.)]</note> bhaginī bhātaro ca, puttā ca dārā ca mayañca sabbe;</gatha>
    <gatha type="last">Dhammaṃ carāma paralokahetu, tasmā hi amhaṃ daharā na miyyare.</gatha>
    <hangnum nr="101"/>
    <gatha type="1"> Dāsā ca dāsyo <note>[dāsso (sī. pī.), dāsī (syā.)]</note> anujīvino ca, paricārakā kammakarā ca sabbe;</gatha>
    <gatha type="last">Dhammaṃ caranti paralokahetu, tasmā  hi amhaṃ daharā na miyyare.</gatha>
    <hangnum nr="102"/>
    <gatha type="1"> Dhammo have rakkhati dhammacāriṃ, dhammo suciṇṇo sukhamāvahāti;</gatha>
    <gatha type="last">Esānisaṃso dhamme suciṇṇe, na duggatiṃ gacchati dhammacārī.</gatha>
    <hangnum nr="103"/>
    <gatha type="1"> Dhammo have rakkhati dhammacāriṃ, chattaṃ mahantaṃ viya vassakāle;</gatha>
    <gatha type="last">Dhammena gutto mama dhammapālo, aññassa aṭṭhīni sukhī kumāroti.</gatha>
    <centered>Mahādhammapālajātakaṃ navamaṃ.</centered>
    <hangnum/>
    <paragraph> 448. Kukkuṭajātakaṃ (10)</paragraph>
    <hangnum nr="104"/>
    <gatha type="1"> Nāsmase  katapāpamhi, nāsmase alikavādine;</gatha>
    <gatha type="last">Nāsmase attatthapaññamhi, atisantepi nāsmase.</gatha>
    <hangnum nr="105"/>
    <gatha type="1"> Bhavanti heke purisā, gopipāsikajātikā <note>[gopipāsakajātikā (sī. syā. pī.)]</note>;</gatha>
    <gatha type="last">Ghasanti maññe mittāni, vācāya na ca kammunā.</gatha>
    <hangnum nr="106"/>
    <gatha type="1"> Sukkhañjalipaggahitā, vācāya paliguṇṭhitā;</gatha>
    <gatha type="last">Manussapheggū nāsīde, yasmiṃ natthi kataññutā.</gatha>
    <hangnum nr="107"/>
    <gatha type="1"> Na  hi aññaññacittānaṃ, itthīnaṃ purisāna vā;</gatha>
    <gatha type="last">Nānāvikatvā <note>[nānāva katvā (sī. pī.)]</note> saṃsaggaṃ, tādisampi ca nāsmase <note>[tādisampi na vissase (syā.)]</note>.</gatha>
    <hangnum nr="108"/>
    <gatha type="1"> Anariyakammamokkantaṃ , athetaṃ <note>[atthetaṃ (sī. syā. pī.)]</note> sabbaghātinaṃ;</gatha>
    <gatha type="last">Nisitaṃva paṭicchannaṃ, tādisampi ca nāsmase.</gatha>
    <hangnum nr="109"/>
    <gatha type="1"> Mittarūpenidhekacce, sākhalyena acetasā;</gatha>
    <gatha type="last">Vividhehi upāyanti, tādisampi ca nāsmase.</gatha>
    <hangnum nr="110"/>
    <gatha type="1"> Āmisaṃ vā dhanaṃ vāpi, yattha passati tādiso;</gatha>
    <gatha type="last">Dubbhiṃ karoti dummedho, tañca hantvāna <note>[jhātvāna (sī. pī.), hitvāna (syā.)]</note> gacchati.</gatha>
    <hangnum nr="111"/>
    <gatha type="1"> Mittarūpena bahavo, channā sevanti sattavo;</gatha>
    <gatha type="last">Jahe kāpurise hete, kukkuṭo viya senakaṃ.</gatha>
    <hangnum nr="112"/>
    <gatha type="1"> Yo ca <note>[yodha (jā. 1.8.25 sulasājātake)]</note> uppatitaṃ atthaṃ, na khippamanubujjhati;</gatha>
    <gatha type="last">Amittavasamanveti, pacchā ca anutappati.</gatha>
    <hangnum nr="113"/>
    <gatha type="1"> Yo ca uppatitaṃ atthaṃ, khippameva nibodhati;</gatha>
    <gatha type="last">Muccate sattusambādhā, kukkuṭo viya senakā;</gatha>
    <hangnum nr="114"/>
    <gatha type="1"> Taṃ tādisaṃ kūṭamivoḍḍitaṃ vane, adhammikaṃ niccavidhaṃsakārinaṃ;</gatha>
    <gatha type="last">Ārā vivajjeyya naro vicakkhaṇo, senaṃ yathā kukkuṭo vaṃsakānaneti.</gatha>
    <centered>Kukkuṭajātakaṃ dasamaṃ.</centered>
    <hangnum/>
    <paragraph> 449. Maṭṭhakuṇḍalījātakaṃ (11)</paragraph>
    <hangnum nr="115"/>
    <gatha type="1"> Alaṅkato  maṭṭhakuṇḍalī <note>[maṭṭakuṇḍalī (sī. pī.)]</note>, māladhārī <note>[mālabhārī (sī. pī.)]</note> haricandanussado;</gatha>
    <gatha type="last">Bāhā paggayha kandasi, vanamajjhe kiṃ dukkhito tuvaṃ.</gatha>
    <hangnum nr="116"/>
    <gatha type="1"> Sovaṇṇamayo pabhassaro, uppanno rathapañjaro mama;</gatha>
    <gatha type="last">Tassa cakkayugaṃ na vindāmi, tena dukkhena jahāmi jīvitaṃ.</gatha>
    <hangnum nr="117"/>
    <gatha type="1"> Sovaṇṇamayaṃ maṇīmayaṃ, lohamayaṃ atha rūpiyāmayaṃ;</gatha>
    <gatha type="last"><note>[ācikkha me bhaddamāṇava (vi. va. 1209)]</note> Pāvada rathaṃ karissāmi <note>[kārayāmi (sī. pī.)]</note> te <note>[ācikkha me bhaddamāṇava (vi. va. 1209)]</note>, cakkayugaṃ paṭipādayāmi taṃ.</gatha>
    <hangnum nr="118"/>
    <gatha type="1"> So <note>[atha (syā.)]</note> māṇavo tassa pāvadi, candimasūriyā <note>[candimasūriyā (syā.)]</note> ubhayettha bhātaro <note>[dissare (vi. va. 1210)]</note>;</gatha>
    <gatha type="last">Sovaṇṇamayo ratho mama, tena cakkayugena sobhati.</gatha>
    <hangnum nr="119"/>
    <gatha type="1"> Bālo kho tvaṃsi māṇava, yo tvaṃ patthayase apatthiyaṃ;</gatha>
    <gatha type="last">Maññāmi tuvaṃ marissasi, na  hi tvaṃ lacchasi candasūriye.</gatha>
    <hangnum nr="120"/>
    <gatha type="1"> Gamanāgamanampi  dissati, vaṇṇadhātu ubhayettha vīthiyo;</gatha>
    <gatha type="last">Peto pana neva dissati, ko nu kho <note>[ko nidha (vi. va. 1212)]</note> kandataṃ bālyataro.</gatha>
    <hangnum nr="121"/>
    <gatha type="1"> Saccaṃ  kho vadesi māṇava, ahameva kandataṃ bālyataro;</gatha>
    <gatha type="last">Candaṃ viya dārako rudaṃ, petaṃ kālakatābhipatthaye.</gatha>
    <hangnum nr="122"/>
    <gatha type="1"> Ādittaṃ vata maṃ santaṃ, ghatasittaṃva pāvakaṃ;</gatha>
    <gatha type="last">Vārinā viya osiñcaṃ, sabbaṃ nibbāpaye daraṃ.</gatha>
    <hangnum nr="123"/>
    <gatha type="1"> Abbahī <note>[abbuhi (syā.), abbhuḷhaṃ (ka.)]</note> vata me sallaṃ, yamāsi hadayassitaṃ <note>[sokaṃ hadayanissitaṃ (vi. va. 1215)]</note>;</gatha>
    <gatha type="last">Yo me sokaparetassa, puttasokaṃ apānudi.</gatha>
    <hangnum nr="124"/>
    <gatha type="1"> Sohaṃ abbūḷhasallosmi, vītasoko anāvilo;</gatha>
    <gatha type="last">Na socāmi na rodāmi, tava sutvāna māṇavāti.</gatha>
    <centered>Maṭṭhakuṇḍalījātakaṃ ekādasamaṃ.</centered>
    <hangnum/>
    <paragraph> 450. Bilārakosiyajātakaṃ (12)</paragraph>
    <hangnum nr="125"/>
    <gatha type="1"> Apacantāpi dicchanti, santo laddhāna bhojanaṃ;</gatha>
    <gatha type="last">Kimeva tvaṃ pacamāno, yaṃ na dajjā na taṃ samaṃ.</gatha>
    <hangnum nr="126"/>
    <gatha type="1"> Maccherā  ca pamādā ca, evaṃ dānaṃ na diyyati;</gatha>
    <gatha type="last">Puññaṃ ākaṅkhamānena, deyyaṃ hoti vijānatā.</gatha>
    <hangnum nr="127"/>
    <gatha type="1"> Yasseva bhīto na dadāti maccharī, tadevādadato bhayaṃ;</gatha>
    <gatha type="2">Jighacchā ca pipāsā ca, yassa bhāyati maccharī;</gatha>
    <gatha type="last">Tameva bālaṃ phusati, asmiṃ loke paramhi ca.</gatha>
    <hangnum nr="128"/>
    <gatha type="1"> Tasmā vineyya maccheraṃ, dajjā dānaṃ malābhibhū;</gatha>
    <gatha type="last">Puññāni paralokasmiṃ, patiṭṭhā honti pāṇinaṃ.</gatha>
    <hangnum nr="129"/>
    <gatha type="1"> Duddadaṃ dadamānānaṃ, dukkaraṃ kamma kubbataṃ;</gatha>
    <gatha type="last">Asanto nānukubbanti, sataṃ dhammo durannayo.</gatha>
    <hangnum nr="130"/>
    <gatha type="1"> Tasmā satañca asataṃ <note>[asatañca (sī. syā. pī.)]</note>, nānā hoti ito gati;</gatha>
    <gatha type="last">Asanto nirayaṃ yanti, santo saggaparāyanā.</gatha>
    <hangnum nr="131"/>
    <gatha type="1"> Appasmeke <note>[appampeke (syā.)]</note> pavecchanti, bahuneke na dicchare;</gatha>
    <gatha type="last">Appasmā dakkhiṇā dinnā, sahassena samaṃ mitā.</gatha>
    <hangnum nr="132"/>
    <gatha type="1"> Dhammaṃ care yopi samuñchakaṃ care, dārañca posaṃ dadamappakasmiṃ <note>[dadaṃ appakasmipi (pī.)]</note>;</gatha>
    <gatha type="last">Sataṃ sahassānaṃ sahassayāginaṃ, kalampi  nāgghanti tathāvidhassa te.</gatha>
    <hangnum nr="133"/>
    <gatha type="1"> Kenesa  yañño vipulo mahagghato <note>[mahaggato (saṃ. ni. 1.32)]</note>, samena dinnassa na agghameti;</gatha>
    <gatha type="last">Kathaṃ sataṃ sahassānaṃ <note>[kathaṃ sahassānaṃ (sī. syā. pī.)]</note> sahassayāginaṃ, kalampi nāgghanti tathāvidhassa te.</gatha>
    <hangnum nr="134"/>
    <gatha type="1"> Dadanti heke visame niviṭṭhā, chetvā <note>[jhatvā (sī. pī.), ghatvā (syā.)]</note> vadhitvā atha socayitvā;</gatha>
    <gatha type="2">Sā dakkhiṇā assumukhā sadaṇḍā, samena dinnassa na agghameti;</gatha>
    <gatha type="last">Evaṃ sataṃ sahassānaṃ <note>[evaṃ sahassānaṃ (sī. syā. pī.)]</note> sahassayāginaṃ, kalampi nāgghanti tathāvidhassa teti.</gatha>
    <centered>Bilārakosiyajātakaṃ dvādasamaṃ.</centered>
    <hangnum/>
    <paragraph> 451. Cakkavākajātakaṃ (13)</paragraph>
    <hangnum nr="135"/>
    <gatha type="1"> Vaṇṇavā abhirūposi, ghano sañjātarohito;</gatha>
    <gatha type="last">Cakkavāka surūposi, vippasannamukhindriyo.</gatha>
    <hangnum nr="136"/>
    <gatha type="1"> Pāṭhīnaṃ pāvusaṃ macchaṃ, balajaṃ <note>[vālajaṃ (sī. pī.), balajjaṃ (syā.)]</note> muñjarohitaṃ;</gatha>
    <gatha type="last">Gaṅgāya tīre nisinno <note>[gaṅgātīre nisinnosi (syā. ka.)]</note>, evaṃ bhuñjasi bhojanaṃ.</gatha>
    <hangnum nr="137"/>
    <gatha type="1"> Na vāhametaṃ <note>[sabbatthapi samānaṃ]</note> bhuñjāmi, jaṅgalānodakāni vā;</gatha>
    <gatha type="last">Aññatra sevālapaṇakā, etaṃ <note>[aññaṃ (syā.)]</note> me samma bhojanaṃ.</gatha>
    <hangnum nr="138"/>
    <gatha type="1"> Na  vāhametaṃ saddahāmi, cakkavākassa bhojanaṃ;</gatha>
    <gatha type="last">Ahampi samma bhuñjāmi, gāme loṇiyateliyaṃ.</gatha>
    <hangnum nr="139"/>
    <gatha type="1"> Manussesu kataṃ bhattaṃ, suciṃ maṃsūpasecanaṃ;</gatha>
    <gatha type="last">Na  ca me tādiso vaṇṇo, cakkavāka yathā tuvaṃ.</gatha>
    <hangnum nr="140"/>
    <gatha type="1"> Sampassaṃ attani veraṃ, hiṃsayaṃ <note>[hiṃsāya (syā. pī. ka.)]</note> mānusiṃ pajaṃ;</gatha>
    <gatha type="last">Utrasto ghasasī bhīto, tena vaṇṇo tavediso.</gatha>
    <hangnum nr="141"/>
    <gatha type="1"> Sabbalokaviruddhosi, dhaṅka pāpena kammunā;</gatha>
    <gatha type="last">Laddho piṇḍo na pīṇeti, tena vaṇṇo tavediso.</gatha>
    <hangnum nr="142"/>
    <gatha type="1"> Ahampi <note>[ahañca (?)]</note> samma bhuñjāmi, ahiṃsaṃ sabbapāṇinaṃ;</gatha>
    <gatha type="last">Appossukko nirāsaṅkī, asoko akutobhayo.</gatha>
    <hangnum nr="143"/>
    <gatha type="1"> So karassu ānubhāvaṃ, vītivattassu sīliyaṃ;</gatha>
    <gatha type="last">Ahiṃsāya cara loke, piyo hohisi maṃmiva.</gatha>
    <hangnum nr="144"/>
    <gatha type="1"> Yo na hanti na ghāteti, na jināti na jāpaye;</gatha>
    <gatha type="last">Mettaṃso sabbabhūtesu, veraṃ tassa na kenacīti.</gatha>
    <centered>Cakkavākajātakaṃ terasamaṃ.</centered>
    <hangnum/>
    <paragraph> 452. Bhūripaññajātakaṃ (14)</paragraph>
    <hangnum nr="145"/>
    <gatha type="1"> Saccaṃ  kira tvaṃ api <note>[tvampi (sī.), tuvampi (syā.), tvaṃ asi (ka.)]</note> bhūripañña, yā tādisī sīri dhitī matī ca;</gatha>
    <gatha type="last">Na tāyatebhāvavasūpanitaṃ, yo yavakaṃ bhuñjasi appasūpaṃ.</gatha>
    <hangnum nr="146"/>
    <gatha type="1"> Sukhaṃ dukkhena paripācayanto, kālā kālaṃ vicinaṃ chandachanno;</gatha>
    <gatha type="last">Atthassa  dvārāni avāpuranto, tenāhaṃ tussāmi yavodanena.</gatha>
    <hangnum nr="147"/>
    <gatha type="1"> Kālañca  ñatvā abhijīhanāya, mantehi atthaṃ paripācayitvā;</gatha>
    <gatha type="last">Vijambhissaṃ sīhavijambhitāni, tāyiddhiyā dakkhasi maṃ punāpi.</gatha>
    <hangnum nr="148"/>
    <gatha type="1"> Sukhīpi heke <note>[sukhī hi eke (sī.), sukhīti heke (?)]</note> na karonti pāpaṃ, avaṇṇasaṃsaggabhayā puneke;</gatha>
    <gatha type="last">Pahū samāno vipulatthacintī, kiṃkāraṇā me na karosi dukkhaṃ.</gatha>
    <hangnum nr="149"/>
    <gatha type="1"> Na paṇḍitā attasukhassa hetu, pāpāni kammāni samācaranti;</gatha>
    <gatha type="last">Dukkhena phuṭṭhā khalitāpi santā, chandā ca dosā na jahanti dhammaṃ.</gatha>
    <hangnum nr="150"/>
    <gatha type="1"> Yena kenaci vaṇṇena, mudunā dāruṇena vā;</gatha>
    <gatha type="last">Uddhare dīnamattānaṃ, pacchā dhammaṃ samācare.</gatha>
    <hangnum nr="151"/>
    <gatha type="1"> Yassa rukkhassa chāyāya, nisīdeyya sayeyya vā;</gatha>
    <gatha type="last">Na tassa sākhaṃ bhañjeyya, mittadubbho hi pāpako.</gatha>
    <hangnum nr="152"/>
    <gatha type="1"> Yassāpi <note>[yassa hi (sī. ka.)]</note> dhammaṃ puriso <note>[manujo (sī.)]</note> vijaññā, ye cassa kaṅkhaṃ vinayanti santo;</gatha>
    <gatha type="last">Taṃ  hissa dīpañca parāyanañca, na tena mettiṃ jarayetha pañño.</gatha>
    <hangnum nr="153"/>
    <gatha type="1"> Alaso gihī kāmabhogī na sādhu, asaññato pabbajito na sādhu;</gatha>
    <gatha type="last">Rājā na sādhu anisammakārī, yo paṇḍito kodhano taṃ na sādhu.</gatha>
    <hangnum nr="154"/>
    <gatha type="1"> Nisamma khattiyo kayirā, nānisamma disampati;</gatha>
    <gatha type="last">Nisammakārino rāja, yaso kitti ca vaḍḍhatīti.</gatha>
    <centered>Bhūripaññajātakaṃ cuddasamaṃ.</centered>
    <hangnum/>
    <paragraph> 453. Mahāmaṅgalajātakaṃ (15)</paragraph>
    <hangnum nr="155"/>
    <gatha type="1"> Kiṃsu  naro jappamadhiccakāle, kaṃ vā vijjaṃ katamaṃ vā sutānaṃ;</gatha>
    <gatha type="last">So macco asmiñca <note>[asmiṃva (pī.)]</note> paramhi loke, kathaṃ karo sotthānena gutto.</gatha>
    <hangnum nr="156"/>
    <gatha type="1"> Yassa devā pitaro ca sabbe, sarīsapā <note>[siriṃsapā (sī. syā. pī.)]</note> sabbabhūtāni cāpi;</gatha>
    <gatha type="last">Mettāya niccaṃ apacitāni honti, bhūtesu ve sotthānaṃ tadāhu.</gatha>
    <hangnum nr="157"/>
    <gatha type="1"> Yo  sabbalokassa nivātavutti, itthīpumānaṃ  sahadārakānaṃ;</gatha>
    <gatha type="last">Khantā duruttānamappaṭikūlavādī, adhivāsanaṃ sotthānaṃ tadāhu.</gatha>
    <hangnum nr="158"/>
    <gatha type="1"> Yo nāvajānāti sahāyamitte <note>[sahāyamatte (sī. pī.)]</note>, sippena kulyāhi dhanena jaccā;</gatha>
    <gatha type="last">Rucipañño atthakāle matīmā <note>[mutīmā (sī. pī.)]</note>, sahāyesu ve sotthānaṃ tadāhu.</gatha>
    <hangnum nr="159"/>
    <gatha type="1"> Mittāni ve yassa bhavanti santo, saṃvissatthā avisaṃvādakassa;</gatha>
    <gatha type="last">Na mittadubbhī saṃvibhāgī dhanena, mittesu ve sotthānaṃ tadāhu.</gatha>
    <hangnum nr="160"/>
    <gatha type="1"> Yassa bhariyā tulyavayā samaggā, anubbatā dhammakāmā pajātā <note>[sajātā (ka.)]</note>;</gatha>
    <gatha type="last">Koliniyā sīlavatī patibbatā, dāresu ve sotthānaṃ tadāhu.</gatha>
    <hangnum nr="161"/>
    <gatha type="1"> Yassa  rājā bhūtapati <note>[bhūtapatī (sī. syā. pī.)]</note> yasassī, jānāti soceyyaṃ parakkamañca;</gatha>
    <gatha type="last">Advejjhatā suhadayaṃ mamanti, rājūsu ve sotthānaṃ tadāhu.</gatha>
    <hangnum nr="162"/>
    <gatha type="1"> Annañca  pānañca dadāti saddho, mālañca gandhañca vilepanañca;</gatha>
    <gatha type="last">Pasannacitto anumodamāno, saggesu ve sotthānaṃ tadāhu.</gatha>
    <hangnum nr="163"/>
    <gatha type="1"> Yamariyadhammena punanti vuddhā, ārādhitā samacariyāya santo;</gatha>
    <gatha type="last">Bahussutā isayo sīlavanto, arahantamajjhe sotthānaṃ tadāhu.</gatha>
    <hangnum nr="164"/>
    <gatha type="1"> Etāni kho sotthānāni loke, viññuppasatthāni sukhudrayāni <note>[sukhindriyāni (pī.)]</note>;</gatha>
    <gatha type="last">Tānīdha sevetha naro sapañño, na hi maṅgale kiñcanamatthi saccanti.</gatha>
    <centered>Mahāmaṅgalajātakaṃ pannarasamaṃ.</centered>
    <hangnum/>
    <paragraph> 454. Ghaṭapaṇḍitajātakaṃ (16)</paragraph>
    <hangnum nr="165"/>
    <gatha type="1"> Uṭṭhehi kaṇha kiṃ sesi, ko attho supanena te;</gatha>
    <gatha type="2">Yopi tuyhaṃ <note>[tāyaṃ (pī.)]</note> sako bhātā, hadayaṃ cakkhu ca <note>[cakkhuṃva (pī.)]</note> dakkhiṇaṃ;</gatha>
    <gatha type="last">Tassa vātā balīyanti, ghaṭo jappati <note>[sasaṃ jappati (?)]</note> kesava.</gatha>
    <hangnum nr="166"/>
    <gatha type="1"> Tassa taṃ vacanaṃ sutvā, rohiṇeyyassa kesavo;</gatha>
    <gatha type="last">Taramānarūpo vuṭṭhāsi, bhātusokena aṭṭito.</gatha>
    <hangnum nr="167"/>
    <gatha type="1"> Kiṃ nu  ummattarūpova, kevalaṃ dvārakaṃ imaṃ;</gatha>
    <gatha type="last">Saso sasoti lapasi, ko nu te sasamāhari.</gatha>
    <hangnum nr="168"/>
    <gatha type="1"> Sovaṇṇamayaṃ  maṇīmayaṃ, lohamayaṃ atha rūpiyāmayaṃ;</gatha>
    <gatha type="last">Saṅkhasilāpavāḷamayaṃ, kārayissāmi te sasaṃ.</gatha>
    <hangnum nr="169"/>
    <gatha type="1"> Santi aññepi sasakā, araññe vanagocarā;</gatha>
    <gatha type="last">Tepi te ānayissāmi, kīdisaṃ sasamicchasi.</gatha>
    <hangnum nr="170"/>
    <gatha type="1"> Na  cāhamete <note>[na cāhametaṃ (sī.), na vāhamete (syā.), na vāhametaṃ (pī.)]</note> icchāmi, ye sasā pathavissitā <note>[paṭhaviṃsitā (sī. syā. pī.)]</note>;</gatha>
    <gatha type="last">Candato sasamicchāmi, taṃ me ohara kesava.</gatha>
    <hangnum nr="171"/>
    <gatha type="1"> So nūna madhuraṃ ñāti, jīvitaṃ vijahissasi;</gatha>
    <gatha type="last">Apatthiyaṃ yo patthayasi, candato sasamicchasi.</gatha>
    <hangnum nr="172"/>
    <gatha type="1"> Evaṃ ce kaṇha jānāsi, yadaññamanusāsasi;</gatha>
    <gatha type="last">Kasmā pure mataṃ puttaṃ, ajjāpi manusocasi.</gatha>
    <hangnum nr="173"/>
    <gatha type="1"> Yaṃ na labbhā manussena, amanussena vā puna <note>[pana (pe. va. 215)]</note>;</gatha>
    <gatha type="last">Jāto me mā marī putto, kuto labbhā alabbhiyaṃ.</gatha>
    <hangnum nr="174"/>
    <gatha type="1"> Na mantā mūlabhesajjā, osadhehi dhanena vā;</gatha>
    <gatha type="last">Sakkā ānayituṃ kaṇha, yaṃ petamanusocasi.</gatha>
    <hangnum nr="175"/>
    <gatha type="1"> Yassa etādisā assu, amaccā purisapaṇḍitā;</gatha>
    <gatha type="last">Yathā nijjhāpaye ajja, ghaṭo purisapaṇḍito.</gatha>
    <hangnum nr="176"/>
    <gatha type="1"> Ādittaṃ vata maṃ santaṃ, ghatasittaṃva pāvakaṃ;</gatha>
    <gatha type="last">Vārinā viya osiñcaṃ, sabbaṃ nibbāpaye daraṃ.</gatha>
    <hangnum nr="177"/>
    <gatha type="1"> Abbahī  vata me sallaṃ, yamāsi hadayassitaṃ;</gatha>
    <gatha type="last">Yo me sokaparetassa, puttasokaṃ apānudi.</gatha>
    <hangnum nr="178"/>
    <gatha type="1"> Sohaṃ abbūḷhasallosmi, vītasoko anāvilo;</gatha>
    <gatha type="last">Na socāmi na rodāmi, tava sutvāna māṇava <note>[bhātika (pe. va. 224)]</note>.</gatha>
    <hangnum nr="179"/>
    <gatha type="1"> Evaṃ karonti sappaññā, ye honti anukampakā;</gatha>
    <gatha type="last">Nivattayanti sokamhā, ghaṭo jeṭṭhaṃva bhātaranti.</gatha>
    <centered>Ghaṭapaṇḍitajātakaṃ soḷasamaṃ.</centered>
    <centered>Dasakanipātaṃ niṭṭhitaṃ.</centered>
    <paragraph>Tassuddānaṃ –</paragraph>
    <gatha type="1">Daḷha  kaṇha dhanañjaya saṅkhavaro, raja sattaha kassa ca <note>[sattāhasasākha (syā.)]</note> takkalinā;</gatha>
    <gatha type="last">Dhammaṃ kukkuṭa kuṇḍali bhojanadā, cakkavāka subhūrisa sotthi ghaṭoti.</gatha>
  </text>
</tree>
