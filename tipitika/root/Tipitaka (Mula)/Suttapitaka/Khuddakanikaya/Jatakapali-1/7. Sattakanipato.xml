<?xml version='1.0' encoding='UTF-8'?>
<tree text="7. Sattakanip&#x101;to" target="text">
  <text>
    <title>1. Kukkuvaggo</title>
    <hangnum/>
    <paragraph> 396. Kukkujātakaṃ (7-1-1)</paragraph>
    <hangnum nr="1"/>
    <gatha type="1"> Diyaḍḍhakukkū  udayena kaṇṇikā, vidatthiyo aṭṭha parikkhipanti naṃ;</gatha>
    <gatha type="last">Sā siṃsapā <note>[sasiṃsapā (sī. pī.), sā sīsapā (syā.), yā siṃsapā (ka. sī. niyya)]</note> sāramayā apheggukā, kuhiṃ ṭhitā upparito <note>[uparito (sī. syā. pī.)]</note> na dhaṃsati.</gatha>
    <hangnum nr="2"/>
    <gatha type="1"> Yā tiṃsati sāramayā anujjukā, parikiriya <note>[pakiriyā (ka.)]</note> gopāṇasiyo samaṃ ṭhitā <note>[samaṭṭhitā (sī. syā.)]</note>;</gatha>
    <gatha type="last">Tāhi susaṅgahitā balasā pīḷitā <note>[tā saṅgahitā balasā ca pīḷitā (sī.), tāhi susaṅgahitā balasā ca pīḷitā (syā.), tāhi saṅgahītā balasā ca pīḷitā (pī.)]</note>, samaṃ ṭhitā upparito na dhaṃsati.</gatha>
    <hangnum nr="3"/>
    <gatha type="1"> Evampi mittehi daḷhehi paṇḍito, abhejjarūpehi sucīhi mantibhi;</gatha>
    <gatha type="last">Susaṅgahīto siriyā na dhaṃsati, gopāṇasī bhāravahāva kaṇṇikā.</gatha>
    <hangnum nr="4"/>
    <gatha type="1"> Kharattacaṃ bellaṃ yathāpi satthavā, anāmasantopi karoti tittakaṃ;</gatha>
    <gatha type="last">Samāharaṃ sāduṃ karoti patthiva, asāduṃ kayirā tanubandhamuddharaṃ <note>[tanuvaṭṭamuddharaṃ (sī. pī.)]</note>.</gatha>
    <hangnum nr="5"/>
    <gatha type="1"> Evampi  gāmanigamesu paṇḍito, asāhasaṃ rājadhanāni saṅgharaṃ;</gatha>
    <gatha type="last">Dhammānuvattī paṭipajjamāno, sa phāti kayirā aviheṭhayaṃ paraṃ.</gatha>
    <hangnum nr="6"/>
    <gatha type="1"> Odātamūlaṃ  sucivārisambhavaṃ, jātaṃ yathā pokkharaṇīsu ambujaṃ;</gatha>
    <gatha type="last">Padumaṃ yathā agginikāsiphālimaṃ, na kaddamo na rajo na vāri limpati.</gatha>
    <hangnum nr="7"/>
    <gatha type="1"> Evampi vohārasuciṃ asāhasaṃ, visuddhakammantamapetapāpakaṃ;</gatha>
    <gatha type="last">Na limpati kammakilesa tādiso, jātaṃ yathā pokkharaṇīsu ambujanti.</gatha>
    <centered>Kukkujātakaṃ paṭhamaṃ.</centered>
    <hangnum/>
    <paragraph> 397. Manojajātakaṃ (7-1-2)</paragraph>
    <hangnum nr="8"/>
    <gatha type="1"> Yathā cāpo ninnamati, jiyā cāpi nikūjati;</gatha>
    <gatha type="last">Haññate nūna manojo, migarājā sakhā mama.</gatha>
    <hangnum nr="9"/>
    <gatha type="1"> Handa dāni vanantāni, pakkamāmi yathāsukhaṃ;</gatha>
    <gatha type="last">Netādisā sakhā honti, labbhā me jīvato sakhā.</gatha>
    <hangnum nr="10"/>
    <gatha type="1"> Na  pāpajanasaṃsevī, accantaṃ sukhamedhati;</gatha>
    <gatha type="last">Manojaṃ  passa semānaṃ, giriyassānusāsanī <note>[ariyassānusāsanī (sī. syā. pī.)]</note>.</gatha>
    <hangnum nr="11"/>
    <gatha type="1"> Na pāpasampavaṅkena, mātā puttena nandati;</gatha>
    <gatha type="last">Manojaṃ passa semānaṃ, acchannaṃ <note>[sacchannaṃ (ka.)]</note> samhi lohite.</gatha>
    <hangnum nr="12"/>
    <gatha type="1"> Evamāpajjate poso, pāpiyo ca nigacchati;</gatha>
    <gatha type="last">Yo ve hitānaṃ vacanaṃ, na karoti atthadassinaṃ.</gatha>
    <hangnum nr="13"/>
    <gatha type="1"> Evañca so hoti tato ca pāpiyo, yo uttamo adhamajanūpasevī;</gatha>
    <gatha type="last">Passuttamaṃ adhamajanūpasevitaṃ <note>[seviṃ (syā.)]</note>, migādhipaṃ saravaraveganiddhutaṃ.</gatha>
    <hangnum nr="14"/>
    <gatha type="1"> Nihīyati  puriso nihīnasevī, na ca hāyetha kadāci tulyasevī;</gatha>
    <gatha type="last">Seṭṭhamupagamaṃ <note>[mupanamaṃ (sī. pī. a. ni. 3.26)]</note> udeti khippaṃ, tasmāttanā uttaritaraṃ <note>[tasmā attano uttariṃ (sī. pī.), tasmā attano uttaraṃ (syā.)]</note> bhajethāti.</gatha>
    <centered>Manojajātakaṃ dutiyaṃ.</centered>
    <hangnum/>
    <paragraph> 398. Sutanujātakaṃ (7-1-3)</paragraph>
    <hangnum nr="15"/>
    <gatha type="1"> Rājā te bhattaṃ pāhesi, suciṃ maṃsūpasecanaṃ;</gatha>
    <gatha type="last">Maghadevasmiṃ <note>[makhādevasmiṃ (sī. pī.), māghadevasmiṃ (ka.)]</note> adhivatthe, ehi nikkhamma bhuñjassu.</gatha>
    <hangnum nr="16"/>
    <gatha type="1"> Ehi māṇava orena, bhikkhamādāya sūpitaṃ;</gatha>
    <gatha type="last">Tvañca  māṇava bhikkhā ca <note>[bhakkhosi (syā.), bhakkhāva (ka.)]</note>, ubho bhakkhā bhavissatha.</gatha>
    <hangnum nr="17"/>
    <gatha type="1"> Appakena tuvaṃ yakkha, thullamatthaṃ jahissasi;</gatha>
    <gatha type="last">Bhikkhaṃ te nāharissanti, janā maraṇasaññino.</gatha>
    <hangnum nr="18"/>
    <gatha type="1"> Laddhāya yakkhā <note>[laddhāyaṃ yakkha (sī. syā. pī.)]</note> tava niccabhikkhaṃ, suciṃ paṇītaṃ rasasā upetaṃ;</gatha>
    <gatha type="last">Bhikkhañca te āhariyo naro idha, sudullabho hehiti bhakkhite <note>[khādite (sī. syā. pī.)]</note> mayi.</gatha>
    <hangnum nr="19"/>
    <gatha type="1"> Mameva <note>[mamesa (sī. pī.)]</note> sutano attho, yathā bhāsasi māṇava;</gatha>
    <gatha type="last">Mayā tvaṃ samanuññāto, sotthiṃ passāhi mātaraṃ.</gatha>
    <hangnum nr="20"/>
    <gatha type="1"> Khaggaṃ chattañca pātiñca, gacchamādāya <note>[gacchevādāya (sī. syā. pī.)]</note> māṇava;</gatha>
    <gatha type="last">Sotthiṃ passatu te mātā, tvañca passāhi mātaraṃ.</gatha>
    <hangnum nr="21"/>
    <gatha type="1"> Evaṃ yakkha sukhī hohi, saha sabbehi ñātibhi;</gatha>
    <gatha type="last">Dhanañca me adhigataṃ, rañño ca vacanaṃ katanti.</gatha>
    <centered>Sutanujātakaṃ tatiyaṃ.</centered>
    <hangnum/>
    <paragraph> 399. Mātuposakagijjhajātakaṃ (7-1-4)</paragraph>
    <hangnum nr="22"/>
    <gatha type="1"> Te  kathaṃ nu karissanti, vuddhā giridarīsayā;</gatha>
    <gatha type="last">Ahaṃ baddhosmi pāsena, nilīyassa vasaṃ gato.</gatha>
    <hangnum nr="23"/>
    <gatha type="1"> Kiṃ gijjha paridevasi, kā nu te paridevanā;</gatha>
    <gatha type="last">Na  me suto vā diṭṭho vā, bhāsanto mānusiṃ dijo.</gatha>
    <hangnum nr="24"/>
    <gatha type="1"> Bharāmi mātāpitaro, vuddhe giridarīsaye;</gatha>
    <gatha type="last">Te kathaṃ nu karissanti, ahaṃ vasaṃ gato tava.</gatha>
    <hangnum nr="25"/>
    <gatha type="1"> Yaṃ nu gijjho yojanasataṃ, kuṇapāni avekkhati;</gatha>
    <gatha type="last">Kasmā jālañca pāsañca, āsajjāpi na bujjhasi.</gatha>
    <hangnum nr="26"/>
    <gatha type="1"> Yadā parābhavo hoti, poso jīvitasaṅkhaye;</gatha>
    <gatha type="last">Atha jālañca pāsañca, āsajjāpi na bujjhati.</gatha>
    <hangnum nr="27"/>
    <gatha type="1"> Bharassu mātāpitaro, vuddhe giridarīsaye;</gatha>
    <gatha type="last">Mayā tvaṃ samanuññāto, sotthiṃ passāhi ñātake.</gatha>
    <hangnum nr="28"/>
    <gatha type="1"> Evaṃ luddaka nandassu, saha sabbehi ñātibhi;</gatha>
    <gatha type="last">Bharissaṃ mātāpitaro, vuddhe giridarīsayeti.</gatha>
    <centered>Mātuposakagijjhajātakaṃ catutthaṃ.</centered>
    <hangnum/>
    <paragraph> 400. Dabbhapupphajātakaṃ (7-1-5)</paragraph>
    <hangnum nr="29"/>
    <gatha type="1"> Anutīracārī bhaddante, sahāyamanudhāva maṃ;</gatha>
    <gatha type="last">Mahā me gahito <note>[rohito (ka.)]</note> maccho, so maṃ harati vegasā.</gatha>
    <hangnum nr="30"/>
    <gatha type="1"> Gambhīracārī bhaddante, daḷhaṃ gaṇhāhi thāmasā;</gatha>
    <gatha type="last">Ahaṃ taṃ uddharissāmi, supaṇṇo uragāmiva <note>[uragammiva (sī. syā. pī.)]</note>.</gatha>
    <hangnum nr="31"/>
    <gatha type="1"> Vivādo no samuppanno, dabbhapuppha suṇohi me;</gatha>
    <gatha type="last">Samehi  medhagaṃ <note>[medhakaṃ (pī.)]</note> samma, vivādo vūpasammataṃ.</gatha>
    <hangnum nr="32"/>
    <gatha type="1"> Dhammaṭṭhohaṃ pure āsiṃ, bahū aḍḍā me tīritā <note>[bahuaṭṭaṃ me tīritaṃ (sī.), bahuaṭṭaṃva tīritaṃ (syā.), bahu atthaṃ me tīritaṃ (pī.)]</note>;</gatha>
    <gatha type="last">Samemi medhagaṃ samma, vivādo vūpasammataṃ.</gatha>
    <hangnum nr="33"/>
    <gatha type="1"> Anutīracāri  naṅguṭṭhaṃ, sīsaṃ gambhīracārino;</gatha>
    <gatha type="last">Accāyaṃ <note>[athāyaṃ (sī. pī.)]</note> majjhimo khaṇḍo, dhammaṭṭhassa bhavissati.</gatha>
    <hangnum nr="34"/>
    <gatha type="1"> Cirampi  bhakkho abhavissa, sace na vivademase;</gatha>
    <gatha type="last">Asīsakaṃ anaṅguṭṭhaṃ, siṅgālo harati rohitaṃ.</gatha>
    <hangnum nr="35"/>
    <gatha type="1"> Yathāpi rājā nandeyya, rajjaṃ laddhāna khattiyo;</gatha>
    <gatha type="last">Evāhamajja nandāmi, disvā puṇṇamukhaṃ patiṃ.</gatha>
    <hangnum nr="36"/>
    <gatha type="1"> Kathaṃ nu thalajo santo, udake macchaṃ parāmasi;</gatha>
    <gatha type="last">Puṭṭho me samma akkhāhi, kathaṃ adhigataṃ tayā.</gatha>
    <hangnum nr="37"/>
    <gatha type="1"> Vivādena kisā honti, vivādena dhanakkhayā;</gatha>
    <gatha type="last">Jīnā uddā vivādena, bhuñja māyāvi rohitaṃ.</gatha>
    <hangnum nr="38"/>
    <gatha type="1"> Evameva manussesu, vivādo yattha jāyati;</gatha>
    <gatha type="2">Dhammaṭṭhaṃ paṭidhāvanti, so hi nesaṃ vināyako;</gatha>
    <gatha type="last">Dhanāpi tattha jīyanti, rājakoso pavaḍḍhatīti <note>[ca vaḍḍhati (pī.)]</note>.</gatha>
    <centered>Dabbhapupphajātakaṃ pañcamaṃ.</centered>
    <hangnum/>
    <paragraph> 401. Paṇṇakajātakaṃ (7-1-6)</paragraph>
    <hangnum nr="39"/>
    <gatha type="1"> Paṇṇakaṃ <note>[dasaṇṇakaṃ (sī. syā. pī.)]</note> tikhiṇadhāraṃ, asiṃ sampannapāyinaṃ;</gatha>
    <gatha type="2">Parisāyaṃ  puriso gilati, kiṃ dukkarataraṃ tato;</gatha>
    <gatha type="last">Yadaññaṃ dukkaraṃ ṭhānaṃ, taṃ me akkhāhi pucchito.</gatha>
    <hangnum nr="40"/>
    <gatha type="1"> Gileyya puriso lobhā, asiṃ sampannapāyinaṃ;</gatha>
    <gatha type="2">Yo ca vajjā dadāmīti, taṃ dukkarataraṃ tato;</gatha>
    <gatha type="last">Sabbaññaṃ sukaraṃ ṭhānaṃ, evaṃ jānāhi maddava <note>[māgadha (sī. syā. pī.)]</note>.</gatha>
    <hangnum nr="41"/>
    <gatha type="1"> Byākāsi āyuro pañhaṃ, atthaṃ <note>[attha (pī. sī. niyya)]</note> dhammassa kovido;</gatha>
    <gatha type="2">Pukkusaṃ dāni pucchāmi, kiṃ dukkarataraṃ tato;</gatha>
    <gatha type="last">Yadaññaṃ dukkaraṃ ṭhānaṃ, taṃ me akkhāhi pucchito.</gatha>
    <hangnum nr="42"/>
    <gatha type="1"> Na  vācamupajīvanti, aphalaṃ giramudīritaṃ;</gatha>
    <gatha type="2">Yo ca datvā avākayirā, taṃ dukkarataraṃ tato;</gatha>
    <gatha type="last">Sabbaññaṃ sukaraṃ ṭhānaṃ, evaṃ jānāhi maddava.</gatha>
    <hangnum nr="43"/>
    <gatha type="1"> Byākāsi pukkuso pañhaṃ, atthaṃ dhammassa kovido;</gatha>
    <gatha type="2">Senakaṃ dāni pucchāmi, kiṃ dukkarataraṃ tato;</gatha>
    <gatha type="last">Yadaññaṃ dukkaraṃ ṭhānaṃ, taṃ me akkhāhi pucchito.</gatha>
    <hangnum nr="44"/>
    <gatha type="1"> Dadeyya  puriso dānaṃ, appaṃ vā yadi vā bahuṃ;</gatha>
    <gatha type="2">Yo ca datvā nānutappe <note>[tape (sī. pī.)]</note>, taṃ dukkarataraṃ tato;</gatha>
    <gatha type="last">Sabbaññaṃ sukaraṃ ṭhānaṃ, evaṃ jānāhi maddava.</gatha>
    <hangnum nr="45"/>
    <gatha type="1"> Byākāsi āyuro pañhaṃ, atho pukkusaporiso;</gatha>
    <gatha type="last">Sabbe  pañhe atibhoti, yathā bhāsati senakoti.</gatha>
    <centered>Paṇṇaka <note>[dasaṇṇaka (sī. syā. pī.)]</note> jātakaṃ chaṭṭhaṃ.</centered>
    <hangnum/>
    <paragraph> 402. Sattubhastajātakaṃ (7-1-7)</paragraph>
    <hangnum nr="46"/>
    <gatha type="1"> Vibbhantacitto kupitindriyosi, nettehi te vārigaṇā savanti;</gatha>
    <gatha type="last">Kiṃ te naṭṭhaṃ kiṃ pana patthayāno, idhāgamā brahme tadiṅgha <note>[brāhmaṇa iṅgha (sī. syā.)]</note> brūhi.</gatha>
    <hangnum nr="47"/>
    <gatha type="1"> Miyyetha bhariyā vajato mamajja, agacchato maraṇamāha yakkho;</gatha>
    <gatha type="last">Etena dukkhena pavedhitosmi, akkhāhi me senaka etamatthaṃ.</gatha>
    <hangnum nr="48"/>
    <gatha type="1"> Bahūni ṭhānāni vicintayitvā, yamettha vakkhāmi tadeva saccaṃ;</gatha>
    <gatha type="last">Maññāmi te brāhmaṇa sattubhastaṃ, ajānato kaṇhasappo paviṭṭho.</gatha>
    <hangnum nr="49"/>
    <gatha type="1"> Ādāya  daṇḍaṃ parisumbha bhastaṃ, passeḷamūgaṃ uragaṃ dujivhaṃ <note>[dijivhaṃ (sī. pī.)]</note>;</gatha>
    <gatha type="last">Chindajja kaṅkhaṃ vicikicchitāni, bhujaṅgamaṃ passa pamuñca bhastaṃ.</gatha>
    <hangnum nr="50"/>
    <gatha type="1"> Saṃviggarūpo  parisāya majjhe, so brāhmaṇo sattubhastaṃ pamuñci;</gatha>
    <gatha type="last">Atha nikkhami urago uggatejo, āsīviso sappo phaṇaṃ karitvā.</gatha>
    <hangnum nr="51"/>
    <gatha type="1"> Suladdhalābhā janakassa rañño, yo passatī senakaṃ sādhupaññaṃ;</gatha>
    <gatha type="last">Vivaṭṭachaddo <note>[vivattacchaddo (sī.), vivaṭṭacchado (syā.), vivaṭṭacchaddā (pī.)]</note> nusi sabbadassī, ñāṇaṃ nu te brāhmaṇa bhiṃsarūpaṃ.</gatha>
    <hangnum nr="52"/>
    <gatha type="1"> Imāni me sattasatāni atthi, gaṇhāhi sabbāni dadāmi tuyhaṃ;</gatha>
    <gatha type="last">Tayā hi me jīvitamajja laddhaṃ, athopi bhariyāya makāsi sotthiṃ.</gatha>
    <hangnum nr="53"/>
    <gatha type="1"> Na paṇḍitā vetanamādiyanti, citrāhi gāthāhi subhāsitāhi;</gatha>
    <gatha type="last">Itopi te brahme dadantu vittaṃ, ādāya tvaṃ gaccha sakaṃ niketanti.</gatha>
    <centered>Sattubhastajātakaṃ <note>[senakajātakaṃ (syā.)]</note> sattamaṃ.</centered>
    <hangnum/>
    <paragraph> 403. Aṭṭhisenakajātakaṃ (7-1-8)</paragraph>
    <hangnum nr="54"/>
    <gatha type="1"> Yeme  ahaṃ na jānāmi, aṭṭhisena vanibbake;</gatha>
    <gatha type="last">Te maṃ saṅgamma yācanti, kasmā maṃ tvaṃ na yācasi.</gatha>
    <hangnum nr="55"/>
    <gatha type="1"> Yācako  appiyo hoti, yācaṃ adadamappiyo;</gatha>
    <gatha type="last">Tasmāhaṃ taṃ na yācāmi, mā me videssanā <note>[viddesanā (sī. pī.)]</note> ahu.</gatha>
    <hangnum nr="56"/>
    <gatha type="1"> Yo  ve yācanajīvāno, kāle yācaṃ na yācati;</gatha>
    <gatha type="last">Parañca puññā <note>[puññaṃ (syā. ka.)]</note> dhaṃseti, attanāpi na jīvati.</gatha>
    <hangnum nr="57"/>
    <gatha type="1"> Yo ca <note>[yo ve (ka.)]</note> yācanajīvāno, kāle yācañhi yācati <note>[yācaṃpi yācati (syā.), yācāni yācati (pī.), yācati yācanaṃ (sī. niyya), yācanaṃ yācati (ka.)]</note>;</gatha>
    <gatha type="last">Parañca puññaṃ labbheti, attanāpi ca jīvati.</gatha>
    <hangnum nr="58"/>
    <gatha type="1"> Na ve dessanti <note>[na ve dussanti (syā.), na ve dissanti (pī.), na videssanti (ka. aṭṭha.)]</note> sappaññā, disvā yācakamāgate;</gatha>
    <gatha type="last">Brahmacāri piyo mesi, vada tvaṃ <note>[vara taṃ (sī.), vara tvaṃ (pī.)]</note> bhaññamicchasi <note>[yaññamicchasi (?)]</note>.</gatha>
    <hangnum nr="59"/>
    <gatha type="1"> Na ve yācanti sappaññā, dhīro ca veditumarahati;</gatha>
    <gatha type="last">Uddissa ariyā tiṭṭhanti, esā ariyāna yācanā.</gatha>
    <hangnum nr="60"/>
    <gatha type="1"> Dadāmi te brāhmaṇa rohiṇīnaṃ, gavaṃ sahassaṃ saha puṅgavena;</gatha>
    <gatha type="last">Ariyo hi ariyassa kathaṃ na dajjā, sutvāna gāthā tava dhammayuttāti.</gatha>
    <centered>Aṭṭhisenakajātakaṃ aṭṭhamaṃ.</centered>
    <hangnum/>
    <paragraph> 404. Kapijātakaṃ (7-1-9)</paragraph>
    <hangnum nr="61"/>
    <gatha type="1"> Yattha  verī nivasati, na vase tattha paṇḍito;</gatha>
    <gatha type="last">Ekarattaṃ dirattaṃ vā, dukkhaṃ vasati verisu.</gatha>
    <hangnum nr="62"/>
    <gatha type="1"> Diso ve lahucittassa, posassānuvidhīyato;</gatha>
    <gatha type="last">Ekassa kapino hetu, yūthassa anayo kato.</gatha>
    <hangnum nr="63"/>
    <gatha type="1"> Bālova <note>[ca (sī. syā. pī.)]</note> paṇḍitamānī, yūthassa parihārako;</gatha>
    <gatha type="last">Sacittassa vasaṃ gantvā, sayethāyaṃ <note>[passethāyaṃ (ka.)]</note> yathā kapi.</gatha>
    <hangnum nr="64"/>
    <gatha type="1"> Na sādhu balavā bālo, yūthassa parihārako;</gatha>
    <gatha type="last">Ahito bhavati ñātīnaṃ, sakuṇānaṃva cetako <note>[ceṭako (ka.)]</note>.</gatha>
    <hangnum nr="65"/>
    <gatha type="1"> Dhīrova  balavā sādhu, yūthassa parihārako;</gatha>
    <gatha type="last">Hito bhavati ñātīnaṃ, tidasānaṃva vāsavo.</gatha>
    <hangnum nr="66"/>
    <gatha type="1"> Yo ca sīlañca paññañca, sutañcattani passati;</gatha>
    <gatha type="last">Ubhinnamatthaṃ carati, attano ca parassa ca.</gatha>
    <hangnum nr="67"/>
    <gatha type="1"> Tasmā tuleyya mattānaṃ, sīlapaññāsutāmiva <note>[sīlaṃ paññaṃ sutaṃpiva (syā.)]</note>;</gatha>
    <gatha type="last">Gaṇaṃ vā parihare dhīro, eko vāpi paribbajeti.</gatha>
    <centered>Kapijātakaṃ navamaṃ.</centered>
    <hangnum/>
    <paragraph> 405. Bakajātakaṃ (7-1-10)</paragraph>
    <hangnum nr="68"/>
    <gatha type="1"> Dvāsattati  gotama <note>[bho gotama (ka.)]</note> puññakammā, vasavattino  jātijaraṃ atītā;</gatha>
    <gatha type="last">Ayamantimā vedagū brahmapatti <note>[brahmupapatti (syā. ka.)]</note>, asmābhijappanti janā <note>[pajā (ka.)]</note> anekā.</gatha>
    <hangnum nr="69"/>
    <gatha type="1"> Appañhi etaṃ <note>[appañca hetaṃ (syā.), appaṃsi etaṃ (ka.)]</note> na hi dīghamāyu, yaṃ tvaṃ baka maññasi dīghamāyuṃ;</gatha>
    <gatha type="last">Sataṃ sahassāni <note>[sahassānaṃ (sī. pī. saṃ. ni. 1.175), sahassāna (syā. kaṃ.)]</note> nirabbudānaṃ, āyuṃ pajānāmi tavāha brahme.</gatha>
    <hangnum nr="70"/>
    <gatha type="1"> Anantadassī bhagavāhamasmi, jātijjaraṃ sokamupātivatto;</gatha>
    <gatha type="last">Kiṃ me purāṇaṃ vatasīlavattaṃ <note>[sīlavantaṃ (pī. ka.)]</note>, ācikkha me taṃ yamahaṃ vijaññaṃ.</gatha>
    <hangnum nr="71"/>
    <gatha type="1"> Yaṃ tvaṃ apāyesi bahū manusse, pipāsite ghammani samparete;</gatha>
    <gatha type="last">Taṃ te purāṇaṃ vatasīlavattaṃ, suttappabuddhova anussarāmi.</gatha>
    <hangnum nr="72"/>
    <gatha type="1"> Yaṃ  eṇikūlasmi janaṃ gahītaṃ, amocayī gayhaka niyyamānaṃ;</gatha>
    <gatha type="last">Taṃ te purāṇaṃ vatasīlavattaṃ, suttappabuddhova anussarāmi.</gatha>
    <hangnum nr="73"/>
    <gatha type="1"> Gaṅgāya sotasmiṃ gahītanāvaṃ, luddena  nāgena manussakappā;</gatha>
    <gatha type="2">Amocayi tvaṃ balasā pasayha, taṃ te purāṇaṃ vatasīlavattaṃ;</gatha>
    <gatha type="last">Suttappabuddhova anussarāmi.</gatha>
    <hangnum nr="74"/>
    <gatha type="1"> Kappo ca te baddhacaro <note>[patthacaro (syā.), paṭṭhacaro (ka.)]</note> ahosi, sambuddhimantaṃ <note>[sambuddhivantaṃ (syā. pī.), sambuddhavantaṃ (ka.)]</note> vatinaṃ <note>[vatitaṃ (syā.), vatidaṃ (ka.)]</note> amaññaṃ;</gatha>
    <gatha type="last">Taṃ te purāṇaṃ vatasīlavattaṃ, suttappabuddhova anussarāmi.</gatha>
    <hangnum nr="75"/>
    <gatha type="1"> Addhā pajānāsi mametamāyuṃ, aññampi jānāsi tathā hi buddho;</gatha>
    <gatha type="last">Tathā hi tāyaṃ <note>[tyāyaṃ (saṃ. ni. 1.175)]</note> jalitānubhāvo, obhāsayaṃ tiṭṭhati brahmalokanti.</gatha>
    <centered>Bakajātakaṃ dasamaṃ.</centered>
    <centered>Kukkuvaggo paṭhamo.</centered>
    <paragraph>Tassuddānaṃ –</paragraph>
    <gatha type="1">Varakaṇṇika cāpavaro sutano, atha gijjha sarohitamacchavaro;</gatha>
    <gatha type="last">Puna paṇṇaka <note>[dasaṇṇaka (sī. syā. pī.)]</note> senaka yācanako, atha veri sabrahmabakena dasāti.</gatha>
    <title>2. Gandhāravaggo</title>
    <hangnum/>
    <paragraph> 406. Gandhārajātakaṃ (7-2-1)</paragraph>
    <hangnum nr="76"/>
    <gatha type="1"> Hitvā  gāmasahassāni, paripuṇṇāni soḷasa;</gatha>
    <gatha type="last">Koṭṭhāgārāni phītāni, sannidhiṃ dāni kubbasi.</gatha>
    <hangnum nr="77"/>
    <gatha type="1"> Hitvā gandhāravisayaṃ, pahūtadhanadhāriyaṃ <note>[dhāniyaṃ (sī. pī.), dhaññanti attho]</note>;</gatha>
    <gatha type="last">Pasāsanato <note>[pasāsanito (sī. syā.), pasāsanāto (pī.)]</note> nikkhanto, idha dāni pasāsasi.</gatha>
    <hangnum nr="78"/>
    <gatha type="1"> Dhammaṃ bhaṇāmi vedeha, adhammo me na ruccati;</gatha>
    <gatha type="last">Dhammaṃ me bhaṇamānassa, na pāpamupalimpati.</gatha>
    <hangnum nr="79"/>
    <gatha type="1"> Yena kenaci vaṇṇena, paro labhati ruppanaṃ;</gatha>
    <gatha type="last">Mahatthiyampi ce vācaṃ, na taṃ bhāseyya paṇḍito.</gatha>
    <hangnum nr="80"/>
    <gatha type="1"> Kāmaṃ ruppatu vā mā vā, bhusaṃva vikirīyatu;</gatha>
    <gatha type="last">Dhammaṃ me bhaṇamānassa, na pāpamupalimpati.</gatha>
    <hangnum nr="81"/>
    <gatha type="1"> No ce assa sakā buddhi, vinayo vā susikkhito;</gatha>
    <gatha type="last">Vane andhamahiṃsova <note>[andhamahisova (sī. pī.)]</note> careyya bahuko jano.</gatha>
    <hangnum nr="82"/>
    <gatha type="1"> Yasmā ca panidhekacce, āceramhi <note>[ācāramhi (sī. pī.)]</note> susikkhitā;</gatha>
    <gatha type="last">Tasmā vinītavinayā, caranti susamāhitāti.</gatha>
    <centered>Gandhārajātakaṃ paṭhamaṃ.</centered>
    <hangnum/>
    <paragraph> 407. Mahākapijātakaṃ (7-2-2)</paragraph>
    <hangnum nr="83"/>
    <gatha type="1"> Attānaṃ  saṅkamaṃ katvā, yo sotthiṃ samatārayi;</gatha>
    <gatha type="last">Kiṃ tvaṃ tesaṃ kime <note>[kimo (sī. pī.), kiṃ me (syā.)]</note> tuyhaṃ, honti ete <note>[hete (syā.), so te (ka.)]</note> mahākapi.</gatha>
    <hangnum nr="84"/>
    <gatha type="1"> Rājāhaṃ issaro tesaṃ, yūthassa parihārako;</gatha>
    <gatha type="last">Tesaṃ sokaparetānaṃ, bhītānaṃ te arindama.</gatha>
    <hangnum nr="85"/>
    <gatha type="1"> Ullaṅghayitvā <note>[sa laṅghayitvā (pī.), sulaṅghayitvā (ka.)]</note> attānaṃ, vissaṭṭhadhanuno sataṃ;</gatha>
    <gatha type="last">Tato aparapādesu, daḷhaṃ bandhaṃ latāguṇaṃ.</gatha>
    <hangnum nr="86"/>
    <gatha type="1"> Chinnabbhamiva  vātena, nuṇṇo <note>[nunno (sī.)]</note> rukkhaṃ upāgamiṃ;</gatha>
    <gatha type="last">Sohaṃ appabhavaṃ tattha, sākhaṃ hatthehi aggahiṃ.</gatha>
    <hangnum nr="87"/>
    <gatha type="1"> Taṃ  maṃ viyāyataṃ santaṃ, sākhāya ca latāya ca;</gatha>
    <gatha type="last">Samanukkamantā pādehi, sotthiṃ sākhāmigā gatā.</gatha>
    <hangnum nr="88"/>
    <gatha type="1"> Taṃ maṃ na tapate bandho, mato <note>[vadho (sī. syā. pī.)]</note> me na tapessati;</gatha>
    <gatha type="last">Sukhamāharitaṃ tesaṃ, yesaṃ rajjamakārayiṃ.</gatha>
    <hangnum nr="89"/>
    <gatha type="1"> Esā te upamā rāja, taṃ suṇohi arindama <note>[atthasandassanī katā (pī.)]</note>;</gatha>
    <gatha type="2">Raññā raṭṭhassa yoggassa, balassa nigamassa ca;</gatha>
    <gatha type="last">Sabbesaṃ sukhameṭṭhabbaṃ, khattiyena pajānatāti.</gatha>
    <centered>Mahākapijātakaṃ dutiyaṃ.</centered>
    <hangnum/>
    <paragraph> 408. Kumbhakārajātakaṃ (7-2-3)</paragraph>
    <hangnum nr="90"/>
    <gatha type="1"> Ambāhamaddaṃ  vanamantarasmiṃ, nīlobhāsaṃ phalitaṃ <note>[phalinaṃ (pī.)]</note> saṃvirūḷhaṃ;</gatha>
    <gatha type="last">Tamaddasaṃ phalahetu vibhaggaṃ, taṃ disvā bhikkhācariyaṃ carāmi.</gatha>
    <hangnum nr="91"/>
    <gatha type="1"> Selaṃ sumaṭṭhaṃ naravīraniṭṭhitaṃ <note>[naravidduniṭṭhitaṃ (ka.)]</note>, nārī yugaṃ dhārayi appasaddaṃ;</gatha>
    <gatha type="last">Dutiyañca āgamma ahosi saddo, taṃ disvā bhikkhācariyaṃ carāmi.</gatha>
    <hangnum nr="92"/>
    <gatha type="1"> Dijā dijaṃ kuṇapamāharantaṃ, ekaṃ samānaṃ bahukā samecca;</gatha>
    <gatha type="last">Āhārahetū paripātayiṃsu, taṃ disvā bhikkhācariyaṃ carāmi.</gatha>
    <hangnum nr="93"/>
    <gatha type="1"> Usabhāhamaddaṃ yūthassa majjhe, calakkakuṃ vaṇṇabalūpapannaṃ;</gatha>
    <gatha type="last">Tamaddasaṃ kāmahetu vitunnaṃ, taṃ disvā bhikkhācariyaṃ carāmi.</gatha>
    <hangnum nr="94"/>
    <gatha type="1"> Karaṇḍako <note>[karaṇḍunāma (sī. pī.)]</note> kaliṅgānaṃ, gandhārānañca naggaji;</gatha>
    <gatha type="last">Nimirājā videhānaṃ, pañcālānañca dummukho;</gatha>
    <gatha type="last">Ete raṭṭhāni hitvāna, pabbajiṃsu akiñcanā.</gatha>
    <hangnum nr="95"/>
    <gatha type="1"> Sabbepime  devasamā samāgatā, aggī yathā pajjalito tathevime;</gatha>
    <gatha type="last">Ahampi eko carissāmi bhaggavi, hitvāna kāmāni yathodhikāni.</gatha>
    <hangnum nr="96"/>
    <gatha type="1"> Ayameva kālo na hi añño atthi, anusāsitā me na bhaveyya pacchā;</gatha>
    <gatha type="last">Ahampi ekā carissāmi bhaggava, sakuṇīva muttā purisassa hatthā.</gatha>
    <hangnum nr="97"/>
    <gatha type="1"> Āmaṃ pakkañca jānanti, atho loṇaṃ aloṇakaṃ;</gatha>
    <gatha type="last">Tamahaṃ disvāna pabbajiṃ, careva tvaṃ carāmahanti.</gatha>
    <centered>Kumbhakārajātakaṃ tatiyaṃ.</centered>
    <hangnum/>
    <paragraph> 409. Daḷhadhammajātakaṃ (7-2-4)</paragraph>
    <hangnum nr="98"/>
    <gatha type="1"> Ahaṃ  ce daḷhadhammassa <note>[daḷhadhammāya (pī.)]</note>, vahanti nābhirādhayiṃ;</gatha>
    <gatha type="last">Dharantī urasi sallaṃ, yuddhe vikkantacārinī.</gatha>
    <hangnum nr="99"/>
    <gatha type="1"> Nūna rājā na jānāti <note>[na ha nūna rājā jānāti (sī. pī.)]</note>, mama vikkamaporisaṃ;</gatha>
    <gatha type="last">Saṅgāme sukatantāni, dūtavippahitāni ca.</gatha>
    <hangnum nr="100"/>
    <gatha type="1"> Sā nūnāhaṃ marissāmi, abandhu aparāyinī <note>[aparāyiṇī (sī.), aparāyaṇī (?)]</note>;</gatha>
    <gatha type="last">Tadā  hi <note>[tathā hi (pī.)]</note> kumbhakārassa, dinnā chakaṇahārikā.</gatha>
    <hangnum nr="101"/>
    <gatha type="1"> Yāvatāsīsatī poso, tāvadeva pavīṇati;</gatha>
    <gatha type="last">Atthāpāye jahanti naṃ, oṭṭhibyādhiṃva khattiyo.</gatha>
    <hangnum nr="102"/>
    <gatha type="1"> Yo pubbe katakalyāṇo, katattho nāvabujjhati;</gatha>
    <gatha type="last">Atthā tassa palujjanti, ye honti abhipatthitā.</gatha>
    <hangnum nr="103"/>
    <gatha type="1"> Yo  pubbe katakalyāṇo, katattho manubujjhati;</gatha>
    <gatha type="last">Atthā tassa pavaḍḍhanti, ye honti abhipatthitā.</gatha>
    <hangnum nr="104"/>
    <gatha type="1"> Taṃ vo vadāmi bhaddante <note>[bhaddaṃ vo (sī. syā. pī.)]</note>, yāvantettha samāgatā;</gatha>
    <gatha type="last">Sabbe kataññuno hotha, ciraṃ saggamhi ṭhassathāti.</gatha>
    <centered>Daḷhadhammajātakaṃ catutthaṃ.</centered>
    <hangnum/>
    <paragraph> 410. Somadattajātakaṃ (7-2-5)</paragraph>
    <hangnum nr="105"/>
    <gatha type="1"> Yo maṃ pure paccuḍḍeti <note>[paccudeti (sī. syā. pī.), paccuṭṭheti (ka.)]</note>, araññe dūramāyato;</gatha>
    <gatha type="last">So na dissati mātaṅgo, somadatto kuhiṃ gato.</gatha>
    <hangnum nr="106"/>
    <gatha type="1"> Ayaṃ vā so mato seti, allasiṅgaṃva vacchito <note>[allapiṅkava chijjito (sī. pī.), allapītaṃva vicchito (syā.)]</note>;</gatha>
    <gatha type="last">Bhumyā nipatito seti, amarā vata kuñjaro.</gatha>
    <hangnum nr="107"/>
    <gatha type="1"> Anagāriyupetassa, vippamuttassa te sato;</gatha>
    <gatha type="last">Samaṇassa na taṃ sādhu, yaṃ petamanusocasi.</gatha>
    <hangnum nr="108"/>
    <gatha type="1"> Saṃvāsena have sakka, manussassa migassa vā;</gatha>
    <gatha type="last">Hadaye  jāyate pemaṃ, taṃ na sakkā asocituṃ.</gatha>
    <hangnum nr="109"/>
    <gatha type="1"> Mataṃ marissaṃ rodanti, ye rudanti lapanti ca;</gatha>
    <gatha type="last">Tasmā tvaṃ isi mā rodi, roditaṃ moghamāhu santo.</gatha>
    <hangnum nr="110"/>
    <gatha type="1"> Kanditena  have brahme, mato peto samuṭṭhahe;</gatha>
    <gatha type="last">Sabbe saṅgamma rodāma, aññamaññassa ñātake.</gatha>
    <hangnum nr="111"/>
    <gatha type="1"> Ādittaṃ vata maṃ santaṃ, ghatasittaṃva pāvakaṃ;</gatha>
    <gatha type="last">Vārinā viya osiñcaṃ, sabbaṃ nibbāpaye daraṃ.</gatha>
    <hangnum nr="112"/>
    <gatha type="1"> Abbahī vata me sallaṃ, yamāsi hadayassitaṃ;</gatha>
    <gatha type="last">Yo me sokaparetassa, puttasokaṃ apānudi.</gatha>
    <hangnum nr="113"/>
    <gatha type="1"> Sohaṃ abbūḷhasallosmi, vītasoko anāvilo;</gatha>
    <gatha type="last">Na socāmi na rodāmi, tava sutvāna vāsavāti.</gatha>
    <centered>Somadattajātakaṃ pañcamaṃ.</centered>
    <hangnum/>
    <paragraph> 411. Susīmajātakaṃ (7-2-6)</paragraph>
    <hangnum nr="114"/>
    <gatha type="1"> Kāḷāni  kesāni pure ahesuṃ, jātāni sīsamhi yathāpadese;</gatha>
    <gatha type="last">Tānajja setāni susīma <note>[susima (ka.)]</note> disvā, dhammaṃ cara brahmacariyassa kālo.</gatha>
    <hangnum nr="115"/>
    <gatha type="1"> Mameva deva palitaṃ na tuyhaṃ, mameva sīsaṃ mama uttamaṅgaṃ;</gatha>
    <gatha type="last">‘‘Atthaṃ  karissa’’nti musā abhāṇiṃ <note>[abhāsiṃ (ka.)]</note>, ekāparādhaṃ khama rājaseṭṭha.</gatha>
    <hangnum nr="116"/>
    <gatha type="1"> Daharo tuvaṃ dassaniyosi rāja, paṭhamuggato hosi <note>[hohi (sī.), hoti (ka.)]</note> yathā kaḷīro;</gatha>
    <gatha type="last">Rajjañca kārehi mamañca passa, mā kālikaṃ anudhāvī janinda.</gatha>
    <hangnum nr="117"/>
    <gatha type="1"> Passāmi vohaṃ dahariṃ kumāriṃ, sāmaṭṭhapassaṃ sutanuṃ sumajjhaṃ;</gatha>
    <gatha type="last">Kāḷappavāḷāva pavellamānā, palobhayantīva <note>[sā lobhayantīva (pī.)]</note> naresu gacchati.</gatha>
    <hangnum nr="118"/>
    <gatha type="1"> Tamena passāmiparena nāriṃ, āsītikaṃ nāvutikaṃ va jaccā;</gatha>
    <gatha type="last">Daṇḍaṃ gahetvāna pavedhamānaṃ, gopānasībhoggasamaṃ carantiṃ.</gatha>
    <hangnum nr="119"/>
    <gatha type="1"> Sohaṃ tamevānuvicintayanto, eko sayāmi <note>[passāmi (ka.)]</note> sayanassa majjhe;</gatha>
    <gatha type="last">‘‘Ahampi evaṃ’’ iti pekkhamāno, na gahe rame <note>[na gehe rame (sī.), gehe na rame (syā. ka.)]</note> brahmacariyassa kālo.</gatha>
    <hangnum nr="120"/>
    <gatha type="1"> Rajjuvālambanī  cesā, yā gehe vasato rati;</gatha>
    <gatha type="last">Evampi  chetvāna vajanti dhīrā, anapekkhino kāmasukhaṃ pahāyāti.</gatha>
    <centered>Susīmajātakaṃ chaṭṭhaṃ.</centered>
    <hangnum/>
    <paragraph> 412. Koṭasimbalijātakaṃ (7-2-7)</paragraph>
    <hangnum nr="121"/>
    <gatha type="1"> Ahaṃ dasasataṃbyāmaṃ, uragamādāya āgato;</gatha>
    <gatha type="last">Tañca mañca mahākāyaṃ, dhārayaṃ nappavedhasi <note>[na pavedhayi (ka.)]</note>.</gatha>
    <hangnum nr="122"/>
    <gatha type="1"> Athimaṃ  khuddakaṃ pakkhiṃ, appamaṃsataraṃ mayā;</gatha>
    <gatha type="last">Dhārayaṃ byathasi <note>[byādhase (sī.), byadhase (pī.), byādhasi (ka.)]</note> bhītā <note>[bhīto (sī. syā. pī.)]</note>, kamatthaṃ koṭasimbali <note>[koṭisimbali (sī. pī.)]</note>.</gatha>
    <hangnum nr="123"/>
    <gatha type="1"> Maṃsabhakkho tuvaṃ rāja, phalabhakkho ayaṃ dijo;</gatha>
    <gatha type="2">Ayaṃ nigrodhabījāni, pilakkhudumbarāni ca;</gatha>
    <gatha type="last">Assatthāni ca bhakkhitvā, khandhe me ohadissati.</gatha>
    <hangnum nr="124"/>
    <gatha type="1"> Te rukkhā saṃvirūhanti, mama passe nivātajā;</gatha>
    <gatha type="last">Te maṃ pariyonandhissanti, arukkhaṃ maṃ karissare.</gatha>
    <hangnum nr="125"/>
    <gatha type="1"> Santi aññepi rukkhā se, mūlino khandhino dumā;</gatha>
    <gatha type="last">Iminā sakuṇajātena, bījamāharitā hatā.</gatha>
    <hangnum nr="126"/>
    <gatha type="1"> Ajjhārūhābhivaḍḍhanti <note>[ajjhārūḷhābhivaḍḍhanti (sī. pī.)]</note>, brahantampi vanappatiṃ;</gatha>
    <gatha type="last">Tasmā rāja pavedhāmi, sampassaṃnāgataṃ bhayaṃ.</gatha>
    <hangnum nr="127"/>
    <gatha type="1"> Saṅkeyya saṅkitabbāni, rakkheyyānāgataṃ bhayaṃ;</gatha>
    <gatha type="last">Anāgatabhayā  dhīro, ubho loke avekkhatīti.</gatha>
    <centered>Koṭasimbalijātakaṃ sattamaṃ.</centered>
    <hangnum/>
    <paragraph> 413. Dhūmakārijātakaṃ (7-2-8)</paragraph>
    <hangnum nr="128"/>
    <gatha type="1"> Rājā apucchi vidhuraṃ, dhammakāmo yudhiṭṭhilo;</gatha>
    <gatha type="last">Api brāhmaṇa jānāsi, ko eko bahu socati.</gatha>
    <hangnum nr="129"/>
    <gatha type="1"> Brāhmaṇo  ajayūthena, pahūtedho <note>[bahūtejo (pī. ka.), bahutendo (syā.)]</note> vane vasaṃ;</gatha>
    <gatha type="last">Dhūmaṃ akāsi vāseṭṭho, rattindivamatandito.</gatha>
    <hangnum nr="130"/>
    <gatha type="1"> Tassa taṃ dhūmagandhena, sarabhā makasaḍḍitā <note>[makasadditā (sī. syā.), makasaṭṭitā (pī. ka.)]</note>;</gatha>
    <gatha type="last">Vassāvāsaṃ upāgacchuṃ, dhūmakārissa santike.</gatha>
    <hangnum nr="131"/>
    <gatha type="1"> Sarabhesu manaṃ katvā, ajā so nāvabujjhatha;</gatha>
    <gatha type="last">Āgacchantī vajantī vā <note>[āgacchanti vajanti vā (syā. pī.), āgacchantiṃ vajantiṃ vā (ka.)]</note>, tassa tā vinasuṃ <note>[vinassuṃ (sī.)]</note> ajā.</gatha>
    <hangnum nr="132"/>
    <gatha type="1"> Sarabhā sarade kāle, pahīnamakase vane;</gatha>
    <gatha type="last">Pāvisuṃ giriduggāni, nadīnaṃ pabhavāni ca.</gatha>
    <hangnum nr="133"/>
    <gatha type="1"> Sarabhe ca gate disvā, ajā ca vibhavaṃ gatā <note>[aje ca vibhavaṃ gate (ka.)]</note>;</gatha>
    <gatha type="last">Kiso ca vivaṇṇo cāsi, paṇḍurogī ca brāhmaṇo.</gatha>
    <gatha type="last"/>
    <hangnum nr="134"/>
    <gatha type="1"> Evaṃ  yo saṃ niraṃkatvā, āgantuṃ kurute piyaṃ;</gatha>
    <gatha type="last">So eko bahu socati, dhūmakārīva brāhmaṇoti.</gatha>
    <centered>Dhūmakārijātakaṃ aṭṭhamaṃ.</centered>
    <hangnum/>
    <paragraph> 414. Jāgarajātakaṃ (7-2-9)</paragraph>
    <hangnum nr="135"/>
    <gatha type="1"> Kodha  jāgarataṃ sutto, kodha suttesu jāgaro;</gatha>
    <gatha type="last">Ko mametaṃ vijānāti, ko taṃ paṭibhaṇāti me.</gatha>
    <hangnum nr="136"/>
    <gatha type="1"> Ahaṃ jāgarataṃ sutto, ahaṃ suttesu jāgaro;</gatha>
    <gatha type="last">Ahametaṃ vijānāmi, ahaṃ paṭibhaṇāmi te.</gatha>
    <hangnum nr="137"/>
    <gatha type="1"> Kathaṃ jāgarataṃ sutto, kathaṃ suttesu jāgaro;</gatha>
    <gatha type="last">Kathaṃ etaṃ vijānāsi, kathaṃ paṭibhaṇāsi me.</gatha>
    <hangnum nr="138"/>
    <gatha type="1"> Ye dhammaṃ nappajānanti, saṃyamoti damoti ca;</gatha>
    <gatha type="last">Tesu suppamānesu, ahaṃ jaggāmi devate.</gatha>
    <hangnum nr="139"/>
    <gatha type="1"> Yesaṃ rāgo ca doso ca, avijjā ca virājitā;</gatha>
    <gatha type="last">Tesu jāgaramānesu, ahaṃ suttosmi devate.</gatha>
    <hangnum nr="140"/>
    <gatha type="1"> Evaṃ  jāgarataṃ sutto, evaṃ suttesu jāgaro;</gatha>
    <gatha type="last">Evametaṃ vijānāmi, evaṃ paṭibhaṇāmi te.</gatha>
    <hangnum nr="141"/>
    <gatha type="1"> Sādhu jāgarataṃ sutto, sādhu suttesu jāgaro;</gatha>
    <gatha type="last">Sādhumetaṃ vijānāsi, sādhu paṭibhaṇāsi meti.</gatha>
    <centered>Jāgarajātakaṃ navamaṃ.</centered>
    <hangnum/>
    <paragraph> 415. Kummāsapiṇḍijātakaṃ (7-2-10)</paragraph>
    <hangnum nr="142"/>
    <gatha type="1"> Na kiratthi anomadassisu, pāricariyā buddhesu appikā <note>[appakā (ka.)]</note>;</gatha>
    <gatha type="last">Sukkhāya  aloṇikāya ca, passaphalaṃ kummāsapiṇḍiyā.</gatha>
    <hangnum nr="143"/>
    <gatha type="1"> Hatthigavassā cime bahū <note>[hatthigavāssā ca me bahū (sī.), hatthī gavāssā cime bahū (syā.), hatthī gavāssā ca me bahū (pī.)]</note>, dhanadhaññaṃ pathavī ca kevalā;</gatha>
    <gatha type="last">Nāriyo cimā accharūpamā, passaphalaṃ kummāsapiṇḍiyā.</gatha>
    <hangnum nr="144"/>
    <gatha type="1"> Abhikkhaṇaṃ rājakuñjara, gāthā bhāsasi kosalādhipa;</gatha>
    <gatha type="last">Pucchāmi taṃ raṭṭhavaḍḍhana, bāḷhaṃ pītimano pabhāsasi.</gatha>
    <hangnum nr="145"/>
    <gatha type="1"> Imasmiññeva nagare, kule aññatare ahuṃ;</gatha>
    <gatha type="last">Parakammakaro āsiṃ, bhatako sīlasaṃvuto.</gatha>
    <hangnum nr="146"/>
    <gatha type="1"> Kammāya  nikkhamantohaṃ, caturo samaṇeddasaṃ;</gatha>
    <gatha type="last">Ācārasīlasampanne, sītibhūte anāsave.</gatha>
    <hangnum nr="147"/>
    <gatha type="1"> Tesu cittaṃ pasādetvā, nisīdetvā <note>[nisādetvā (?)]</note> paṇṇasanthate;</gatha>
    <gatha type="last">Adaṃ buddhāna kummāsaṃ, pasanno sehi pāṇibhi.</gatha>
    <hangnum nr="148"/>
    <gatha type="1"> Tassa  kammassa kusalassa, idaṃ me edisaṃ phalaṃ;</gatha>
    <gatha type="last">Anubhomi idaṃ rajjaṃ, phītaṃ dharaṇimuttamaṃ.</gatha>
    <hangnum nr="149"/>
    <gatha type="1"> Dadaṃ bhuñja mā ca pamādo <note>[dada bhuñja ca mā ca pamādo (sī. pī.)]</note>, cakkaṃ vattaya kosalādhipa;</gatha>
    <gatha type="last">Mā  rāja adhammiko ahu, dhammaṃ pālaya kosalādhipa.</gatha>
    <hangnum nr="150"/>
    <gatha type="1"> Sohaṃ tadeva punappunaṃ, vaṭumaṃ ācarissāmi sobhane;</gatha>
    <gatha type="last">Ariyācaritaṃ sukosale, arahanto me manāpāva passituṃ.</gatha>
    <hangnum nr="151"/>
    <gatha type="1"> Devī viya accharūpamā, majjhe nārigaṇassa sobhasi;</gatha>
    <gatha type="last">Kiṃ kammamakāsi bhaddakaṃ, kenāsi vaṇṇavatī sukosale.</gatha>
    <hangnum nr="152"/>
    <gatha type="1"> Ambaṭṭhakulassa khattiya, dāsyāhaṃ parapesiyā ahuṃ;</gatha>
    <gatha type="last">Saññatā ca <note>[saññatā (sī. pī.)]</note> dhammajīvinī, sīlavatī ca apāpadassanā.</gatha>
    <hangnum nr="153"/>
    <gatha type="1"> Uddhaṭabhattaṃ ahaṃ tadā, caramānassa adāsi bhikkhuno;</gatha>
    <gatha type="last">Vittā sumanā sayaṃ ahaṃ, tassa kammassa phalaṃ mamedisanti.</gatha>
    <centered>Kummāsapiṇḍijātakaṃ dasamaṃ.</centered>
    <hangnum/>
    <paragraph> 416. Parantapajātakaṃ (7-2-11)</paragraph>
    <hangnum nr="154"/>
    <gatha type="1"> Āgamissati  me pāpaṃ, āgamissati me bhayaṃ;</gatha>
    <gatha type="last">Tadā hi calitā sākhā, manussena migena vā.</gatha>
    <hangnum nr="155"/>
    <gatha type="1"> Bhīruyā nūna me kāmo, avidūre vasantiyā;</gatha>
    <gatha type="last">Karissati kisaṃ paṇḍuṃ, sāva sākhā parantapaṃ.</gatha>
    <hangnum nr="156"/>
    <gatha type="1"> Socayissati  maṃ kantā, gāme vasamaninditā;</gatha>
    <gatha type="last">Karissati kisaṃ paṇḍuṃ, sāva sākhā parantapaṃ.</gatha>
    <hangnum nr="157"/>
    <gatha type="1"> Tayā maṃ asitāpaṅgi <note>[hasitāpaṅgi (sī. syā. pī.)]</note>, sitāni <note>[mihitāni (sī. syā. pī.)]</note> bhaṇitāni ca;</gatha>
    <gatha type="last">Kisaṃ paṇḍuṃ karissanti, sāva sākhā parantapaṃ.</gatha>
    <hangnum nr="158"/>
    <gatha type="1"> Agamā nūna so saddo, asaṃsi nūna so tava;</gatha>
    <gatha type="last">Akkhātaṃ nūna taṃ tena, yo taṃ sākhamakampayi.</gatha>
    <hangnum nr="159"/>
    <gatha type="1"> Idaṃ  kho taṃ samāgamma, mama bālassa cintitaṃ;</gatha>
    <gatha type="last">Tadā hi calitā sākhā, manussena migena vā.</gatha>
    <hangnum nr="160"/>
    <gatha type="1"> Tatheva tvaṃ avedesi, avañci <note>[avajjhi (ka.)]</note> pitaraṃ mama;</gatha>
    <gatha type="last">Hantvā sākhāhi chādento, āgamissati me <note>[te (syā. ka.)]</note> bhayanti.</gatha>
    <centered>Parantapajātakaṃ ekādasamaṃ.</centered>
    <centered>Gandhāravaggo dutiyo.</centered>
    <paragraph>Tassuddānaṃ –</paragraph>
    <gatha type="1">Varagāma  mahākapi bhaggava ca, daḷhadhamma sakuñjara kesavaro;</gatha>
    <gatha type="last">Urago vidhuro puna jāgarataṃ, atha kosalādhipa parantapa cāti.</gatha>
    <paragraph>Atha vagguddānaṃ –</paragraph>
    <gatha type="1">Atha sattanipātamhi, vaggaṃ me bhaṇato suṇa;</gatha>
    <gatha type="last">Kukku ca puna gandhāro, dveva guttā mahesināti.</gatha>
    <centered>Sattakanipātaṃ niṭṭhitaṃ.</centered>
  </text>
</tree>
