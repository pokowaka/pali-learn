<?xml version='1.0' encoding='UTF-8'?>
<tree text="2. Dukanip&#x101;to" target="text">
  <text>
    <title>1. Daḷhavaggo</title>
    <hangnum/>
    <paragraph> 151. Rājovādajātakaṃ (2-1-1)</paragraph>
    <hangnum nr="1"/>
    <gatha type="1"> Daḷhaṃ  daḷhassa khipati, balliko <note>[malliko (sī. pī.)]</note> mudunā muduṃ;</gatha>
    <gatha type="2">Sādhumpi sādhunā jeti, asādhumpi asādhunā;</gatha>
    <gatha type="last">Etādiso ayaṃ rājā, maggā uyyāhi sārathi.</gatha>
    <hangnum nr="2"/>
    <gatha type="1"> Akkodhena jine kodhaṃ, asādhuṃ sādhunā jine;</gatha>
    <gatha type="2">Jine kadariyaṃ dānena, saccenālikavādinaṃ;</gatha>
    <gatha type="last">Etādiso ayaṃ rājā, maggā uyyāhi sārathīti.</gatha>
    <centered>Rājovādajātakaṃ paṭhamaṃ.</centered>
    <hangnum/>
    <paragraph> 152  Asamekkhitakammantaṃ, turitābhinipātinaṃ.</paragraph>
    <gatha type="last">Sāni kammāni tappenti, uṇhaṃvajjhohitaṃ mukhe.</gatha>
    <hangnum nr="4"/>
    <gatha type="1"> Sīho ca sīhanādena, daddaraṃ abhinādayi;</gatha>
    <gatha type="2">Sutvā sīhassa nigghosaṃ, siṅgālo <note>[sigālo (sī. syā. pī.)]</note> daddare vasaṃ;</gatha>
    <gatha type="last">Bhīto santāsamāpādi, hadayañcassa apphalīti.</gatha>
    <centered>Siṅgālajātakaṃ <note>[sigālajātakaṃ (sī. syā. pī.)]</note> dutiyaṃ.</centered>
    <hangnum/>
    <paragraph> 153. Sūkarajātakaṃ (2-1-3)</paragraph>
    <hangnum nr="5"/>
    <gatha type="1"> Catuppado  ahaṃ samma, tvampi samma catuppado;</gatha>
    <gatha type="last">Ehi samma <note>[sīha (sī. pī.)]</note> nivattassu, kiṃ nu bhīto palāyasi.</gatha>
    <hangnum nr="6"/>
    <gatha type="1"> Asuci  pūtilomosi, duggandho vāsi sūkara;</gatha>
    <gatha type="last">Sace yujjhitukāmosi, jayaṃ samma dadāmi teti.</gatha>
    <centered>Sūkarajātakaṃ tatiyaṃ.</centered>
    <hangnum/>
    <paragraph> 154. Uragajātaka (2-1-4)</paragraph>
    <hangnum nr="7"/>
    <gatha type="1"> Idhūragānaṃ  pavaro paviṭṭho, selassa vaṇṇena pamokkhamicchaṃ;</gatha>
    <gatha type="last">Brahmañca vaṇṇaṃ <note>[vakkaṃ (ka.)]</note> apacāyamāno, bubhukkhito no vitarāmi <note>[visahāmi (ka. si. syā. pī.)]</note> bhottuṃ.</gatha>
    <hangnum nr="8"/>
    <gatha type="1"> So brahmagutto cirameva jīva, dibyā ca te pātubhavantu bhakkhā;</gatha>
    <gatha type="last">Yo brahmavaṇṇaṃ apacāyamāno, bubhukkhito no vitarāsi <note>[sabbatthapi samānaṃ]</note> bhottunti.</gatha>
    <centered>Uragajātakaṃ catutthaṃ.</centered>
    <hangnum/>
    <paragraph> 155. Bhaggajātakaṃ (2-1-5)</paragraph>
    <hangnum nr="9"/>
    <gatha type="1"> Jīva  vassasataṃ bhagga <note>[gagga (sī. pī.)]</note>, aparāni ca vīsatiṃ <note>[vīsati (syā. ka.)]</note>;</gatha>
    <gatha type="last">Mā maṃ pisācā khādantu, jīva tvaṃ sarado sataṃ.</gatha>
    <hangnum nr="10"/>
    <gatha type="1"> Tvampi vassasataṃ jīva, aparāni ca vīsatiṃ;</gatha>
    <gatha type="last">Visaṃ pisācā khādantu, jīva tvaṃ sarado satanti.</gatha>
    <centered>Bhaggajātakaṃ pañcamaṃ.</centered>
    <hangnum/>
    <paragraph> 156. Alīnacittajātakaṃ (2-1-6)</paragraph>
    <hangnum nr="11"/>
    <gatha type="1"> Alīnacittaṃ nissāya, pahaṭṭhā mahatī camū;</gatha>
    <gatha type="last">Kosalaṃ senāsantuṭṭhaṃ, jīvaggāhaṃ agāhayi.</gatha>
    <hangnum nr="12"/>
    <gatha type="1"> Evaṃ nissayasampanno, bhikkhu āraddhavīriyo;</gatha>
    <gatha type="2">Bhāvayaṃ kusalaṃ dhammaṃ, yogakkhemassa pattiyā;</gatha>
    <gatha type="last">Pāpuṇe anupubbena, sabbasaṃyojanakkhayanti.</gatha>
    <centered>Alīnacittajātakaṃ chaṭṭhaṃ.</centered>
    <hangnum/>
    <paragraph> 157. Guṇajātakaṃ (2-1-7)</paragraph>
    <hangnum nr="13"/>
    <gatha type="1"> Yena  kāmaṃ paṇāmeti, dhammo balavataṃ migī;</gatha>
    <gatha type="last">Unnadantī vijānāhi, jātaṃ saraṇato bhayaṃ.</gatha>
    <hangnum nr="14"/>
    <gatha type="1"> Api  cepi dubbalo mitto, mittadhammesu tiṭṭhati;</gatha>
    <gatha type="2">So ñātako ca bandhu ca, so mitto so ca me sakhā;</gatha>
    <gatha type="last">Dāṭhini  mātimaññittho <note>[maññivo (syā.), maññavho (ka.)]</note>, siṅgālo mama pāṇadoti.</gatha>
    <centered>Guṇajātakaṃ sattamaṃ.</centered>
    <hangnum/>
    <paragraph> 158. Suhanujātakaṃ (2-1-8)</paragraph>
    <hangnum nr="15"/>
    <gatha type="1"> Nayidaṃ visamasīlena, soṇena suhanū saha;</gatha>
    <gatha type="last">Suhanūpi tādisoyeva, yo soṇassa sagocaro.</gatha>
    <hangnum nr="16"/>
    <gatha type="1"> Pakkhandinā pagabbhena, niccaṃ sandānakhādinā;</gatha>
    <gatha type="last">Sameti pāpaṃ pāpena, sameti asatā asanti.</gatha>
    <centered>Suhanujātakaṃ aṭṭhamaṃ.</centered>
    <hangnum/>
    <paragraph> 159. Morajātakaṃ (2-1-9)</paragraph>
    <hangnum nr="17"/>
    <gatha type="1"> Udetayaṃ cakkhumā ekarājā, harissavaṇṇo pathavippabhāso <note>[paṭhavippabhāso (sī. syā. pī.)]</note>;</gatha>
    <gatha type="last">Taṃ taṃ namassāmi harissavaṇṇaṃ pathavippabhāsaṃ, tayājja guttā viharemu divasaṃ.</gatha>
    <gatha type="1">Ye brāhmaṇā vedagū sabbadhamme, te me namo te ca maṃ pālayantu;</gatha>
    <gatha type="2">Namatthu buddhānaṃ <note>[buddhāna (?)]</note> namatthu bodhiyā, namo vimuttānaṃ <note>[vimuttāna (?)]</note> namo vimuttiyā;</gatha>
    <gatha type="last">Imaṃ so parittaṃ katvā, moro carati esanā.</gatha>
    <hangnum nr="18"/>
    <gatha type="1"> Apetayaṃ  cakkhumā ekarājā, harissavaṇṇo pathavippabhāso;</gatha>
    <gatha type="last">Taṃ taṃ nammassāmi harissavaṇṇaṃ pathavippabhāsaṃ, tayājja guttā viharemu rattiṃ.</gatha>
    <gatha type="1">Ye brāhmaṇā vedagū sabbadhamme, te me namo te ca maṃ pālayantu;</gatha>
    <gatha type="2">Namatthu buddhānaṃ namatthu bodhiyā, namo vimuttānaṃ namo vimuttiyā;</gatha>
    <gatha type="last">Imaṃ so parittaṃ katvā, moro vāsamakappayīti.</gatha>
    <centered>Morajātakaṃ navamaṃ.</centered>
    <hangnum/>
    <paragraph> 160. Vinīlajātakaṃ (2-1-10)</paragraph>
    <hangnum nr="19"/>
    <gatha type="1"> Evameva nūna <note>[nu (ka.)]</note> rājānaṃ, vedehaṃ mithilaggahaṃ;</gatha>
    <gatha type="last">Assā vahanti ājaññā, yathā haṃsā vinīlakaṃ.</gatha>
    <hangnum nr="20"/>
    <gatha type="1"> Vinīla  duggaṃ bhajasi, abhūmiṃ tāta sevasi;</gatha>
    <gatha type="last">Gāmantakāni <note>[gāmantikāni (sī.), gāmantarāni (ka.)]</note> sevassu, etaṃ mātālayaṃ tavāti.</gatha>
    <centered>Vinīlajātakaṃ dasamaṃ.</centered>
    <centered>Daḷhavaggo paṭhamo.</centered>
    <paragraph>Tassuddānaṃ –</paragraph>
    <gatha type="1">Varaballika  daddara sūkarako, uragūttama pañcamabhaggavaro;</gatha>
    <gatha type="last">Mahatīcamu yāva siṅgālavaro, suhanuttama mora vinīlaṃ dasāti.</gatha>
    <title>2. Santhavavaggo</title>
    <hangnum/>
    <paragraph> 161. Indasamānagottajātakaṃ (2-2-1)</paragraph>
    <hangnum nr="21"/>
    <gatha type="1"> Na  santhavaṃ <note>[sandhavaṃ (ka.)]</note> kāpurisena kayirā, ariyo anariyena pajānamatthaṃ;</gatha>
    <gatha type="last">Cirānuvutthopi karoti pāpaṃ, gajo yathā indasamānagottaṃ.</gatha>
    <hangnum nr="22"/>
    <gatha type="1"> Yaṃ tveva jaññā sadiso mamanti, sīlena paññāya sutena cāpi;</gatha>
    <gatha type="last">Teneva mettiṃ kayirātha saddhiṃ, sukho have sappurisena saṅgamoti.</gatha>
    <centered>Indasamānagottajātakaṃ paṭhamaṃ.</centered>
    <hangnum/>
    <paragraph> 162. Santhavajātakaṃ (2-2-2)</paragraph>
    <hangnum nr="23"/>
    <gatha type="1"> Na  santhavasmā paramatthi pāpiyo, yo santhavo <note>[sandhavo (ka.)]</note> kāpurisena hoti;</gatha>
    <gatha type="last">Santappito sappinā pāyasena <note>[pāyāsena (ka.)]</note>, kicchākataṃ paṇṇakuṭiṃ adayhi <note>[adaḍḍhahi (sī. syā.), adaṭṭhahi (pī.), adaddahi (?)]</note>.</gatha>
    <hangnum nr="24"/>
    <gatha type="1"> Na santhavasmā paramatthi seyyo, yo santhavo sappurisena hoti;</gatha>
    <gatha type="last">Sīhassa byagghassa ca dīpino ca, sāmā mukhaṃ lehati santhavenāti.</gatha>
    <centered>Santhavajātakaṃ dutiyaṃ.</centered>
    <hangnum/>
    <paragraph> 163. Susīmajātakaṃ (2-2-3)</paragraph>
    <hangnum nr="25"/>
    <gatha type="1"> Kāḷā migā setadantā tavīme <note>[tava ime (sī. syā. pī.)]</note>, parosataṃ hemajālābhichannā <note>[hemajālābhisañchannā (sī.)]</note>;</gatha>
    <gatha type="last">Te te dadāmīti susīma brūsi, anussaraṃ  pettipitāmahānaṃ.</gatha>
    <hangnum nr="26"/>
    <gatha type="1"> Kāḷā  migā setadantā mamīme <note>[mama ime (sī. pī.)]</note>, parosataṃ hemajālābhicchannā;</gatha>
    <gatha type="last">Te te dadāmīti vadāmi māṇava, anussaraṃ pettipitāmahānanti.</gatha>
    <centered>Susīmajātakaṃ tatiyaṃ.</centered>
    <hangnum/>
    <paragraph> 164. Gijjhajātakaṃ (2-2-4)</paragraph>
    <hangnum nr="27"/>
    <gatha type="1"> Yaṃ nu gijjho yojanasataṃ, kuṇapāni avekkhati;</gatha>
    <gatha type="last">Kasmā jālañca pāsañca, āsajjāpi na bujjhasi.</gatha>
    <hangnum nr="28"/>
    <gatha type="1"> Yadā parābhavo hoti, poso jīvitasaṅkhaye;</gatha>
    <gatha type="last">Atha jālañca pāsañca, āsajjāpi na bujjhatīti.</gatha>
    <centered>Gijjhajātakaṃ catutthaṃ.</centered>
    <hangnum/>
    <paragraph> 165. Nakulajātakaṃ (2-2-5)</paragraph>
    <hangnum nr="29"/>
    <gatha type="1"> Sandhiṃ katvā amittena, aṇḍajena jalābuja;</gatha>
    <gatha type="last">Vivariya dāṭhaṃ sesi <note>[sayasi (sī. syā. pī.)]</note>, kuto te bhayamāgataṃ.</gatha>
    <hangnum nr="30"/>
    <gatha type="1"> Saṅketheva <note>[saṅkateva (ka.)]</note> amittasmiṃ, mittasmimpi na vissase;</gatha>
    <gatha type="last">Abhayā bhayamuppannaṃ, api mūlāni kantatīti <note>[mūlaṃ nikantatīti (sī.)]</note>.</gatha>
    <centered>Nakulajātakaṃ pañcamaṃ.</centered>
    <hangnum/>
    <paragraph> 166. Upasāḷakajātakaṃ (2-2-6)</paragraph>
    <hangnum nr="31"/>
    <gatha type="1"> Upasāḷakanāmāni <note>[upasāḷhakanāmānaṃ (sī. syā. pī.)]</note>, sahassāni catuddasa;</gatha>
    <gatha type="last">Asmiṃ padese daḍḍhāni, natthi loke anāmataṃ.</gatha>
    <hangnum nr="32"/>
    <gatha type="1"> Yamhi  saccañca dhammo ca, ahiṃsā saṃyamo damo;</gatha>
    <gatha type="last">Etaṃ ariyā sevanti, etaṃ loke anāmatanti.</gatha>
    <centered>Upasāḷakajātakaṃ chaṭṭhaṃ.</centered>
    <hangnum/>
    <paragraph> 167. Samiddhijātakaṃ (2-2-7)</paragraph>
    <hangnum nr="33"/>
    <gatha type="1"> Abhutvā  bhikkhasi bhikkhu, na hi bhutvāna bhikkhasi;</gatha>
    <gatha type="last">Bhutvāna bhikkhu bhikkhassu, mā taṃ kālo upaccagā.</gatha>
    <hangnum nr="34"/>
    <gatha type="1"> Kālaṃ  vohaṃ na jānāmi, channo kālo na dissati;</gatha>
    <gatha type="last">Tasmā abhutvā bhikkhāmi, mā maṃ kālo upaccagāti.</gatha>
    <centered>Samiddhijātakaṃ sattamaṃ.</centered>
    <hangnum/>
    <paragraph> 168. Sakuṇagghijātakaṃ (2-2-8)</paragraph>
    <hangnum nr="35"/>
    <gatha type="1"> Seno balasā patamāno, lāpaṃ gocaraṭhāyinaṃ;</gatha>
    <gatha type="last">Sahasā ajjhappattova, maraṇaṃ tenupāgami.</gatha>
    <hangnum nr="36"/>
    <gatha type="1"> Sohaṃ nayena sampanno, pettike gocare rato;</gatha>
    <gatha type="last">Apetasattu modāmi, sampassaṃ atthamattanoti.</gatha>
    <centered>Sakuṇagghijātakaṃ aṭṭhamaṃ.</centered>
    <hangnum/>
    <paragraph> 169. Arakajātakaṃ (2-2-9)</paragraph>
    <hangnum nr="37"/>
    <gatha type="1"> Yo ve mettena cittena, sabbalokānukampati;</gatha>
    <gatha type="last">Uddhaṃ  adho ca tiriyaṃ, appamāṇena sabbaso.</gatha>
    <hangnum nr="38"/>
    <gatha type="1"> Appamāṇaṃ hitaṃ cittaṃ, paripuṇṇaṃ subhāvitaṃ;</gatha>
    <gatha type="last">Yaṃ pamāṇakataṃ kammaṃ, na taṃ tatrāvasissatīti.</gatha>
    <centered>Arakajātakaṃ navamaṃ.</centered>
    <hangnum/>
    <paragraph> 170. Kakaṇṭakajātakaṃ (2-2-10)</paragraph>
    <hangnum nr="39"/>
    <gatha type="1"> Nāyaṃ pure uṇṇamati <note>[unnamati (syā.)]</note>, toraṇagge kakaṇṭako;</gatha>
    <gatha type="last">Mahosadha vijānāhi, kena thaddho kakaṇṭako.</gatha>
    <hangnum nr="40"/>
    <gatha type="1"> Aladdhapubbaṃ laddhāna, aḍḍhamāsaṃ kakaṇṭako;</gatha>
    <gatha type="last">Atimaññati rājānaṃ, vedehaṃ mithilaggahanti.</gatha>
    <centered>Kakaṇṭakajātakaṃ dasamaṃ.</centered>
    <centered>Santhavavaggo dutiyo.</centered>
    <paragraph>Tassuddānaṃ –</paragraph>
    <gatha type="1">Atha  indasamāna sapaṇṇakuṭi, susimuttama gijjha jalābujako;</gatha>
    <gatha type="last">Upasāḷaka bhikkhu salāpavaro, atha mettavaro dasapuṇṇamatīti.</gatha>
    <title>3. Kalyāṇavaggo</title>
    <hangnum/>
    <paragraph> 171. Kalyāṇadhammajātakaṃ (2-3-1)</paragraph>
    <hangnum nr="41"/>
    <gatha type="1"> Kalyāṇadhammoti  yadā janinda, loke samaññaṃ anupāpuṇāti;</gatha>
    <gatha type="last">Tasmā na hiyyetha <note>[hīyetha (sī.)]</note> naro sapañño, hiriyāpi santo dhuramādiyanti.</gatha>
    <hangnum nr="42"/>
    <gatha type="1"> Sāyaṃ samaññā idha majja pattā, kalyāṇadhammoti janinda loke;</gatha>
    <gatha type="last">Tāhaṃ samekkhaṃ idha pabbajissaṃ, na hi matthi chando idha kāmabhogeti.</gatha>
    <centered>Kalyāṇadhammajātakaṃ paṭhamaṃ.</centered>
    <hangnum/>
    <paragraph> 172. Daddarajātakaṃ (2-3-2)</paragraph>
    <hangnum nr="43"/>
    <gatha type="1"> Ko nu saddena mahatā, abhinādeti daddaraṃ;</gatha>
    <gatha type="last">Taṃ sīhā nappaṭinadanti <note>[kiṃ sīhā nappaṭinadanti (sī. pī.), na sīhā paṭinadanti (ka.)]</note>, ko nāmeso migādhibhū.</gatha>
    <hangnum nr="44"/>
    <gatha type="1"> Adhamo migajātānaṃ, siṅgālo tāta vassati;</gatha>
    <gatha type="last">Jātimassa jigucchantā, tuṇhī sīhā samacchareti.</gatha>
    <centered>Daddarajātakaṃ dutiyaṃ.</centered>
    <hangnum/>
    <paragraph> 173. Makkaṭajātakaṃ (2-3-3)</paragraph>
    <hangnum nr="45"/>
    <gatha type="1"> Tāta  māṇavako eso, tālamūlaṃ apassito;</gatha>
    <gatha type="last">Agārakañcidaṃ atthi, handa demassagārakaṃ.</gatha>
    <hangnum nr="46"/>
    <gatha type="1"> Mā kho tvaṃ tāta pakkosi, dūseyya no agārakaṃ;</gatha>
    <gatha type="last">Netādisaṃ mukhaṃ hoti, brāhmaṇassa susīlinoti.</gatha>
    <centered>Makkaṭajātakaṃ tatiyaṃ.</centered>
    <hangnum/>
    <paragraph> 174. Dubbhiyamakkaṭajātakaṃ (2-3-4)</paragraph>
    <hangnum nr="47"/>
    <gatha type="1"> Adamha te vāri pahūtarūpaṃ, ghammābhitattassa pipāsitassa;</gatha>
    <gatha type="last">So dāni pitvāna <note>[pītvāna (sī. pī.)]</note> kiriṅkarosi <note>[kikiṃkarosi (sī. syā. pī.)]</note>, asaṅgamo pāpajanena seyyo.</gatha>
    <hangnum nr="48"/>
    <gatha type="1"> Ko te suto vā diṭṭho vā, sīlavā nāma makkaṭo;</gatha>
    <gatha type="last">Idāni kho taṃ ohacchaṃ <note>[ūhacca (sī. pī.), ohaccaṃ (syā.), uhajjaṃ (ka.)]</note>, esā asmāka dhammatāti.</gatha>
    <centered>Dubbhiyamakkaṭajātakaṃ catutthaṃ.</centered>
    <hangnum/>
    <paragraph> 175. Ādiccupaṭṭhānajātakaṃ (2-3-5)</paragraph>
    <hangnum nr="49"/>
    <gatha type="1"> Sabbesu  kira bhūtesu, santi sīlasamāhitā;</gatha>
    <gatha type="last">Passa sākhāmigaṃ jammaṃ, ādiccamupatiṭṭhati.</gatha>
    <hangnum nr="50"/>
    <gatha type="1"> Nāssa sīlaṃ vijānātha, anaññāya pasaṃsatha;</gatha>
    <gatha type="last">Aggihuttañca  uhannaṃ <note>[ūhantaṃ (sī.), ūhanaṃ (syā.), ūhanti (pī.), uhadaṃ (ka.)]</note>, dve ca bhinnā kamaṇḍalūti.</gatha>
    <centered>Ādiccupaṭṭhānajātakaṃ pañcamaṃ.</centered>
    <hangnum/>
    <paragraph> 176. Kaḷāyamuṭṭhijātakaṃ (2-3-6)</paragraph>
    <hangnum nr="51"/>
    <gatha type="1"> Bālo  vatāyaṃ dumasākhagocaro, paññā janinda nayimassa vijjati;</gatha>
    <gatha type="last">Kaḷāyamuṭṭhiṃ <note>[kalāyamuṭṭhiṃ (sī. pī.)]</note> avakiriya kevalaṃ, ekaṃ kaḷāyaṃ patitaṃ gavesati.</gatha>
    <hangnum nr="52"/>
    <gatha type="1"> Evameva mayaṃ rāja, ye caññe atilobhino;</gatha>
    <gatha type="last">Appena bahuṃ jiyyāma, kaḷāyeneva vānaroti.</gatha>
    <centered>Kaḷāyamuṭṭhijātakaṃ chaṭṭhaṃ.</centered>
    <hangnum/>
    <paragraph> 177. Tindukajātakaṃ (2-3-7)</paragraph>
    <hangnum nr="53"/>
    <gatha type="1"> Dhanuhatthakalāpehi, nettiṃ savaradhāribhi;</gatha>
    <gatha type="last">Samantā parikiṇṇamha, kathaṃ mokkho bhavissati.</gatha>
    <hangnum nr="54"/>
    <gatha type="1"> Appeva bahukiccānaṃ, attho jāyetha koci naṃ;</gatha>
    <gatha type="last">Atthi rukkhassa acchinnaṃ, khajjathaññeva tindukanti.</gatha>
    <centered>Tindukajātakaṃ sattamaṃ.</centered>
    <hangnum/>
    <paragraph> 178. Kacchapajātakaṃ (2-3-8)</paragraph>
    <hangnum nr="55"/>
    <gatha type="1"> Janittaṃ  me bhavittaṃ me, iti paṅke avassayiṃ;</gatha>
    <gatha type="last">Taṃ maṃ paṅko ajjhabhavi, yathā dubbalakaṃ tathā;</gatha>
    <gatha type="last">Taṃ taṃ vadāmi bhaggava, suṇohi vacanaṃ mama.</gatha>
    <hangnum nr="56"/>
    <gatha type="1"> Gāme vā yadi vā raññe, sukhaṃ yatrādhigacchati;</gatha>
    <gatha type="last">Taṃ janittaṃ bhavittañca, purisassa pajānato;</gatha>
    <gatha type="last">Yamhi jīve tamhi gacche, na niketahato siyāti.</gatha>
    <paragraph>Kacchapajātakaṃ aṭṭhamaṃ.</paragraph>
    <hangnum/>
    <paragraph> 179. Satadhammajātakaṃ (2-3-9)</paragraph>
    <hangnum nr="57"/>
    <gatha type="1"> Tañca  appañca ucchiṭṭhaṃ, tañca kicchena no adā;</gatha>
    <gatha type="last">Sohaṃ brāhmaṇajātiko, yaṃ bhuttaṃ tampi uggataṃ.</gatha>
    <hangnum nr="58"/>
    <gatha type="1"> Evaṃ  dhammaṃ niraṃkatvā <note>[nirākatvā (?) ni + ā + kara + tvā]</note>, yo adhammena jīvati;</gatha>
    <gatha type="last">Satadhammova lābhena, laddhenapi na nandatīti.</gatha>
    <centered>Satadhammajātakaṃ navamaṃ.</centered>
    <hangnum/>
    <paragraph> 180. Duddadajātakaṃ (2-3-10)</paragraph>
    <hangnum nr="59"/>
    <gatha type="1"> Duddadaṃ dadamānānaṃ, dukkaraṃ kamma kubbataṃ;</gatha>
    <gatha type="last">Asanto nānukubbanti, sataṃ dhammo durannayo.</gatha>
    <hangnum nr="60"/>
    <gatha type="1"> Tasmā satañca asataṃ, nānā hoti ito gati;</gatha>
    <gatha type="last">Asanto  nirayaṃ yanti, santo saggaparāyaṇāti <note>[parāyanā (syā. ka.)]</note>.</gatha>
    <centered>Duddadajātakaṃ dasamaṃ.</centered>
    <centered>Kalyāṇavaggo tatiyo.</centered>
    <paragraph>Tassuddānaṃ –</paragraph>
    <gatha type="1">Susamaññamigādhibhū māṇavako, vāripahūtarūpādiccupaṭṭhānā;</gatha>
    <gatha type="last">Sakaḷāyasatindukapaṅka puna, satadhamma sududdadakena dasāti.</gatha>
    <title>4. Asadisavaggo</title>
    <hangnum/>
    <paragraph> 181. Asadisajātakaṃ (2-4-1)</paragraph>
    <hangnum nr="61"/>
    <gatha type="1"> Dhanuggaho asadiso, rājaputto mahabbalo;</gatha>
    <gatha type="last">Dūrepātī akkhaṇavedhī, mahākāyappadālano.</gatha>
    <hangnum nr="62"/>
    <gatha type="1"> Sabbāmitte raṇaṃ katvā, na ca kañci viheṭhayi;</gatha>
    <gatha type="last">Bhātaraṃ sotthiṃ katvāna, saṃyamaṃ ajjhupāgamīti.</gatha>
    <centered>Asadisajātakaṃ paṭhamaṃ.</centered>
    <hangnum/>
    <paragraph> 182. Saṅgāmāvacarajātakaṃ (2-4-2)</paragraph>
    <hangnum nr="63"/>
    <gatha type="1"> Saṅgāmāvacaro  sūro, balavā iti vissuto;</gatha>
    <gatha type="last">Kiṃ  nu toraṇamāsajja, paṭikkamasi kuñjara.</gatha>
    <hangnum nr="64"/>
    <gatha type="1"> Omadda khippaṃ palighaṃ, esikāni ca abbaha <note>[ubbaha (syā.), abbhuha (ka.)]</note>;</gatha>
    <gatha type="last">Toraṇāni ca madditvā, khippaṃ pavisa kuñjarāti.</gatha>
    <centered>Saṅgāmāvacarajātakaṃ dutiyaṃ.</centered>
    <hangnum/>
    <paragraph> 183. Vālodakajātakaṃ (2-4-3)</paragraph>
    <hangnum nr="65"/>
    <gatha type="1"> Vālodakaṃ apparasaṃ nihīnaṃ, pitvā <note>[pītvā (sī. pī.)]</note> mado jāyati gadrabhānaṃ;</gatha>
    <gatha type="last">Imañca pitvāna rasaṃ paṇītaṃ, mado na sañjāyati sindhavānaṃ.</gatha>
    <hangnum nr="66"/>
    <gatha type="1"> Appaṃ pivitvāna nihīnajacco, so majjatī tena janinda puṭṭho <note>[phuṭṭho (sī. syā.), muṭṭho (ka.)]</note>;</gatha>
    <gatha type="last">Dhorayhasīlī ca kulamhi jāto, na majjatī aggarasaṃ pivitvāti.</gatha>
    <centered>Vālodakajātakaṃ tatiyaṃ.</centered>
    <hangnum/>
    <paragraph> 184. Giridattajātakaṃ (2-4-4)</paragraph>
    <hangnum nr="67"/>
    <gatha type="1"> Dūsito giridattena <note>[giridantena (pī.)]</note>, hayo sāmassa paṇḍavo;</gatha>
    <gatha type="last">Porāṇaṃ pakatiṃ hitvā, tassevānuvidhiyyati <note>[nuvidhīyati (sī. pī.)]</note>.</gatha>
    <hangnum nr="68"/>
    <gatha type="1"> Sace  ca tanujo poso, sikharākāra <note>[siṅgārākāra (syā.)]</note> kappito;</gatha>
    <gatha type="last">Ānane naṃ <note>[taṃ (sī. syā. pī.)]</note> gahetvāna, maṇḍale parivattaye;</gatha>
    <gatha type="last">Khippameva pahantvāna, tassevānuvidhiyyatīti.</gatha>
    <centered>Giridattajātakaṃ catutthaṃ.</centered>
    <hangnum/>
    <paragraph> 185. Anabhiratijātakaṃ (2-4-5)</paragraph>
    <hangnum nr="69"/>
    <gatha type="1"> Yathodake  āvile appasanne, na passati sippikasambukañca;</gatha>
    <gatha type="last">Sakkharaṃ vālukaṃ macchagumbaṃ, evaṃ āvilamhi <note>[āvile hi (sī.)]</note> citte;</gatha>
    <gatha type="last">Na passati attadatthaṃ paratthaṃ.</gatha>
    <hangnum nr="70"/>
    <gatha type="1"> Yathodake  acche vippasanne, so passati sippikasambukañca;</gatha>
    <gatha type="last">Sakkharaṃ vālukaṃ macchagumbaṃ, evaṃ anāvilamhi citte;</gatha>
    <gatha type="last">So passati attadatthaṃ paratthanti.</gatha>
    <centered>Anabhiratijātakaṃ pañcamaṃ.</centered>
    <hangnum/>
    <paragraph> 186. Dadhivāhanajātakaṃ (2-4-6)</paragraph>
    <hangnum nr="71"/>
    <gatha type="1"> Vaṇṇagandharasūpeto , amboyaṃ ahuvā pure;</gatha>
    <gatha type="last">Tameva pūjaṃ labhamāno, kenambo kaṭukapphalo.</gatha>
    <hangnum nr="72"/>
    <gatha type="1"> Pucimandaparivāro, ambo te dadhivāhana;</gatha>
    <gatha type="last">Mūlaṃ mūlena saṃsaṭṭhaṃ, sākhā sākhā <note>[sākhaṃ (syā. ka.)]</note> nisevare <note>[nivīsare (ka.)]</note>;</gatha>
    <gatha type="last">Asātasannivāsena, tenambo kaṭukapphaloti.</gatha>
    <centered>Dadhivāhanajātakaṃ chaṭṭhaṃ.</centered>
    <hangnum/>
    <paragraph> 187. Catumaṭṭhajātakaṃ (2-4-7)</paragraph>
    <hangnum nr="73"/>
    <gatha type="1"> Ucce viṭabhimāruyha, mantayavho rahogatā;</gatha>
    <gatha type="last">Nīce oruyha mantavho, migarājāpi sossati.</gatha>
    <hangnum nr="74"/>
    <gatha type="1"> Yaṃ suvaṇṇo suvaṇṇena <note>[yaṃ supaṇṇo supaṇṇena (sī. syā. pī.)]</note>, devo devena mantaye;</gatha>
    <gatha type="last">Kiṃ tettha catumaṭṭhassa, bilaṃ pavisa jambukāti.</gatha>
    <centered>Catumaṭṭhajātakaṃ sattamaṃ.</centered>
    <hangnum/>
    <paragraph> 188. Sīhakotthujātakaṃ (2-4-8)</paragraph>
    <hangnum nr="75"/>
    <gatha type="1"> Sīhaṅgulī  sīhanakho, sīhapādapatiṭṭhito;</gatha>
    <gatha type="last">So sīho sīhasaṅghamhi, eko nadati aññathā.</gatha>
    <hangnum nr="76"/>
    <gatha type="1"> Mā  tvaṃ nadi rājaputta, appasaddo vane vasa;</gatha>
    <gatha type="last">Sarena kho <note>[mā (ka.)]</note> taṃ jāneyyuṃ, na hi te pettiko saroti.</gatha>
    <centered>Sīhakotthujātakaṃ aṭṭhamaṃ.</centered>
    <hangnum/>
    <paragraph> 189. Sīhacammajātakaṃ (2-4-9)</paragraph>
    <hangnum nr="77"/>
    <gatha type="1"> Netaṃ sīhassa naditaṃ, na byagghassa na <note>[byagghassa na ca (ka.)]</note> dīpino;</gatha>
    <gatha type="last">Pāruto sīhacammena, jammo nadati gadrabho.</gatha>
    <hangnum nr="78"/>
    <gatha type="1"> Cirampi  kho taṃ khādeyya, gadrabho haritaṃ yavaṃ;</gatha>
    <gatha type="last">Pāruto sīhacammena, ravamānova dūsayīti.</gatha>
    <centered>Sīhacammajātakaṃ navamaṃ.</centered>
    <hangnum/>
    <paragraph> 190. Sīlānisaṃsajātakaṃ (2-4-10)</paragraph>
    <hangnum nr="79"/>
    <gatha type="1"> Passa saddhāya sīlassa, cāgassa ca ayaṃ phalaṃ;</gatha>
    <gatha type="last">Nāgo nāvāya vaṇṇena, saddhaṃ vahatupāsakaṃ.</gatha>
    <hangnum nr="80"/>
    <gatha type="1"> Sabbhireva samāsetha, sabbhi kubbetha santhavaṃ;</gatha>
    <gatha type="last">Satañhi sannivāsena, sotthiṃ gacchati nhāpitoti.</gatha>
    <centered>Sīlānisaṃsajātakaṃ dasamaṃ.</centered>
    <centered>Asadisavaggo catuttho.</centered>
    <paragraph>Tassuddānaṃ –</paragraph>
    <gatha type="1">Dhanuggaha  kuñjara apparaso, giridattamanāvilacittavaraṃ;</gatha>
    <gatha type="last">Dadhivāhana jambūka sīhanakho, haritayava nāgavarena dasāti.</gatha>
    <title>5. Ruhakavaggo</title>
    <hangnum/>
    <paragraph> 191. Ruhakajātakaṃ (2-5-1)</paragraph>
    <hangnum nr="81"/>
    <gatha type="1"> Api <note>[ambho (syā. ka. sī.)]</note> ruhaka chinnāpi, jiyā sandhīyate puna;</gatha>
    <gatha type="last">Sandhīyassu purāṇiyā, mā kodhassa vasaṃ gami.</gatha>
    <hangnum nr="82"/>
    <gatha type="1"> Vijjamānesu vākesu <note>[vijjamānāsu maruvāsu (sī.), vijjamānāsu marūdvāsu (pī.)]</note>, vijjamānesu kārisu;</gatha>
    <gatha type="last">Aññaṃ jiyaṃ karissāmi, alaññeva purāṇiyāti.</gatha>
    <centered>Ruhakajātakaṃ paṭhamaṃ.</centered>
    <hangnum/>
    <paragraph> 192. Sirikāḷakaṇṇijātakaṃ (2-5-2)</paragraph>
    <hangnum nr="83"/>
    <gatha type="1"> Itthī siyā rūpavatī, sā ca sīlavatī siyā;</gatha>
    <gatha type="last">Puriso taṃ na iccheyya, saddahāsi mahosadha.</gatha>
    <hangnum nr="84"/>
    <gatha type="1"> Saddahāmi  mahārāja, puriso dubbhago siyā;</gatha>
    <gatha type="last">Sirī  ca kāḷakaṇṇī ca, na samenti kudācananti.</gatha>
    <centered>Sirikāḷakaṇṇijātakaṃ dutiyaṃ.</centered>
    <hangnum/>
    <paragraph> 193. Cūḷapadumajātakaṃ (2-5-3)</paragraph>
    <hangnum nr="85"/>
    <gatha type="1"> Ayameva sā ahamapi <note>[ahampi (sī. syā. pī.), ahamsi (ka.)]</note> so anañño, ayameva so hatthacchinno anañño;</gatha>
    <gatha type="last">Yamāha ‘‘komārapatī mama’’nti, vajjhitthiyo natthi itthīsu saccaṃ.</gatha>
    <hangnum nr="86"/>
    <gatha type="1"> Imañca jammaṃ musalena hantvā, luddaṃ chavaṃ paradārūpaseviṃ;</gatha>
    <gatha type="last">Imissā ca naṃ pāpapatibbatāya, jīvantiyā chindatha kaṇṇanāsanti.</gatha>
    <centered>Cūḷapadumajātakaṃ tatiyaṃ.</centered>
    <hangnum/>
    <paragraph> 194. Maṇicorajātakaṃ (2-5-4)</paragraph>
    <hangnum nr="87"/>
    <gatha type="1"> Na  santi devā pavasanti nūna, na hi nūna santi idha lokapālā;</gatha>
    <gatha type="last">Sahasā karontānamasaññatānaṃ, na hi nūna santī paṭisedhitāro.</gatha>
    <hangnum nr="88"/>
    <gatha type="1"> Akāle vassatī tassa, kāle tassa na vassati;</gatha>
    <gatha type="last">Saggā  ca cavati ṭhānā, nanu so tāvatā hatoti.</gatha>
    <centered>Maṇicorajātakaṃ catutthaṃ.</centered>
    <hangnum/>
    <paragraph> 195. Pabbatūpattharajātakaṃ (2-5-5)</paragraph>
    <hangnum nr="89"/>
    <gatha type="1"> Pabbatūpatthare <note>[pabbatapatthare (sī. syā. pī.)]</note> ramme, jātā pokkharaṇī sivā;</gatha>
    <gatha type="last">Taṃ siṅgālo apāpāyi <note>[apāpāsi (sī. syā. pī.)]</note>, jānaṃ sīhena rakkhitaṃ.</gatha>
    <hangnum nr="90"/>
    <gatha type="1"> Pivanti ce <note>[pivanti ve (sī.), pivantiva (pī.), pivanteva (?)]</note> mahārāja, sāpadāni mahānadiṃ;</gatha>
    <gatha type="last">Na tena anadī hoti, khamassu yadi te piyāti.</gatha>
    <centered>Pabbatūpatthara <note>[pabbatapatthara (sī. syā. pī.)]</note> jātakaṃ pañcamaṃ.</centered>
    <hangnum/>
    <paragraph> 196. Valāhakassajātakaṃ (2-5-6)</paragraph>
    <hangnum nr="91"/>
    <gatha type="1"> Ye na kāhanti ovādaṃ, narā buddhena desitaṃ;</gatha>
    <gatha type="last">Byasanaṃ te gamissanti, rakkhasīhiva vāṇijā.</gatha>
    <hangnum nr="92"/>
    <gatha type="1"> Ye  ca kāhanti ovādaṃ, narā buddhena desitaṃ;</gatha>
    <gatha type="last">Sotthiṃ pāraṃ gamissanti, valāheneva <note>[vālāheneva (sī. pī.)]</note> vāṇijāti.</gatha>
    <centered>Valāhakassa <note>[vālāhassa (sī. pī.)]</note> jātakaṃ chaṭṭhaṃ.</centered>
    <hangnum/>
    <paragraph> 197. Mittāmittajātakaṃ (2-5-7)</paragraph>
    <hangnum nr="93"/>
    <gatha type="1"> Na naṃ umhayate disvā, na ca naṃ paṭinandati;</gatha>
    <gatha type="last">Cakkhūni cassa na dadāti, paṭilomañca vattati.</gatha>
    <hangnum nr="94"/>
    <gatha type="1"> Ete  bhavanti ākārā, amittasmiṃ patiṭṭhitā;</gatha>
    <gatha type="last">Yehi amittaṃ jāneyya, disvā sutvā ca paṇḍitoti.</gatha>
    <centered>Mittāmittajātakaṃ sattamaṃ.</centered>
    <hangnum/>
    <paragraph> 198. Rādhajātakaṃ (2-5-8)</paragraph>
    <hangnum nr="95"/>
    <gatha type="1"> Pavāsā āgato tāta, idāni nacirāgato;</gatha>
    <gatha type="last">Kaccinnu tāta te mātā, na aññamupasevati.</gatha>
    <hangnum nr="96"/>
    <gatha type="1"> Na kho panetaṃ subhaṇaṃ, giraṃ saccupasaṃhitaṃ;</gatha>
    <gatha type="last">Sayetha poṭṭhapādova, mummure <note>[mummure (syā.), maṃ pure (ka.) mummurasaddo thusaggimhi kukkuḷe ca vattatīti sakkatābhidhānesu]</note> upakūthitoti <note>[upakūsitoti (sī. syā. pī.), upakūlito (ka.)]</note>.</gatha>
    <centered>Rādhajātakaṃ aṭṭhamaṃ.</centered>
    <hangnum/>
    <paragraph> 199. Gahapatijātakaṃ (2-5-9)</paragraph>
    <hangnum nr="97"/>
    <gatha type="1"> Ubhayaṃ me na khamati, ubhayaṃ me na ruccati;</gatha>
    <gatha type="last">Yācāyaṃ koṭṭhamotiṇṇā, nāddasaṃ iti bhāsati.</gatha>
    <hangnum nr="98"/>
    <gatha type="1"> Taṃ taṃ gāmapati brūmi, kadare appasmi jīvite;</gatha>
    <gatha type="last">Dve māse saṅgaraṃ katvā <note>[kāraṃ katvāna (sī. pī.), saṃkaraṃ katvā (ka.)]</note>, maṃsaṃ jaraggavaṃ kisaṃ;</gatha>
    <gatha type="last">Appattakāle codesi, tampi mayhaṃ na ruccatīti.</gatha>
    <centered>Gahapatijātakaṃ navamaṃ.</centered>
    <hangnum/>
    <paragraph> 200. Sādhusīlajātakaṃ (2-5-10)</paragraph>
    <hangnum nr="99"/>
    <gatha type="1"> Sarīradabyaṃ  vuḍḍhabyaṃ <note>[vaddhabyaṃ (sī. pī.)]</note>, sojaccaṃ sādhusīliyaṃ;</gatha>
    <gatha type="last">Brāhmaṇaṃ teva pucchāma, kannu tesaṃ vanimhase <note>[vaṇimhase (sī. pī.)]</note>.</gatha>
    <hangnum nr="100"/>
    <gatha type="1"> Attho  atthi sarīrasmiṃ, vuḍḍhabyassa namo kare;</gatha>
    <gatha type="last">Attho atthi sujātasmiṃ, sīlaṃ asmāka ruccatīti.</gatha>
    <centered>Sādhusīlajātakaṃ dasamaṃ.</centered>
    <centered>Ruhakavaggo pañcamo.</centered>
    <paragraph>Tassuddānaṃ –</paragraph>
    <gatha type="1">Apiruhaka  rūpavatī musalo, pavasanti sapañcamapokkharaṇī;</gatha>
    <gatha type="last">Atha muttimavāṇija umhayate, ciraāgata koṭṭha sarīra dasāti.</gatha>
    <title>6. Nataṃdaḷhavaggo</title>
    <hangnum/>
    <paragraph> 201. Bandhanāgārajātakaṃ (2-6-1)</paragraph>
    <hangnum nr="101"/>
    <gatha type="1"> Na taṃ daḷhaṃ bandhanamāhu dhīrā, yadāyasaṃ dārujapabbajañca <note>[babbajañca (sī.)]</note>;</gatha>
    <gatha type="last">Sārattarattā maṇikuṇḍalesu, puttesu  dāresu ca yā apekkhā.</gatha>
    <hangnum nr="102"/>
    <gatha type="1"> Etaṃ daḷhaṃ bandhanamāhu dhīrā, ohārinaṃ sithilaṃ duppamuñcaṃ;</gatha>
    <gatha type="last">Etampi chetvāna vajanti dhīrā, anapekkhino kāmasukhaṃ pahāyāti.</gatha>
    <centered>Bandhanāgārajātakaṃ paṭhamaṃ.</centered>
    <hangnum/>
    <paragraph> 202. Keḷisīlajātakaṃ (2-6-2)</paragraph>
    <hangnum nr="103"/>
    <gatha type="1"> Haṃsā koñcā mayūrā ca, hatthayo <note>[hatthino (sī.), hatthiyo (syā. pī.)]</note> pasadā migā;</gatha>
    <gatha type="last">Sabbe sīhassa bhāyanti, natthi kāyasmi tulyatā.</gatha>
    <hangnum nr="104"/>
    <gatha type="1"> Evameva manussesu, daharo cepi paññavā;</gatha>
    <gatha type="last">So hi tattha mahā hoti, neva bālo sarīravāti.</gatha>
    <centered>Keḷisīlajātakaṃ dutiyaṃ.</centered>
    <hangnum/>
    <paragraph> 203. Khaṇḍajātakaṃ (2-6-3)</paragraph>
    <hangnum nr="105"/>
    <gatha type="1"> Virūpakkhehi me mettaṃ, mettaṃ erāpathehi me;</gatha>
    <gatha type="last">Chabyāputtehi me mettaṃ, mettaṃ kaṇhāgotamakehi ca.</gatha>
    <gatha type="1">Apādakehi  me mettaṃ, mettaṃ dvipādakehi me;</gatha>
    <gatha type="last">Catuppadehi me mettaṃ, mettaṃ bahuppadehi me.</gatha>
    <gatha type="1">Mā  maṃ apādako hiṃsi, mā maṃ hiṃsi dvipādako;</gatha>
    <gatha type="last">Mā maṃ catuppado hiṃsi, mā maṃ hiṃsi bahuppado.</gatha>
    <gatha type="1">Sabbe sattā sabbe pāṇā, sabbe bhūtā ca kevalā;</gatha>
    <gatha type="last">Sabbe bhadrāni passantu, mā kañci <note>[kiñci (syā. ka.)]</note> pāpamāgamā.</gatha>
    <hangnum nr="106"/>
    <gatha type="1"> Appamāṇo buddho, appamāṇo dhammo;</gatha>
    <gatha type="2">Appamāṇo saṅgho, pamāṇavantāni sarīsapāni <note>[sirisapāni (sī. syā. pī.)]</note>;</gatha>
    <gatha type="last">Ahivicchikasatapadī, uṇṇanābhi <note>[uṇṇānābhi (sī. syā. pī.)]</note> sarabūmūsikā.</gatha>
    <gatha type="1">Katā me rakkhā katā me parittā, paṭikkamantu bhūtāni;</gatha>
    <gatha type="last">Sohaṃ namo bhagavato, namo sattannaṃ sammāsambuddhānanti.</gatha>
    <centered>Khaṇḍajātakaṃ tatiyaṃ.</centered>
    <hangnum/>
    <paragraph> 204. Vīrakajātakaṃ (2-6-4)</paragraph>
    <hangnum nr="107"/>
    <gatha type="1"> Api vīraka passesi, sakuṇaṃ mañjubhāṇakaṃ;</gatha>
    <gatha type="last">Mayūragīvasaṅkāsaṃ, patiṃ mayhaṃ saviṭṭhakaṃ.</gatha>
    <hangnum nr="108"/>
    <gatha type="1"> Udakathalacarassa pakkhino, niccaṃ āmakamacchabhojino;</gatha>
    <gatha type="last">Tassānukaraṃ saviṭṭhako, sevāle paliguṇṭhito matoti.</gatha>
    <centered>Vīrakajātakaṃ catutthaṃ.</centered>
    <hangnum/>
    <paragraph> 205. Gaṅgeyyajātakaṃ (2-6-5)</paragraph>
    <hangnum nr="109"/>
    <gatha type="1"> Sobhati maccho gaṅgeyyo, atho sobhati yāmuno <note>[sobhanti macchā gaṅgeyyā, atho sobhanti yāmunā (syā. pī.)]</note>;</gatha>
    <gatha type="last">Catuppadoyaṃ  puriso, nigrodhaparimaṇḍalo;</gatha>
    <gatha type="last">Īsakāyata <note>[īsamāyata (ka.)]</note> gīvo ca, sabbeva atirocati.</gatha>
    <hangnum nr="110"/>
    <gatha type="1"> Yaṃ  pucchito na taṃ akkhāsi <note>[akkhā (sī. syā. pī.)]</note>, aññaṃ akkhāsi <note>[akkhāti (syā. pī.)]</note> pucchito;</gatha>
    <gatha type="last">Attappasaṃsako poso, nāyaṃ asmāka ruccatīti.</gatha>
    <centered>Gaṅgeyyajātakaṃ pañcamaṃ.</centered>
    <hangnum/>
    <paragraph> 206. Kuruṅgamigajātakaṃ (2-6-6)</paragraph>
    <hangnum nr="111"/>
    <gatha type="1"> Iṅgha  vaddhamayaṃ <note>[vaddhamayaṃ (sī. syā. pī.)]</note> pāsaṃ, chinda dantehi kacchapa;</gatha>
    <gatha type="last">Ahaṃ tathā karissāmi, yathā nehiti luddako.</gatha>
    <hangnum nr="112"/>
    <gatha type="1"> Kacchapo pāvisī vāriṃ, kuruṅgo pāvisī vanaṃ;</gatha>
    <gatha type="last">Satapatto dumaggamhā, dūre putte apānayīti.</gatha>
    <centered>Kuruṅgamigajātakaṃ chaṭṭhaṃ.</centered>
    <hangnum/>
    <paragraph> 207. Assakajātakaṃ (2-6-7)</paragraph>
    <hangnum nr="113"/>
    <gatha type="1"> Ayamassakarājena, deso vicarito mayā;</gatha>
    <gatha type="last">Anukāmaya kāmena <note>[anukāmayavanukāmena (sī. pī.)]</note>, piyena patinā saha.</gatha>
    <hangnum nr="114"/>
    <gatha type="1"> Navena sukhadukkhena, porāṇaṃ apidhīyati <note>[apithīyati (sī. pī.), apithiyyati (syā.)]</note>;</gatha>
    <gatha type="last">Tasmā assakaraññāva, kīṭo piyataro mamāti.</gatha>
    <centered>Assakajātakaṃ sattamaṃ.</centered>
    <hangnum/>
    <paragraph> 208. Susumārajātakaṃ (2-6-8)</paragraph>
    <hangnum nr="115"/>
    <gatha type="1"> Alaṃ  metehi ambehi, jambūhi panasehi ca;</gatha>
    <gatha type="last">Yāni pāraṃ samuddassa, varaṃ mayhaṃ udumbaro.</gatha>
    <hangnum nr="116"/>
    <gatha type="1"> Mahatī vata te bondi, na ca paññā tadūpikā;</gatha>
    <gatha type="last">Susumāra <note>[suṃsumāra (sī. syā. pī.)]</note> vañcito mesi, gaccha dāni yathāsukhanti.</gatha>
    <centered>Susumārajātakaṃ aṭṭhamaṃ.</centered>
    <hangnum/>
    <paragraph> 209. Kukkuṭajātakaṃ (2-6-9)</paragraph>
    <hangnum nr="117"/>
    <gatha type="1"> Diṭṭhā  mayā vane rukkhā, assakaṇṇā vibhīṭakā <note>[vibhedakā (syā. ka.)]</note>;</gatha>
    <gatha type="last">Na tāni evaṃ sakkanti, yathā tvaṃ rukkha sakkasi.</gatha>
    <hangnum nr="118"/>
    <gatha type="1"> Purāṇakukkuṭo <note>[kakkaro (sī. syā. pī.)]</note> ayaṃ, bhetvā pañjaramāgato;</gatha>
    <gatha type="last">Kusalo vāḷapāsānaṃ, apakkamati bhāsatīti.</gatha>
    <centered>Kukkuṭa <note>[kakkara (sī. syā. pī.)]</note> jātakaṃ navamaṃ.</centered>
    <hangnum/>
    <paragraph> 210. Kandagalakajātakaṃ (2-6-10)</paragraph>
    <hangnum nr="119"/>
    <gatha type="1"> Ambho  ko nāma yaṃ rukkho, sinnapatto <note>[sīnapatto (sī. pī.)]</note> sakaṇṭako;</gatha>
    <gatha type="last">Yattha ekappahārena, uttamaṅgaṃ vibhijjitaṃ <note>[visāṭikaṃ (sī. syā. pī.), vighāṭitaṃ (sī. niyya)]</note>.</gatha>
    <hangnum nr="120"/>
    <gatha type="1"> Acāri vatāyaṃ vitudaṃ vanāni, kaṭṭhaṅgarukkhesu asārakesu;</gatha>
    <gatha type="last">Athāsadā  khadiraṃ jātasāraṃ <note>[jātisāraṃ (ka.)]</note>, yatthabbhidā garuḷo uttamaṅganti.</gatha>
    <centered>Kandagalaka <note>[kandalaka (ka.)]</note> jātakaṃ dasamaṃ.</centered>
    <centered>Nataṃdaḷhavaggo chaṭṭho.</centered>
    <paragraph>Tassuddānaṃ –</paragraph>
    <gatha type="1">Daḷhabandhana haṃsavaro ca puna, virūpakkha saviṭṭhaka macchavaro;</gatha>
    <gatha type="last">Sakuruṅga saassaka ambavaro, puna kukkuṭako garuḷena dasāti.</gatha>
    <title>7. Bīraṇathambhavaggo</title>
    <hangnum/>
    <paragraph> 211. Somadattajātakaṃ (2-7-1)</paragraph>
    <hangnum nr="121"/>
    <gatha type="1"> Akāsi yoggaṃ dhuvamappamatto, saṃvaccharaṃ bīraṇathambhakasmiṃ;</gatha>
    <gatha type="last">Byākāsi saññaṃ parisaṃ vigayha, na niyyamo tāyati appapaññaṃ.</gatha>
    <hangnum nr="122"/>
    <gatha type="1"> Dvayaṃ  yācanako tāta, somadatta nigacchati;</gatha>
    <gatha type="last">Alābhaṃ  dhanalābhaṃ vā, evaṃ dhammā hi yācanāti.</gatha>
    <centered>Somadattajātakaṃ paṭhamaṃ.</centered>
    <hangnum/>
    <paragraph> 212. Ucchiṭṭhabhattajātakaṃ (2-7-2)</paragraph>
    <hangnum nr="123"/>
    <gatha type="1"> Añño uparimo vaṇṇo, añño vaṇṇo ca heṭṭhimo;</gatha>
    <gatha type="last">Brāhmaṇī tveva pucchāmi, kiṃ heṭṭhā kiñca uppari.</gatha>
    <hangnum nr="124"/>
    <gatha type="1"> Ahaṃ naṭosmi bhaddante, bhikkhakosmi idhāgato;</gatha>
    <gatha type="last">Ayañhi koṭṭhamotiṇṇo, ayaṃ so yaṃ <note>[tvaṃ (ka.)]</note> gavesasīti.</gatha>
    <centered>Ucchiṭṭhabhattajātakaṃ dutiyaṃ.</centered>
    <hangnum/>
    <paragraph> 213. Bharujātakaṃ (2-7-3)</paragraph>
    <hangnum nr="125"/>
    <gatha type="1"> Isīnamantaraṃ  katvā, bharurājāti <note>[kururājāti (ka.)]</note> me sutaṃ;</gatha>
    <gatha type="last">Ucchinno saha raṭṭhehi <note>[raṭṭhena (sī. pī.)]</note>, sarājā vibhavaṅgato.</gatha>
    <hangnum nr="126"/>
    <gatha type="1"> Tasmā hi chandāgamanaṃ, nappasaṃsanti paṇḍitā;</gatha>
    <gatha type="last">Aduṭṭhacitto bhāseyya, giraṃ saccupasaṃhitanti.</gatha>
    <centered>Bharujātakaṃ <note>[kururātakaṃ (ka.)]</note> tatiyaṃ.</centered>
    <hangnum/>
    <paragraph> 214. Puṇṇanadījātakaṃ (2-7-4)</paragraph>
    <hangnum nr="127"/>
    <gatha type="1"> Puṇṇaṃ nadiṃ yena ca peyyamāhu, jātaṃ  yavaṃ yena ca guyhamāhu;</gatha>
    <gatha type="last">Dūraṃ gataṃ yena ca avhayanti, so tyāgato <note>[tyābhato (syā. ka.) paheḷigāthābhāvo manasi kātabbo]</note> handa ca bhuñja brāhmaṇa.</gatha>
    <hangnum nr="128"/>
    <gatha type="1"> Yato maṃ saratī rājā, vāyasampi pahetave;</gatha>
    <gatha type="last">Haṃsā koñcā mayūrā ca <note>[haṃsakoñcamayūrānaṃ (ka. aṭṭha. pāṭhantaraṃ)]</note>, asatīyeva pāpiyāti.</gatha>
    <centered>Puṇṇanadījātakaṃ catutthaṃ.</centered>
    <hangnum/>
    <paragraph> 215. Kacchapajātakaṃ (2-7-5)</paragraph>
    <hangnum nr="129"/>
    <gatha type="1"> Avadhī  vata attānaṃ, kacchapo byāharaṃ giraṃ <note>[kacchapova pabyāharaṃ (syā.), kacchapo so pabyāharaṃ (ka.)]</note>;</gatha>
    <gatha type="last">Suggahītasmiṃ kaṭṭhasmiṃ, vācāya sakiyāvadhi.</gatha>
    <hangnum nr="130"/>
    <gatha type="1"> Etampi disvā naravīriyaseṭṭha, vācaṃ pamuñce kusalaṃ nātivelaṃ;</gatha>
    <gatha type="last">Passasi bahubhāṇena, kacchapaṃ byasanaṃ gatanti.</gatha>
    <paragraph>Kacchapajātakaṃ pañcamaṃ.</paragraph>
    <hangnum/>
    <paragraph> 216. Macchajātakaṃ (2-7-6)</paragraph>
    <hangnum nr="131"/>
    <gatha type="1"> Na māyamaggi tapati, na sūlo sādhutacchito;</gatha>
    <gatha type="last">Yañca maṃ maññate macchī, aññaṃ so ratiyā gato.</gatha>
    <hangnum nr="132"/>
    <gatha type="1"> So  maṃ dahati rāgaggi, cittaṃ cūpatapeti maṃ;</gatha>
    <gatha type="last">Jālino muñcathāyirā maṃ, na kāme haññate kvacīti.</gatha>
    <paragraph>Macchajātakaṃ chaṭṭhaṃ.</paragraph>
    <hangnum/>
    <paragraph> 217. Seggujātakaṃ (2-7-7)</paragraph>
    <hangnum nr="133"/>
    <gatha type="1"> Sabbo  loko attamano ahosi, akovidā gāmadhammassa seggu;</gatha>
    <gatha type="last">Komāri ko nāma <note>[komārikā nāma (ka.), komāriko nāma (syā. pī.)]</note> tavajja dhammo, yaṃ tvaṃ gahitā pavane parodasi.</gatha>
    <hangnum nr="134"/>
    <gatha type="1"> Yo dukkhaphuṭṭhāya bhaveyya tāṇaṃ, so me pitā dubbhi vane karoti;</gatha>
    <gatha type="last">Sā kassa kandāmi vanassa majjhe, yo tāyitā so sahasaṃ karotīti.</gatha>
    <centered>Seggujātakaṃ sattamaṃ.</centered>
    <hangnum/>
    <paragraph> 218. Kūṭavāṇijajātakaṃ (2-7-8)</paragraph>
    <hangnum nr="135"/>
    <gatha type="1"> Saṭhassa  sāṭheyyamidaṃ sucintitaṃ, paccoḍḍitaṃ paṭikūṭassa kūṭaṃ;</gatha>
    <gatha type="last">Phālañce khādeyyuṃ <note>[adeyyuṃ (sī. pī.)]</note> mūsikā, kasmā kumāraṃ kulalā na <note>[no (sī. syā. pī.)]</note> hareyyuṃ.</gatha>
    <hangnum nr="136"/>
    <gatha type="1"> Kūṭassa  hi santi <note>[santīdha (ka.)]</note> kūṭakūṭā, bhavati <note>[bhavanti (ka.)]</note> cāpi nikatino nikatyā;</gatha>
    <gatha type="last">Dehi puttanaṭṭha phālanaṭṭhassa phālaṃ, mā te puttamahāsi phālanaṭṭhoti.</gatha>
    <centered>Kūṭavāṇijajātakaṃ aṭṭhamaṃ.</centered>
    <hangnum/>
    <paragraph> 219. Garahitajātakaṃ (2-7-9)</paragraph>
    <hangnum nr="137"/>
    <gatha type="1"> Hiraññaṃ me suvaṇṇaṃ me, esā rattiṃ divā kathā;</gatha>
    <gatha type="last">Dummedhānaṃ manussānaṃ, ariyadhammaṃ apassataṃ.</gatha>
    <hangnum nr="138"/>
    <gatha type="1"> Dve dve gahapatayo gehe, eko tattha amassuko;</gatha>
    <gatha type="last">Lambatthano veṇikato, atho aṅkitakaṇṇako;</gatha>
    <gatha type="last">Kīto dhanena bahunā, so taṃ vitudate jananti.</gatha>
    <centered>Garahitajātakaṃ navamaṃ.</centered>
    <hangnum/>
    <paragraph> 220. Dhammadhajajātakaṃ (2-7-10)</paragraph>
    <hangnum nr="139"/>
    <gatha type="1"> Sukhaṃ jīvitarūposi, raṭṭhā vivanamāgato;</gatha>
    <gatha type="last">So ekako rukkhamūle <note>[araññasmiṃ (sī. syā. pī.)]</note>, kapaṇo viya jhāyasi.</gatha>
    <hangnum nr="140"/>
    <gatha type="1"> Sukhaṃ  jīvitarūposmi, raṭṭhā vivanamāgato;</gatha>
    <gatha type="last">So ekako rukkhamūle, kapaṇo viya jhāyāmi;</gatha>
    <gatha type="last">Sataṃ  dhammaṃ anussaraṃti.</gatha>
    <centered>Dhammadhajajātakaṃ dasamaṃ.</centered>
    <centered>Bīraṇathambhavaggo sattamo.</centered>
    <paragraph>Tassuddānaṃ –</paragraph>
    <gatha type="1">Atha  bīraṇathambhavaro ca naṭo, bharurājavaruttamapuṇṇanadī;</gatha>
    <gatha type="last">Bahubhāṇi aggipavane mūsikā, sahalambatthano kapaṇena dasāti.</gatha>
    <title>8. Kāsāvavaggo</title>
    <hangnum/>
    <paragraph> 221. Kāsāvajātakaṃ (2-8-1)</paragraph>
    <hangnum nr="141"/>
    <gatha type="1"> Anikkasāvo kāsāvaṃ, yo vatthaṃ paridahissati <note>[paridahessati (sī. pī.)]</note>;</gatha>
    <gatha type="last">Apeto damasaccena, na so kāsāvamarahati.</gatha>
    <hangnum nr="142"/>
    <gatha type="1"> Yo ca vantakasāvassa, sīlesu susamāhito;</gatha>
    <gatha type="last">Upeto damasaccena, sa ve kāsāvamarahatīti.</gatha>
    <centered>Kāsāvajātakaṃ paṭhamaṃ.</centered>
    <hangnum/>
    <paragraph> 222. Cūḷanandiyajātakaṃ (2-8-2)</paragraph>
    <hangnum nr="143"/>
    <gatha type="1"> Idaṃ  tadācariyavaco, pārāsariyo yadabravi <note>[porāṇācariyobravi (ka.)]</note>;</gatha>
    <gatha type="last">Māsu tvaṃ akari <note>[akarā (sī. pī.)]</note> pāpaṃ, yaṃ tvaṃ pacchā kataṃ tape.</gatha>
    <hangnum nr="144"/>
    <gatha type="1"> Yāni karoti puriso, tāni attani passati;</gatha>
    <gatha type="last">Kalyāṇakārī kalyāṇaṃ, pāpakārī ca pāpakaṃ;</gatha>
    <gatha type="last">Yādisaṃ vapate bījaṃ, tādisaṃ harate phalanti.</gatha>
    <centered>Cūḷanandiyajātakaṃ dutiyaṃ.</centered>
    <hangnum/>
    <paragraph> 223. Puṭabhattajātakaṃ (2-8-3)</paragraph>
    <hangnum nr="145"/>
    <gatha type="1"> Name  namantassa bhaje bhajantaṃ, kiccānukubbassa kareyya kiccaṃ;</gatha>
    <gatha type="last">Nānatthakāmassa kareyya atthaṃ, asambhajantampi na sambhajeyya.</gatha>
    <hangnum nr="146"/>
    <gatha type="1"> Caje  cajantaṃ vanathaṃ na kayirā, apetacittena na sambhajeyya;</gatha>
    <gatha type="last">Dijo dumaṃ khīṇaphalanti ñatvā, aññaṃ samekkheyya mahā hi lokoti.</gatha>
    <centered>Puṭabhattajātakaṃ tatiyaṃ.</centered>
    <hangnum/>
    <paragraph> 224. Kumbhilajātakaṃ (2-8-4)</paragraph>
    <hangnum nr="147"/>
    <gatha type="1"> Yassete  caturo dhammā, vānarinda yathā tava;</gatha>
    <gatha type="last">Saccaṃ dhammo dhiti cāgo, diṭṭhaṃ so ativattati.</gatha>
    <hangnum nr="148"/>
    <gatha type="1"> Yassa cete na vijjanti, guṇā paramabhaddakā;</gatha>
    <gatha type="last">Saccaṃ dhammo dhiti cāgo, diṭṭhaṃ so nātivattatīti.</gatha>
    <centered>Kumbhilajātakaṃ catutthaṃ.</centered>
    <hangnum/>
    <paragraph> 225. Khantivaṇṇajātakaṃ (2-8-5)</paragraph>
    <hangnum nr="149"/>
    <gatha type="1"> Atthi me puriso deva, sabbakiccesu byāvaṭo <note>[vāvaṭo (ka.)]</note>;</gatha>
    <gatha type="last">Tassa cekoparādhatthi, tattha tvaṃ kinti maññasi.</gatha>
    <hangnum nr="150"/>
    <gatha type="1"> Amhākampatthi puriso, ediso idha vijjati;</gatha>
    <gatha type="last">Dullabho aṅgasampanno, khantirasmāka ruccatīti.</gatha>
    <centered>Khantivaṇṇajātakaṃ pañcamaṃ.</centered>
    <hangnum/>
    <paragraph> 226. Kosiyajātakaṃ (2-8-6)</paragraph>
    <hangnum nr="151"/>
    <gatha type="1"> Kāle nikkhamanā sādhu, nākāle sādhu nikkhamo;</gatha>
    <gatha type="last">Akālena hi nikkhamma, ekakampi bahujjano;</gatha>
    <gatha type="last">Na kiñci atthaṃ joteti, dhaṅkasenāva kosiyaṃ.</gatha>
    <hangnum nr="152"/>
    <gatha type="1"> Dhīro ca vidhividhānaññū, paresaṃ vivarānugū;</gatha>
    <gatha type="last">Sabbāmitte  vasīkatvā, kosiyova sukhī siyāti.</gatha>
    <centered>Kosiyajātakaṃ chaṭṭhaṃ.</centered>
    <hangnum/>
    <paragraph> 227. Gūthapāṇajātakaṃ (2-8-7)</paragraph>
    <hangnum nr="153"/>
    <gatha type="1"> Sūro  sūrena saṅgamma, vikkantena pahārinā;</gatha>
    <gatha type="last">Ehi nāga nivattassu, kiṃ nu bhīto palāyasi;</gatha>
    <gatha type="last">Passantu aṅgamagadhā, mama tuyhañca vikkamaṃ.</gatha>
    <hangnum nr="154"/>
    <gatha type="1"> Na taṃ pādā vadhissāmi, na dantehi na soṇḍiyā;</gatha>
    <gatha type="last">Mīḷhena taṃ vadhissāmi, pūti haññatu pūtināti.</gatha>
    <centered>Gūthapāṇajātakaṃ sattamaṃ.</centered>
    <hangnum/>
    <paragraph> 228. Kāmanītajātakaṃ (2-8-8)</paragraph>
    <hangnum nr="155"/>
    <gatha type="1"> Tayo giriṃ antaraṃ kāmayāmi, pañcālā kuruyo kekake ca <note>[kurayo kekaye ca (sī.)]</note>;</gatha>
    <gatha type="last">Tatuttariṃ <note>[taduttariṃ (ka.)]</note> brāhmaṇa kāmayāmi, tikiccha maṃ brāhmaṇa kāmanītaṃ.</gatha>
    <hangnum nr="156"/>
    <gatha type="1"> Kaṇhāhidaṭṭhassa karonti heke, amanussapaviṭṭhassa <note>[amanussavaddhassa (sī. pī.), amanussaviṭṭhassa (syā.)]</note> karonti paṇḍitā;</gatha>
    <gatha type="last">Na kāmanītassa karoti koci, okkantasukkassa  hi kā tikicchāti.</gatha>
    <centered>Kāmanītajātakaṃ aṭṭhamaṃ.</centered>
    <hangnum/>
    <paragraph> 229. Palāyitajātakaṃ (2-8-9)</paragraph>
    <hangnum nr="157"/>
    <gatha type="1"> Gajaggameghehi hayaggamālibhi, rathūmijātehi sarābhivassebhi <note>[sarābhivassabhi (syā. sī. aṭṭha.), sarābhivassibhi (?)]</note>;</gatha>
    <gatha type="last">Tharuggahāvaṭṭa <note>[dhanuggahāvaṭṭa (ka.)]</note> daḷhappahāribhi, parivāritā takkasilā samantato.</gatha>
    <hangnum nr="158"/>
    <gatha type="1"><note>[abhidhāvathā ca patathā ca, vividhavinaditā ca dantibhi; vattatajja tumulo ghoso, yathā vijjutā jaladharassa gajjatoti; (sī. pī. ka.)]</note> Abhidhāvatha  cūpadhāvatha ca <note>[abhidhāvathā cuppatathā ca (syā.)]</note>, vividhā vināditā <note>[vināditattha (ka.)]</note> vadantibhi;</gatha>
    <gatha type="last">Vattatajja tumulo ghoso yathā, vijjulatā jaladharassa gajjatoti <note>[abhidhāvathā ca patathā ca, vividhavinaditā ca dantibhi; vattatajja tumulo ghoso, yathā vijjutā jaladharassa gajjatoti; (sī. pī. ka.)]</note>.</gatha>
    <centered>Palāyitajātakaṃ navamaṃ.</centered>
    <hangnum/>
    <paragraph> 230. Dutiyapalāyitajātakaṃ (2-8-10)</paragraph>
    <hangnum nr="159"/>
    <gatha type="1"> Dhajamaparimitaṃ anantapāraṃ, duppasahaṃdhaṅkehi sāgaraṃva <note>[sāgaramiva (sī. syā. pī.)]</note>;</gatha>
    <gatha type="last">Girimivaanilena duppasayho <note>[duppasaho (sī. pī. ka.)]</note>, duppasaho ahamajjatādisena.</gatha>
    <hangnum nr="160"/>
    <gatha type="1"> Mā  bāliyaṃ vilapi <note>[vippalapi (bahūsu)]</note> na hissa tādisaṃ, viḍayhase <note>[viḷayhase (sī. pī.)]</note> na hi labhase nisedhakaṃ;</gatha>
    <gatha type="last">Āsajjasi gajamiva ekacārinaṃ, yo taṃ padā naḷamiva pothayissatīti.</gatha>
    <centered>Dutiyapalāyitajātakaṃ dasamaṃ.</centered>
    <centered>Kāsāvavaggo aṭṭhamo.</centered>
    <paragraph>Tassuddānaṃ –</paragraph>
    <gatha type="1">Varavatthavaco  dumakhīṇaphalaṃ, caturodhammavaraṃ purisuttama;</gatha>
    <gatha type="last">Dhaṅkamagadhā ca tayogirināma, gajaggavaro dhajavarena dasāti.</gatha>
    <title>9. Upāhanavaggo</title>
    <hangnum/>
    <paragraph> 231. Upāhanajātakaṃ (2-9-1)</paragraph>
    <hangnum nr="161"/>
    <gatha type="1"> Yathāpi  kītā purisassupāhanā, sukhassa atthāya dukhaṃ udabbahe;</gatha>
    <gatha type="last">Ghammābhitattā thalasā papīḷitā, tasseva pāde purisassa khādare.</gatha>
    <hangnum nr="162"/>
    <gatha type="1"> Evameva  yo dukkulīno anariyo, tammāka <note>[tamhāka (sī.), tumhāka (syā. pī.)]</note> vijjañca sutañca ādiya;</gatha>
    <gatha type="last">Tameva so tattha sutena khādati, anariyo vuccati dupāhanūpamoti <note>[pānadūpamoti (sī. pī.)]</note>.</gatha>
    <centered>Upāhanajātakaṃ paṭhamaṃ.</centered>
    <hangnum/>
    <paragraph> 232. Vīṇāguṇajātakaṃ (2-9-2)</paragraph>
    <hangnum nr="163"/>
    <gatha type="1"> Ekacintito yamattho, bālo apariṇāyako;</gatha>
    <gatha type="last">Na hi khujjena vāmena, bhoti saṅgantumarahasi.</gatha>
    <hangnum nr="164"/>
    <gatha type="1"> Purisūsabhaṃ maññamānā, ahaṃ khujjamakāmayiṃ;</gatha>
    <gatha type="last">Soyaṃ saṃkuṭito seti, chinnatanti yathā viṇāti <note>[thuṇāti (sī.)]</note>.</gatha>
    <centered>Vīṇāguṇajātakaṃ dutiyaṃ.</centered>
    <hangnum/>
    <paragraph> 233. Vikaṇṇajātakaṃ (2-9-3)</paragraph>
    <hangnum nr="165"/>
    <gatha type="1"> Kāmaṃ yahiṃ icchasi tena gaccha, viddhosi mammamhi <note>[mamasmi (ka.)]</note> vikaṇṇakena;</gatha>
    <gatha type="last">Hatosi bhattena suvāditena <note>[savāditena (sī. syā. pī.)]</note>, lolo ca macche anubandhamāno.</gatha>
    <hangnum nr="166"/>
    <gatha type="1"> Evampi  lokāmisaṃ opatanto, vihaññatī  cittavasānuvattī;</gatha>
    <gatha type="last">So haññati ñātisakhāna majjhe, macchānugo soriva suṃsumāroti <note>[susumāro (ka.)]</note>.</gatha>
    <centered>Vikaṇṇajātakaṃ tatiyaṃ.</centered>
    <hangnum/>
    <paragraph> 234. Asitābhūjātakaṃ (2-9-4)</paragraph>
    <hangnum nr="167"/>
    <gatha type="1"> Tvameva  dānimakara <note>[makari (syā.), makarā (ka. sī.)]</note>, yaṃ kāmo byagamā tayi;</gatha>
    <gatha type="last">Soyaṃ appaṭisandhiko, kharachinnaṃva renukaṃ <note>[rerukaṃ (sī. pī.)]</note>.</gatha>
    <hangnum nr="168"/>
    <gatha type="1"> Atricchaṃ <note>[atricchā (sī. syā. pī.)]</note> atilobhena, atilobhamadena ca;</gatha>
    <gatha type="last">Evaṃ hāyati atthamhā, ahaṃva asitābhuyāti.</gatha>
    <centered>Asitābhūjātakaṃ catutthaṃ.</centered>
    <hangnum/>
    <paragraph> 235. Vacchanakhajātakaṃ (2-9-5)</paragraph>
    <hangnum nr="169"/>
    <gatha type="1"> Sukhā gharā vacchanakha, sahiraññā sabhojanā;</gatha>
    <gatha type="last">Yattha bhutvā pivitvā ca, sayeyyātha anussuko.</gatha>
    <hangnum nr="170"/>
    <gatha type="1"> Gharā nānīhamānassa, gharā nābhaṇato musā;</gatha>
    <gatha type="last">Gharā nādinnadaṇḍassa, paresaṃ anikubbato <note>[anikrubbato (ka.)]</note>;</gatha>
    <gatha type="last">Evaṃ chiddaṃ durabhisambhavaṃ <note>[durabhibhavaṃ (sī. pī.)]</note>, ko gharaṃ paṭipajjatīti.</gatha>
    <paragraph>Vacchanakhajātakaṃ pañcamaṃ.</paragraph>
    <hangnum/>
    <paragraph> 236. Bakajātakaṃ (2-9-6)</paragraph>
    <hangnum nr="171"/>
    <gatha type="1"> Bhaddako  vatayaṃ pakkhī, dijo kumudasannibho;</gatha>
    <gatha type="last">Vūpasantehi pakkhehi, mandamandova jhāyati.</gatha>
    <hangnum nr="172"/>
    <gatha type="1"> Nāssa sīlaṃ vijānātha, anaññāya pasaṃsatha;</gatha>
    <gatha type="last">Amhe dijo na pāleti, tena pakkhī na phandatīti.</gatha>
    <centered>Bakajātakaṃ chaṭṭhaṃ.</centered>
    <hangnum/>
    <paragraph> 237. Sāketajātakaṃ (2-9-7)</paragraph>
    <hangnum nr="173"/>
    <gatha type="1"> Ko  nu kho bhagavā hetu, ekacce idha puggale;</gatha>
    <gatha type="last">Atīva hadayaṃ nibbāti, cittañcāpi pasīdati.</gatha>
    <hangnum nr="174"/>
    <gatha type="1"> Pubbeva sannivāsena, paccuppannahitena vā;</gatha>
    <gatha type="last">Evaṃ taṃ jāyate pemaṃ, uppalaṃva yathodaketi.</gatha>
    <centered>Sāketajātakaṃ sattamaṃ.</centered>
    <hangnum/>
    <paragraph> 238. Ekapadajātakaṃ (2-9-8)</paragraph>
    <hangnum nr="175"/>
    <gatha type="1"> Iṅgha  ekapadaṃ tāta, anekatthapadassitaṃ <note>[padanissitaṃ (sī. pī.)]</note>;</gatha>
    <gatha type="last">Kiñci saṅgāhikaṃ brūsi, yenatthe sādhayemase.</gatha>
    <hangnum nr="176"/>
    <gatha type="1"> Dakkheyyekapadaṃ tāta, anekatthapadassitaṃ;</gatha>
    <gatha type="last">Tañca sīlena saññuttaṃ, khantiyā upapāditaṃ;</gatha>
    <gatha type="last">Alaṃ  mitte sukhāpetuṃ, amittānaṃ dukhāya cāti.</gatha>
    <centered>Ekapadajātakaṃ aṭṭhamaṃ.</centered>
    <hangnum/>
    <paragraph> 239. Haritamaṇḍūkajātakaṃ (2-9-9)</paragraph>
    <hangnum nr="177"/>
    <gatha type="1"> Āsīvisampi maṃ <note>[āsīvisaṃ mamaṃ (sī. pī.)]</note> santaṃ, paviṭṭhaṃ kumināmukhaṃ;</gatha>
    <gatha type="last">Ruccate haritāmātā, yaṃ maṃ khādanti macchakā.</gatha>
    <hangnum nr="178"/>
    <gatha type="1"> Vilumpateva puriso, yāvassa upakappati;</gatha>
    <gatha type="last">Yadā caññe vilumpanti, so vilutto vilumpatīti <note>[viluppatīti (?)]</note>.</gatha>
    <centered>Haritamaṇḍūkajātakaṃ navamaṃ.</centered>
    <hangnum/>
    <paragraph> 240. Mahāpiṅgalajātakaṃ (2-9-10)</paragraph>
    <hangnum nr="179"/>
    <gatha type="1"> Sabbo jano hiṃsito piṅgalena, tasmiṃ mate paccayā <note>[paccayaṃ (sī. syā. pī.)]</note> vedayanti;</gatha>
    <gatha type="last">Piyo nu te āsi akaṇhanetto, kasmā nu tvaṃ rodasi dvārapāla.</gatha>
    <hangnum nr="180"/>
    <gatha type="1"> Na  me piyo āsi akaṇhanetto, bhāyāmi paccāgamanāya tassa;</gatha>
    <gatha type="last">Ito gato hiṃseyya maccurājaṃ, so hiṃsito āneyya puna idha.</gatha>
    <hangnum nr="181"/>
    <gatha type="1"> Daḍḍho vāhasahassehi, sitto ghaṭasatehi so;</gatha>
    <gatha type="last">Parikkhatā  ca sā bhūmi, mā bhāyi nāgamissatīti.</gatha>
    <centered>Mahāpiṅgalajātakaṃ dasamaṃ.</centered>
    <centered>Upāhanavaggo navamo.</centered>
    <paragraph>Tassuddānaṃ –</paragraph>
    <gatha type="1">Varupāhana khujja vikaṇṇakako, asitābhuya pañcamavacchanakho;</gatha>
    <gatha type="last">Dija pemavaruttamaekapadaṃ, kumināmukha piṅgalakena dasāti.</gatha>
    <title>10. Siṅgālavaggo</title>
    <hangnum/>
    <paragraph> 241. Sabbadāṭhijātakaṃ (2-10-1)</paragraph>
    <hangnum nr="182"/>
    <gatha type="1"> Siṅgālo  mānathaddho ca, parivārena atthiko;</gatha>
    <gatha type="last">Pāpuṇi mahatiṃ bhūmiṃ, rājāsi sabbadāṭhinaṃ.</gatha>
    <hangnum nr="183"/>
    <gatha type="1"> Evameva manussesu, yo hoti parivāravā;</gatha>
    <gatha type="last">So hi tattha mahā hoti, siṅgālo viya dāṭhinanti.</gatha>
    <centered>Sabbadāṭhijātakaṃ paṭhamaṃ.</centered>
    <hangnum/>
    <paragraph> 242. Sunakhajātakaṃ (2-10-2)</paragraph>
    <hangnum nr="184"/>
    <gatha type="1"> Bālo  vatāyaṃ sunakho, yo varattaṃ <note>[yo ca yottaṃ (ka.)]</note> na khādati;</gatha>
    <gatha type="last">Bandhanā ca pamuñceyya, asito ca gharaṃ vaje.</gatha>
    <hangnum nr="185"/>
    <gatha type="1"> Aṭṭhitaṃ  me manasmiṃ me, atho me hadaye kataṃ;</gatha>
    <gatha type="last">Kālañca paṭikaṅkhāmi, yāva passupatū jano <note>[pasupatujjano (syā. ka.)]</note>.</gatha>
    <centered>Sunakhajātakaṃ dutiyaṃ.</centered>
    <hangnum/>
    <paragraph> 243. Guttilajātakaṃ (2-10-3)</paragraph>
    <hangnum nr="186"/>
    <gatha type="1"> Sattatantiṃ sumadhuraṃ, rāmaṇeyyaṃ avācayiṃ;</gatha>
    <gatha type="last">So maṃ raṅgamhi avheti, saraṇaṃ me hohi kosiya.</gatha>
    <hangnum nr="187"/>
    <gatha type="1"> Ahaṃ taṃ saraṇaṃ samma <note>[ahaṃ te saraṇaṃ homi (vi. va. 328)]</note>, ahamācariyapūjako;</gatha>
    <gatha type="last">Na taṃ jayissati sisso, sissamācariya jessasīti.</gatha>
    <centered>Guttilajātakaṃ tatiyaṃ.</centered>
    <hangnum/>
    <paragraph> 244. Vigaticchajātakaṃ (2-10-4)</paragraph>
    <hangnum nr="188"/>
    <gatha type="1"> Yaṃ passati na taṃ icchati, yañca na passati taṃ kiricchati;</gatha>
    <gatha type="last">Maññāmi ciraṃ carissati, na hi taṃ lacchati yaṃ sa icchati.</gatha>
    <hangnum nr="189"/>
    <gatha type="1"> Yaṃ labhati na tena tussati, yañca pattheti laddhaṃ hīḷeti;</gatha>
    <gatha type="last">Icchā hi anantagocarā, vigaticchāna <note>[vīticchānaṃ (sī. pī.)]</note> namo karomaseti.</gatha>
    <centered>Vigaticcha <note>[vīticcha (sī. pī.)]</note> jātakaṃ catutthaṃ.</centered>
    <hangnum/>
    <paragraph> 245. Mūlapariyāyajātakaṃ (2-10-5)</paragraph>
    <hangnum nr="190"/>
    <gatha type="1"> Kālo  ghasati bhūtāni, sabbāneva sahattanā;</gatha>
    <gatha type="last">Yo ca kālaghaso bhūto, sa bhūtapacaniṃ paci.</gatha>
    <hangnum nr="191"/>
    <gatha type="1"> Bahūni narasīsāni, lomasāni brahāni ca;</gatha>
    <gatha type="last">Gīvāsu paṭimukkāni, kocidevettha kaṇṇavāti.</gatha>
    <centered>Mūlapariyāyajātakaṃ pañcamaṃ.</centered>
    <hangnum/>
    <paragraph> 246. Bālovādajātakaṃ (2-10-6)</paragraph>
    <hangnum nr="192"/>
    <gatha type="1"> Hantvā chetvā <note>[jhatvā (sī. pī.), ghatvā (syā.)]</note> vadhitvā ca, deti dānaṃ asaññato;</gatha>
    <gatha type="last">Edisaṃ bhattaṃ bhuñjamāno, sa pāpamupalimpati <note>[sa pāpena upalippati (sī. pī.)]</note>.</gatha>
    <hangnum nr="193"/>
    <gatha type="1"> Puttadārampi  ce hantvā, deti dānaṃ asaññato;</gatha>
    <gatha type="last">Bhuñjamānopi sappañño, na pāpamupalimpatīti.</gatha>
    <centered>Bālovādajātakaṃ chaṭṭhaṃ.</centered>
    <hangnum/>
    <paragraph> 247. Pādañjalījātakaṃ (2-10-7)</paragraph>
    <hangnum nr="194"/>
    <gatha type="1"> Addhā pādañjalī sabbe, paññāya atirocati;</gatha>
    <gatha type="last">Tathā hi oṭṭhaṃ bhañjati, uttariṃ nūna passati.</gatha>
    <hangnum nr="195"/>
    <gatha type="1"> Nāyaṃ dhammaṃ adhammaṃ vā, atthānatthañca bujjhati;</gatha>
    <gatha type="last">Aññatra  oṭṭhanibbhogā, nāyaṃ jānāti kiñcananti.</gatha>
    <centered>Pādañjalījātakaṃ sattamaṃ.</centered>
    <hangnum/>
    <paragraph> 248. Kiṃsukopamajātakaṃ (2-10-8)</paragraph>
    <hangnum nr="196"/>
    <gatha type="1"> Sabbehi kiṃsuko diṭṭho, kiṃnvettha vicikicchatha;</gatha>
    <gatha type="last">Na hi sabbesu ṭhānesu, sārathī paripucchito.</gatha>
    <hangnum nr="197"/>
    <gatha type="1"> Evaṃ sabbehi ñāṇehi, yesaṃ dhammā ajānitā;</gatha>
    <gatha type="last">Te ve dhammesu kaṅkhanti, kiṃsukasmiṃva bhātaroti.</gatha>
    <centered>Kiṃsukopamajātakaṃ aṭṭhamaṃ.</centered>
    <hangnum/>
    <paragraph> 249. Sālakajātakaṃ (2-10-9)</paragraph>
    <hangnum nr="198"/>
    <gatha type="1"> Ekaputtako  bhavissasi, tvañca no hessasi issaro kule;</gatha>
    <gatha type="last">Oroha dumasmā sālaka, ehi dāni gharakaṃ vajemase.</gatha>
    <hangnum nr="199"/>
    <gatha type="1"> Nanu maṃ suhadayoti <note>[nanu maṃ hadayeti (sī. pī.)]</note> maññasi, yañca maṃ hanasi veḷuyaṭṭhiyā;</gatha>
    <gatha type="last">Pakkambavane ramāmase, gaccha tvaṃ gharakaṃ yathāsukhanti.</gatha>
    <centered>Sālakajātakaṃ navamaṃ.</centered>
    <hangnum/>
    <paragraph> 250. Kapijātakaṃ (2-10-10)</paragraph>
    <hangnum nr="200"/>
    <gatha type="1"> Ayaṃ  isī upasamasaṃyame rato, sa tiṭṭhati <note>[santiṭṭhati (sī. pī.)]</note> sisirabhayena aṭṭito;</gatha>
    <gatha type="last">Handa ayaṃ pavisatumaṃ agārakaṃ, vinetu sītaṃ darathañca kevalaṃ.</gatha>
    <hangnum nr="201"/>
    <gatha type="1"> Nāyaṃ isī upasamasaṃyame rato, kapī ayaṃ dumavarasākhagocaro;</gatha>
    <gatha type="last">So dūsako rosako cāpi jammo, sacevajemampi <note>[sace + āvaje + imampi]</note> dūseyyagāranti <note>[dūsaye gharanti (sī. syā. pī.)]</note>.</gatha>
    <centered>Kapijātakaṃ dasamaṃ.</centered>
    <centered>Siṅgālavaggo dasamo.</centered>
    <paragraph>Tassuddānaṃ –</paragraph>
    <gatha type="1">Atha rājā siṅgālavaro sunakho, tathā kosiya icchati kālaghaso;</gatha>
    <gatha type="last">Atha dānavaroṭṭhapi sārathinā, punambavanañca sisirakapi dasāti.</gatha>
    <paragraph>Atha vagguddānaṃ –</paragraph>
    <gatha type="1">Daḷhañca  vaggaṃ aparena santhavaṃ, kalyāṇavaggāsadiso ca rūhakaṃ;</gatha>
    <gatha type="last">Nataṃdaḷha bīraṇathambhakaṃ puna, kāsāvupāhana siṅgālakena dasāti.</gatha>
    <centered>Dukanipātaṃ niṭṭhitaṃ.</centered>
  </text>
</tree>
