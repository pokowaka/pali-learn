<?xml version='1.0' encoding='UTF-8'?>
<tree text="4. Catukkanip&#x101;to" target="text">
  <text>
    <title>1. Kāliṅgavaggo</title>
    <hangnum/>
    <paragraph> 301. Cūḷakāliṅgajātakaṃ (4-1-1)</paragraph>
    <hangnum nr="1"/>
    <gatha type="1"> Vivarathimāsaṃ <note>[vivaratha imāsaṃ (sī. syā. pī.)]</note> dvāraṃ, nagaraṃ pavisantu <note>[pavisituṃ mayā; (ka.)]</note> aruṇarājassa;</gatha>
    <gatha type="last">Sīhena susiṭṭhena, surakkhitaṃ <note>[susatthena, surakkhitaṃ (sī. pī.), susiṭṭhena (ka.)]</note> nandisenena.</gatha>
    <hangnum nr="2"/>
    <gatha type="1"> Jayo kaliṅgānamasayhasāhinaṃ, parājayo anayo <note>[ajayo (syā.), anvito (ka.)]</note> assakānaṃ;</gatha>
    <gatha type="last">Icceva te bhāsitaṃ brahmacāri, na ujjubhūtā vitathaṃ bhaṇanti.</gatha>
    <hangnum nr="3"/>
    <gatha type="1"> Devā musāvādamupātivattā, saccaṃ dhanaṃ paramaṃ tesu <note>[tathaṃ pemakaraṃ nu (ka.), tathaṃ paramaṃ karaṃ nu (syā.)]</note> sakka;</gatha>
    <gatha type="last">Taṃ te musā bhāsitaṃ devarāja, kiṃ vā paṭicca maghavā mahinda.</gatha>
    <hangnum nr="4"/>
    <gatha type="1"> Nanu te sutaṃ brāhmaṇa bhaññamāne, devā na issanti purisaparakkamassa;</gatha>
    <gatha type="2">Damo samādhi manaso abhejjo <note>[adejjo (sī. pī.), abhijjo (ka.)]</note>, abyaggatā  nikkamanañca <note>[nikkhamanañca (sī.)]</note> kāle;</gatha>
    <gatha type="last">Daḷhañca viriyaṃ purisaparakkamo ca, teneva āsi vijayo assakānanti.</gatha>
    <centered>Cūḷakāliṅgajātakaṃ paṭhamaṃ.</centered>
    <hangnum/>
    <paragraph> 302. Mahāassārohajātakaṃ (4-1-2)</paragraph>
    <hangnum nr="5"/>
    <gatha type="1"> Adeyyesu dadaṃ dānaṃ, deyyesu nappavecchati;</gatha>
    <gatha type="last">Āpāsu byasanaṃ patto, sahāyaṃ nādhigacchati.</gatha>
    <hangnum nr="6"/>
    <gatha type="1"> Nādeyyesu  dadaṃ dānaṃ, deyyesu yo pavecchati;</gatha>
    <gatha type="last">Āpāsu byasanaṃ patto, sahāyamadhigacchati.</gatha>
    <hangnum nr="7"/>
    <gatha type="1"> Saññogasambhogavisesadassanaṃ, anariyadhammesu saṭhesu nassati;</gatha>
    <gatha type="last">Katañca ariyesu ca ajjavesu, mahapphalaṃ hoti aṇumpi tādisu.</gatha>
    <hangnum nr="8"/>
    <gatha type="1"> Yo pubbe katakalyāṇo, akā loke sudukkaraṃ;</gatha>
    <gatha type="last">Pacchā kayirā na vā kayirā, accantaṃ pūjanārahoti.</gatha>
    <centered>Mahāassārohajātakaṃ dutiyaṃ.</centered>
    <hangnum/>
    <paragraph> 303. Ekarājajātakaṃ (4-1-3)</paragraph>
    <hangnum nr="9"/>
    <gatha type="1"> Anuttare  kāmaguṇe samiddhe, bhutvāna pubbe vasī ekarāja;</gatha>
    <gatha type="last">So dāni dugge narakamhi khitto, nappajjahe vaṇṇabalaṃ purāṇaṃ.</gatha>
    <hangnum nr="10"/>
    <gatha type="1"> Pubbeva khantī ca tapo ca mayhaṃ, sampatthitā dubbhisena <note>[dabbasenā (sī. pī.)]</note> ahosi;</gatha>
    <gatha type="last">Taṃ dāni laddhāna kathaṃ nu rāja, jahe ahaṃ vaṇṇabalaṃ purāṇaṃ.</gatha>
    <hangnum nr="11"/>
    <gatha type="1"> Sabbā kirevaṃ pariniṭṭhitāni, yasassinaṃ paññavantaṃ visayha;</gatha>
    <gatha type="last">Yaso ca laddhā purimaṃ uḷāraṃ, nappajjahe vaṇṇabalaṃ purāṇaṃ.</gatha>
    <hangnum nr="12"/>
    <gatha type="1"> Panujja dukkhena sukhaṃ janinda, sukhena vā dukkhamasayhasāhi;</gatha>
    <gatha type="last">Ubhayattha santo abhinibbutattā, sukhe ca dukkhe ca bhavanti tulyāti.</gatha>
    <centered>Ekarājajātakaṃ tatiyaṃ.</centered>
    <hangnum/>
    <paragraph> 304. Daddarajātakaṃ (4-1-4)</paragraph>
    <hangnum nr="13"/>
    <gatha type="1"> Imāni  maṃ daddara tāpayanti, vācāduruttāni manussaloke;</gatha>
    <gatha type="last">Maṇḍūkabhakkhā udakantasevī, āsīvisaṃ maṃ avisā sapanti.</gatha>
    <hangnum nr="14"/>
    <gatha type="1"> Sakā raṭṭhā pabbājito, aññaṃ janapadaṃ gato;</gatha>
    <gatha type="last">Mahantaṃ koṭṭhaṃ kayirātha, duruttānaṃ <note>[duruttāni (ka.)]</note> nidhetave.</gatha>
    <hangnum nr="15"/>
    <gatha type="1"> Yattha posaṃ na jānanti, jātiyā vinayena vā;</gatha>
    <gatha type="last">Na tattha mānaṃ kayirātha, vasamaññātake jane.</gatha>
    <hangnum nr="16"/>
    <gatha type="1"> Videsavāsaṃ vasato, jātavedasamenapi <note>[jātavedabhayenapi (ka.)]</note>;</gatha>
    <gatha type="last">Khamitabbaṃ sapaññena, api dāsassa tajjitanti.</gatha>
    <centered>Daddarajātakaṃ catutthaṃ.</centered>
    <hangnum/>
    <paragraph> 305. Sīlavīmaṃsanajātakaṃ (4-1-5)</paragraph>
    <hangnum nr="17"/>
    <gatha type="1"> Natthi loke raho nāma, pāpakammaṃ pakubbato;</gatha>
    <gatha type="last">Passanti vanabhūtāni, taṃ bālo maññatī raho.</gatha>
    <hangnum nr="18"/>
    <gatha type="1"> Ahaṃ raho na passāmi, suññaṃ vāpi na vijjati;</gatha>
    <gatha type="last">Yattha aññaṃ <note>[suññaṃ (syā. ka.)]</note> na passāmi, asuññaṃ hoti taṃ mayā.</gatha>
    <hangnum nr="19"/>
    <gatha type="1"> Dujjacco ca sujacco <note>[ajacco (pī.)]</note> ca, nando ca sukhavaḍḍhito <note>[sukhavacchako (sī.), sukhavacchano (syā. pī.)]</note>;</gatha>
    <gatha type="last">Vejjo  ca addhuvasīlo <note>[atha sīlo (ka.)]</note> ca, te dhammaṃ jahu matthikā.</gatha>
    <hangnum nr="20"/>
    <gatha type="1"> Brāhmaṇo  ca kathaṃ jahe, sabbadhammāna pāragū;</gatha>
    <gatha type="last">Yo dhammamanupāleti, dhitimā saccanikkamoti.</gatha>
    <centered>Sīlavīmaṃsanajātakaṃ pañcamaṃ.</centered>
    <hangnum/>
    <paragraph> 306. Sujātajātakaṃ (4-1-6)</paragraph>
    <hangnum nr="21"/>
    <gatha type="1"> Kimaṇḍakā  ime deva, nikkhittā kaṃsamallake;</gatha>
    <gatha type="last">Upalohitakā vaggū, taṃ <note>[te (pī.)]</note> me akkhāhi pucchito.</gatha>
    <hangnum nr="22"/>
    <gatha type="1"> Yāni pure tuvaṃ devi, bhaṇḍu nantakavāsinī;</gatha>
    <gatha type="last">Ucchaṅgahatthā pacināsi, tassā te koliyaṃ phalaṃ.</gatha>
    <hangnum nr="23"/>
    <gatha type="1"> Uḍḍayhate na ramati, bhogā vippajahanti taṃ <note>[vippajahanti’maṃ (?)]</note>;</gatha>
    <gatha type="last">Tatthevimaṃ paṭinetha, yattha kolaṃ pacissati.</gatha>
    <hangnum nr="24"/>
    <gatha type="1"> Honti hete mahārāja, iddhippattāya <note>[iddhimattāya (ka.)]</note> nāriyā;</gatha>
    <gatha type="last">Khama deva sujātāya, māssā <note>[māsu (ka.)]</note> kujjha rathesabhāti.</gatha>
    <centered>Sujātajātakaṃ chaṭṭhaṃ.</centered>
    <hangnum/>
    <paragraph> 307. Palāsajātakaṃ (4-1-7)</paragraph>
    <hangnum nr="25"/>
    <gatha type="1"> Acetanaṃ brāhmaṇa assuṇantaṃ, jāno ajānantamimaṃ palāsaṃ;</gatha>
    <gatha type="last">Āraddhaviriyo dhuvaṃ appamatto, sukhaseyyaṃ  pucchasi kissa hetu.</gatha>
    <hangnum nr="26"/>
    <gatha type="1"> Dūre suto ceva brahā ca rukkho, dese ṭhito bhūtanivāsarūpo;</gatha>
    <gatha type="last">Tasmā namassāmi imaṃ palāsaṃ, ye cettha bhūtā te <note>[te ca (sī. pī.)]</note> dhanassa hetu.</gatha>
    <hangnum nr="27"/>
    <gatha type="1"> So te karissāmi yathānubhāvaṃ, kataññutaṃ brāhmaṇa pekkhamāno;</gatha>
    <gatha type="last">Kathañhi āgamma sataṃ sakāse, moghāni te assu pariphanditāni.</gatha>
    <hangnum nr="28"/>
    <gatha type="1"> Yo  tindukarukkhassa paro <note>[puro (ka.)]</note> pilakkho <note>[pilakkhu (sī. pī.), milakkhu (ka.)]</note>, parivārito pubbayañño uḷāro;</gatha>
    <gatha type="last">Tassesa mūlasmiṃ nidhi nikhāto, adāyādo gaccha taṃ uddharāhīti.</gatha>
    <centered>Palāsajātakaṃ sattamaṃ.</centered>
    <hangnum/>
    <paragraph> 308. Sakuṇajātakaṃ (4-1-8)</paragraph>
    <hangnum nr="29"/>
    <gatha type="1"> Akaramhasa te kiccaṃ, yaṃ balaṃ ahuvamhase;</gatha>
    <gatha type="last">Migarāja namo tyatthu, api kiñci labhāmase.</gatha>
    <hangnum nr="30"/>
    <gatha type="1"> Mama  lohitabhakkhassa, niccaṃ luddāni kubbato;</gatha>
    <gatha type="last">Dantantaragato santo, taṃ bahuṃ yampi jīvasi.</gatha>
    <hangnum nr="31"/>
    <gatha type="1"> Akataññumakattāraṃ , katassa appaṭikārakaṃ;</gatha>
    <gatha type="last">Yasmiṃ kataññutā natthi, niratthā tassa sevanā.</gatha>
    <hangnum nr="32"/>
    <gatha type="1"> Yassa sammukhaciṇṇena, mittadhammo na labbhati;</gatha>
    <gatha type="last">Anusūya <note>[anusuyya (sī. pī.)]</note> manakkosaṃ, saṇikaṃ tamhā apakkameti.</gatha>
    <centered>Sakuṇajātakaṃ aṭṭhamaṃ.</centered>
    <hangnum/>
    <paragraph> 309. Chavakajātakaṃ (4-1-9)</paragraph>
    <hangnum nr="33"/>
    <gatha type="1"> Sabbamidaṃ carimaṃ kataṃ <note>[carimavataṃ (sī. pī.)]</note>, ubho dhammaṃ na passare;</gatha>
    <gatha type="2">Ubho pakatiyā cutā, yo cāyaṃ mantejjhāpeti <note>[mantajjhāyati (sī.), sajjhāpayati (pī.)]</note>;</gatha>
    <gatha type="last">Yo ca mantaṃ adhīyati.</gatha>
    <hangnum nr="34"/>
    <gatha type="1"> Sālīnaṃ odanaṃ bhuñje, suciṃ maṃsūpasecanaṃ;</gatha>
    <gatha type="last">Tasmā etaṃ na sevāmi, dhammaṃ isīhi sevitaṃ.</gatha>
    <hangnum nr="35"/>
    <gatha type="1"> Paribbaja mahā loko <note>[mahābrahme (ka.)]</note>, pacantaññepi pāṇino;</gatha>
    <gatha type="last">Mā taṃ adhammo ācarito, asmā kumbhamivābhidā.</gatha>
    <hangnum nr="36"/>
    <gatha type="1"> Dhiratthu  taṃ yasalābhaṃ, dhanalābhañca brāhmaṇa;</gatha>
    <gatha type="last">Yā vutti vinipātena, adhammacaraṇena vāti.</gatha>
    <centered>Chavakajātakaṃ navamaṃ.</centered>
    <hangnum/>
    <paragraph> 310. Seyyajātakaṃ (4-1-10)</paragraph>
    <hangnum nr="37"/>
    <gatha type="1"> Sasamuddapariyāyaṃ , mahiṃ sāgarakuṇḍalaṃ;</gatha>
    <gatha type="last">Na icche saha nindāya, evaṃ seyya <note>[sayha (sī. syā. pī.)]</note> vijānahi.</gatha>
    <hangnum nr="38"/>
    <gatha type="1"> Dhiratthu taṃ yasalābhaṃ, dhanalābhañca brāhmaṇa;</gatha>
    <gatha type="last">Yā vutti vinipātena, adhammacaraṇena vā.</gatha>
    <hangnum nr="39"/>
    <gatha type="1"> Api ce pattamādāya, anagāro paribbaje;</gatha>
    <gatha type="last">Sāyeva jīvikā seyyo, yā cādhammena esanā.</gatha>
    <hangnum nr="40"/>
    <gatha type="1"> Api  ce pattamādāya, anagāro paribbaje;</gatha>
    <gatha type="last">Aññaṃ ahiṃsayaṃ loke, api rajjena taṃ varanti.</gatha>
    <centered>Seyyajātakaṃ <note>[sayhajātakaṃ (sī. syā. pī.)]</note> dasamaṃ.</centered>
    <centered>Kāliṅgavaggo <note>[vivaravaggo (sī. pī.)]</note> paṭhamo.</centered>
    <paragraph>Tassuddānaṃ –</paragraph>
    <gatha type="1">Vivarañca adeyya samiddhavaraṃ, atha daddara pāpamahātiraho;</gatha>
    <gatha type="last">Atha koli palāsavarañca kara, carimaṃ sasamuddavarena dasāti.</gatha>
    <title>2. Pucimandavaggo</title>
    <hangnum/>
    <paragraph> 311. Pucimandajātakaṃ (4-2-1)</paragraph>
    <hangnum nr="41"/>
    <gatha type="1"> Uṭṭhehi cora kiṃ sesi, ko attho supanena <note>[supitena (sī.), supinena (pī. ka.)]</note> te;</gatha>
    <gatha type="last">Mā  taṃ gahesuṃ <note>[gaṇheyyuṃ (ka.)]</note> rājāno, gāme kibbisakārakaṃ.</gatha>
    <hangnum nr="42"/>
    <gatha type="1"> Yaṃ  nu <note>[nūna (syā.)]</note> coraṃ gahessanti, gāme kibbisakārakaṃ;</gatha>
    <gatha type="last">Kiṃ tattha pucimandassa, vane jātassa tiṭṭhato.</gatha>
    <hangnum nr="43"/>
    <gatha type="1"> Na tvaṃ assattha jānāsi, mama corassa cantaraṃ;</gatha>
    <gatha type="2">Coraṃ gahetvā rājāno, gāme kibbisakārakaṃ;</gatha>
    <gatha type="last">Appenti <note>[accenti (syā.)]</note> nimbasūlasmiṃ, tasmiṃ me saṅkate mano.</gatha>
    <hangnum nr="44"/>
    <gatha type="1"> Saṅkeyya saṅkitabbāni, rakkheyyānāgataṃ bhayaṃ;</gatha>
    <gatha type="last">Anāgatabhayā dhīro, ubho loke avekkhatīti.</gatha>
    <centered>Pucimandajātakaṃ paṭhamaṃ.</centered>
    <hangnum/>
    <paragraph> 312. Kassapamandiyajātakaṃ (4-2-2)</paragraph>
    <hangnum nr="45"/>
    <gatha type="1"> Api kassapa mandiyā, yuvā sapati hanti <note>[sampaṭihanti (ka.)]</note> vā;</gatha>
    <gatha type="last">Sabbaṃ taṃ khamate dhīro, paṇḍito taṃ titikkhati.</gatha>
    <hangnum nr="46"/>
    <gatha type="1"> Sacepi santo vivadanti, khippaṃ sandhīyare puna;</gatha>
    <gatha type="last">Bālā pattāva bhijjanti, na te samathamajjhagū.</gatha>
    <hangnum nr="47"/>
    <gatha type="1"> Ete  bhiyyo samāyanti, sandhi tesaṃ na jīrati;</gatha>
    <gatha type="last">Yo cādhipannaṃ jānāti, yo ca jānāti desanaṃ.</gatha>
    <hangnum nr="48"/>
    <gatha type="1"> Eso hi uttaritaro, bhāravaho dhuraddharo;</gatha>
    <gatha type="last">Yo paresādhipannānaṃ , sayaṃ sandhātumarahatīti.</gatha>
    <centered>Kassapamandiyajātakaṃ dutiyaṃ.</centered>
    <hangnum/>
    <paragraph> 313. Khantīvādījātakaṃ (4-2-3)</paragraph>
    <hangnum nr="49"/>
    <gatha type="1"> Yo te hatthe ca pāde ca, kaṇṇanāsañca chedayi;</gatha>
    <gatha type="last">Tassa kujjha mahāvīra, mā raṭṭhaṃ vinasā <note>[vinassa (ka. sī. syā. ka.)]</note> idaṃ.</gatha>
    <hangnum nr="50"/>
    <gatha type="1"> Yo me hatthe ca pāde ca, kaṇṇanāsañca chedayi;</gatha>
    <gatha type="last">Ciraṃ jīvatu so rājā, na hi kujjhanti mādisā.</gatha>
    <hangnum nr="51"/>
    <gatha type="1"> Ahū atītamaddhānaṃ <note>[ahu atītamaddhāne (syā. pī. ka.)]</note>, samaṇo khantidīpano;</gatha>
    <gatha type="last">Taṃ khantiyāyeva ṭhitaṃ, kāsirājā achedayi.</gatha>
    <hangnum nr="52"/>
    <gatha type="1"> Tassa  kamma <note>[kammassa (sī. pī.)]</note> pharusassa, vipāko kaṭuko ahu;</gatha>
    <gatha type="last">Yaṃ kāsirājā vedesi, nirayamhi samappitoti.</gatha>
    <centered>Khantīvādījātakaṃ tatiyaṃ.</centered>
    <hangnum/>
    <paragraph> 314. Lohakumbhijātakaṃ (4-2-4)</paragraph>
    <hangnum nr="53"/>
    <gatha type="1"> Dujjīvitamajīvimha, ye sante <note>[yesaṃ no (syā. ka.)]</note> na dadamhase;</gatha>
    <gatha type="last">Vijjamānesu bhogesu, dīpaṃ nākamha attano.</gatha>
    <hangnum nr="54"/>
    <gatha type="1"> Saṭṭhi <note>[saṭṭhiṃ (syā.)]</note> vassasahassāni, paripuṇṇāni sabbaso;</gatha>
    <gatha type="last">Niraye paccamānānaṃ, kadā anto bhavissati.</gatha>
    <hangnum nr="55"/>
    <gatha type="1"> Natthi anto kuto anto, na anto paṭidissati;</gatha>
    <gatha type="last">Tadā  hi pakataṃ pāpaṃ, mama tuyhañca mārisā <note>[mārisa (sī. syā. pī.)]</note>.</gatha>
    <hangnum nr="56"/>
    <gatha type="1"> Sohaṃ nūna ito gantvā, yoniṃ laddhāna mānusiṃ;</gatha>
    <gatha type="last">Vadaññū sīlasampanno, kāhāmi kusalaṃ bahunti.</gatha>
    <centered>Lohakumbhijātakaṃ catutthaṃ.</centered>
    <hangnum/>
    <paragraph> 315. Sabbamaṃsalābhajātakaṃ (4-2-5)</paragraph>
    <hangnum nr="57"/>
    <gatha type="1"> Pharusā  vata te vācā, maṃsaṃ <note>[samma (pī. ka.)]</note> yācanako asi <note>[casi (pī.)]</note>;</gatha>
    <gatha type="last">Kilomasadisī <note>[kilomassa sadisā (pī.)]</note> vācā, kilomaṃ samma dammi te.</gatha>
    <hangnum nr="58"/>
    <gatha type="1"> Aṅgametaṃ manussānaṃ, bhātā loke pavuccati;</gatha>
    <gatha type="last">Aṅgassa sadisī vācā <note>[aṅgassadisī te vācā (ka.)]</note>, aṅgaṃ samma dadāmi te.</gatha>
    <hangnum nr="59"/>
    <gatha type="1"> Tātāti putto vadamāno, kampeti <note>[sammeti (ka.)]</note> hadayaṃ pitu;</gatha>
    <gatha type="last">Hadayassa sadisī <note>[hadayassadisī (ka.)]</note> vācā, hadayaṃ samma dammi te.</gatha>
    <hangnum nr="60"/>
    <gatha type="1"> Yassa gāme sakhā natthi, yathāraññaṃ tatheva taṃ;</gatha>
    <gatha type="last">Sabbassa sadisī vācā, sabbaṃ samma dadāmi teti.</gatha>
    <centered>Sabbamaṃsalābhajātakaṃ <note>[maṃsajātakaṃ (sī. syā. pī.)]</note> pañcamaṃ.</centered>
    <hangnum/>
    <paragraph> 316. Sasapaṇḍitajātakaṃ (4-2-6)</paragraph>
    <hangnum nr="61"/>
    <gatha type="1"> Satta  me rohitā macchā, udakā thalamubbhatā;</gatha>
    <gatha type="last">Idaṃ brāhmaṇa me atthi, etaṃ bhutvā vane vasa.</gatha>
    <hangnum nr="62"/>
    <gatha type="1"> Dussa me khettapālassa, rattibhattaṃ apābhataṃ;</gatha>
    <gatha type="2">Maṃsasūlā  ca dve godhā, ekañca dadhivārakaṃ;</gatha>
    <gatha type="last">Idaṃ brāhmaṇa me atthi, etaṃ bhutvā vane vasa.</gatha>
    <hangnum nr="63"/>
    <gatha type="1"> Ambapakkaṃ dakaṃ <note>[ambapakkodakaṃ (sī. pī.)]</note> sītaṃ, sītacchāyā manoramā <note>[sītacchāyaṃ manoramaṃ (sī. syā. pī.)]</note>;</gatha>
    <gatha type="last">Idaṃ brāhmaṇa me atthi, etaṃ bhutvā vane vasa.</gatha>
    <hangnum nr="64"/>
    <gatha type="1"> Na sasassa tilā atthi, na muggā napi taṇḍulā;</gatha>
    <gatha type="last">Iminā agginā pakkaṃ, mamaṃ <note>[maṃsaṃ (ka.)]</note> bhutvā vane vasāti.</gatha>
    <centered>Sasapaṇḍitajātakaṃ chaṭṭhaṃ.</centered>
    <hangnum/>
    <paragraph> 317. Matarodanajātakaṃ (4-2-7)</paragraph>
    <hangnum nr="65"/>
    <gatha type="1"> Mataṃ mataṃ eva <note>[matamatameva (sī. syā. pī.)]</note> rodatha, na hi taṃ rodatha yo marissati;</gatha>
    <gatha type="last">Sabbepi <note>[sabbeva (sī. syā. pī.)]</note> sarīradhārino, anupubbena jahanti jīvitaṃ.</gatha>
    <hangnum nr="66"/>
    <gatha type="1"> Devamanussā catuppadā, pakkhigaṇā uragā ca bhogino;</gatha>
    <gatha type="last">Samhi <note>[yamhi (syā.), asmiṃ (pī. ka.)]</note> sarīre anissarā, ramamānāva jahanti jīvitaṃ.</gatha>
    <hangnum nr="67"/>
    <gatha type="1"> Evaṃ  calitaṃ asaṇṭhitaṃ, sukhadukkhaṃ manujesvapekkhiya;</gatha>
    <gatha type="last">Kanditaruditaṃ niratthakaṃ, kiṃ vo sokagaṇābhikīrare.</gatha>
    <hangnum nr="68"/>
    <gatha type="1"> Dhuttā ca soṇḍā <note>[dhuttā soṇḍā (sī.), dhuttā soṇḍā ca (syā.)]</note> akatā, bālā sūrā ayogino <note>[bālā sūrā vīrā ayogino (pī.)]</note>;</gatha>
    <gatha type="last">Dhīraṃ maññanti bāloti, ye dhammassa akovidāti.</gatha>
    <centered>Matarodanajātakaṃ sattamaṃ.</centered>
    <hangnum/>
    <paragraph> 318. Kaṇaverajātakaṃ (4-2-8)</paragraph>
    <hangnum nr="69"/>
    <gatha type="1"> Yaṃ  taṃ vasantasamaye, kaṇaveresu bhāṇusu;</gatha>
    <gatha type="last">Sāmaṃ bāhāya pīḷesi, sā taṃ ārogyamabravi.</gatha>
    <hangnum nr="70"/>
    <gatha type="1"> Ambho na kira saddheyyaṃ, yaṃ vāto pabbataṃ vahe;</gatha>
    <gatha type="2">Pabbatañce vahe vāto, sabbampi pathaviṃ vahe;</gatha>
    <gatha type="last">Yattha sāmā kālakatā <note>[kālaṅkatā (ka.)]</note>, sā maṃ ārogyamabravi.</gatha>
    <hangnum nr="71"/>
    <gatha type="1"> Na ceva sā kālakatā, na ca sā aññamicchati;</gatha>
    <gatha type="last">Ekabhattikinī <note>[ekabhattā kira (sī. syā.), ekabhattakinī (pī.)]</note> sāmā, tameva abhikaṅkhati.</gatha>
    <hangnum nr="72"/>
    <gatha type="1"> Asanthutaṃ maṃ cirasanthutena <note>[asandhataṃ maṃ cirasandhatena (ka.)]</note>, nimīni sāmā adhuvaṃ dhuvena;</gatha>
    <gatha type="last">Mayāpi sāmā nimineyya aññaṃ, ito ahaṃ dūrataraṃ gamissanti.</gatha>
    <centered>Kaṇaverajātakaṃ aṭṭhamaṃ.</centered>
    <hangnum/>
    <paragraph> 319. Tittirajātakaṃ (4-2-9)</paragraph>
    <hangnum nr="73"/>
    <gatha type="1"> Susukhaṃ vata jīvāmi, labhāmi ceva bhuñjituṃ;</gatha>
    <gatha type="last">Paripantheva tiṭṭhāmi, kā nu bhante gatī mama.</gatha>
    <hangnum nr="74"/>
    <gatha type="1"> Mano ce te nappaṇamati, pakkhi pāpassa kammuno;</gatha>
    <gatha type="last">Abyāvaṭassa bhadrassa, na pāpamupalimpati.</gatha>
    <hangnum nr="75"/>
    <gatha type="1"> Ñātako no nisinnoti, bahu āgacchate jano;</gatha>
    <gatha type="last">Paṭicca  kammaṃ phusati, tasmiṃ me saṅkate mano.</gatha>
    <hangnum nr="76"/>
    <gatha type="1"> Na paṭicca kammaṃ phusati, mano ce nappadussati;</gatha>
    <gatha type="last">Appossukkassa bhadrassa, na pāpamupalimpatīti.</gatha>
    <centered>Tittirajātakaṃ navamaṃ.</centered>
    <hangnum/>
    <paragraph> 320. Succajajātakaṃ (4-2-10)</paragraph>
    <hangnum nr="77"/>
    <gatha type="1"> Succajaṃ  vata naccaji, vācāya adadaṃ giriṃ;</gatha>
    <gatha type="last">Kiṃ hitassa cajantassa, vācāya adada pabbataṃ.</gatha>
    <hangnum nr="78"/>
    <gatha type="1"> Yañhi kayirā tañhi vade, yaṃ na kayirā na taṃ vade;</gatha>
    <gatha type="last">Akarontaṃ bhāsamānaṃ, parijānanti paṇḍitā.</gatha>
    <hangnum nr="79"/>
    <gatha type="1"> Rājaputta namo tyatthu, sacce dhamme ṭhito casi;</gatha>
    <gatha type="last">Yassa te byasanaṃ patto, saccasmiṃ ramate mano.</gatha>
    <hangnum nr="80"/>
    <gatha type="1"> Yā daliddī daliddassa, aḍḍhā aḍḍhassa kittima <note>[kittimā (sī. syā. pī.)]</note>;</gatha>
    <gatha type="last">Sā hissa paramā bhariyā, sahiraññassa itthiyoti.</gatha>
    <centered>Succajajātakaṃ dasamaṃ.</centered>
    <centered>Pucimandavaggo dutiyo.</centered>
    <paragraph>Tassuddānaṃ –</paragraph>
    <gatha type="1">Atha cora sakassapa khantīvaro, dujjīvitatā ca varā pharusā;</gatha>
    <gatha type="last">Atha  sasa matañca vasanta sukhaṃ, succajaṃvatanaccajinā ca dasāti.</gatha>
    <title>3. Kuṭidūsakavaggo</title>
    <hangnum/>
    <paragraph> 321. Kuṭidūsakajātakaṃ (4-3-1)</paragraph>
    <hangnum nr="81"/>
    <gatha type="1"> Manussasseva te sīsaṃ, hatthapādā ca vānara;</gatha>
    <gatha type="last">Atha kena nu vaṇṇena, agāraṃ te na vijjati.</gatha>
    <hangnum nr="82"/>
    <gatha type="1"> Manussasseva me sīsaṃ, hatthapādā ca siṅgila <note>[siṅgāla (ka.), piṅgala (ṭīkā)]</note>;</gatha>
    <gatha type="last">Yāhu seṭṭhā manussesu, sā me paññā na vijjati.</gatha>
    <hangnum nr="83"/>
    <gatha type="1"> Anavaṭṭhitacittassa , lahucittassa dubbhino <note>[dūbhino (pī.)]</note>;</gatha>
    <gatha type="last">Niccaṃ addhuvasīlassa, sukhabhāvo <note>[sucibhāvo (sī.), sukhabhāgo (?)]</note> na vijjati.</gatha>
    <hangnum nr="84"/>
    <gatha type="1"> So  karassu ānubhāvaṃ, vītivattassu sīliyaṃ;</gatha>
    <gatha type="last">Sītavātaparittāṇaṃ, karassu kuṭavaṃ <note>[kuṭikaṃ (sī. syā.)]</note> kapīti.</gatha>
    <centered>Kuṭidūsaka <note>[siṅgālasakuṇa (ka.)]</note> jātakaṃ paṭhamaṃ.</centered>
    <hangnum/>
    <paragraph> 322. Duddubhajātakaṃ (4-3-2)</paragraph>
    <hangnum nr="85"/>
    <gatha type="1"> Duddubhāyati <note>[daddabhāyati (sī. pī.)]</note> bhaddante, yasmiṃ dese vasāmahaṃ;</gatha>
    <gatha type="last">Ahampetaṃ na jānāmi, kimetaṃ duddubhāyati.</gatha>
    <hangnum nr="86"/>
    <gatha type="1"> Beluvaṃ  patitaṃ sutvā, duddubhanti <note>[daddabhanti (sī.)]</note> saso javi;</gatha>
    <gatha type="last">Sasassa vacanaṃ sutvā, santattā migavāhinī.</gatha>
    <hangnum nr="87"/>
    <gatha type="1"> Appatvā padaviññāṇaṃ, paraghosānusārino;</gatha>
    <gatha type="last">Panādaparamā bālā, te honti parapattiyā.</gatha>
    <hangnum nr="88"/>
    <gatha type="1"> Ye ca sīlena sampannā, paññāyūpasame ratā;</gatha>
    <gatha type="last">Ārakā viratā dhīrā, na honti parapattiyāti.</gatha>
    <centered>Duddubhajātakaṃ <note>[daddabhajātakaṃ (sī. pī.)]</note> dutiyaṃ.</centered>
    <hangnum/>
    <paragraph> 323. Brahmadattajātakaṃ (4-3-3)</paragraph>
    <hangnum nr="89"/>
    <gatha type="1"> Dvayaṃ yācanako rāja, brahmadatta nigacchati;</gatha>
    <gatha type="last">Alābhaṃ dhanalābhaṃ vā, evaṃ dhammā hi yācanā.</gatha>
    <hangnum nr="90"/>
    <gatha type="1"> Yācanaṃ rodanaṃ āhu, pañcālānaṃ rathesabha;</gatha>
    <gatha type="last">Yo yācanaṃ paccakkhāti, tamāhu paṭirodanaṃ.</gatha>
    <hangnum nr="91"/>
    <gatha type="1"> Mā maddasaṃsu rodantaṃ, pañcālā susamāgatā;</gatha>
    <gatha type="last">Tuvaṃ vā paṭirodantaṃ, tasmā icchāmahaṃ raho.</gatha>
    <hangnum nr="92"/>
    <gatha type="1"> Dadāmi  te brāhmaṇa rohiṇīnaṃ, gavaṃ sahassaṃ saha puṅgavena;</gatha>
    <gatha type="last">Ariyo hi ariyassa kathaṃ na dajjā <note>[dajje (sī.), dajjaṃ (?)]</note>, sutvāna gāthā tava dhammayuttāti.</gatha>
    <centered>Brahmadattajātakaṃ tatiyaṃ.</centered>
    <hangnum/>
    <paragraph> 324. Cammasāṭakajātakaṃ (4-3-4)</paragraph>
    <hangnum nr="93"/>
    <gatha type="1"> Kalyāṇarūpo  vatayaṃ catuppado, subhaddako ceva supesalo ca;</gatha>
    <gatha type="last">Yo brāhmaṇaṃ jātimantūpapannaṃ, apacāyati meṇḍavaro yasassī.</gatha>
    <hangnum nr="94"/>
    <gatha type="1"> Mā  brāhmaṇa ittaradassanena, vissāsamāpajji catuppadassa;</gatha>
    <gatha type="last">Daḷhappahāraṃ abhikaṅkhamāno <note>[abhikattukāmo (syā.)]</note>, avasakkatī dassati suppahāraṃ.</gatha>
    <hangnum nr="95"/>
    <gatha type="1"> Ūruṭṭhi <note>[ūraṭṭhi (sī.)]</note> bhaggaṃ pavaṭṭito <note>[patito (sī. syā.)]</note> khāribhāro, sabbañca bhaṇḍaṃ brāhmaṇassa <note>[brāhmaṇassīdha (ka. sī. pī.), brāhmaṇasseva (ka. sī. syā. ka.)]</note> bhinnaṃ;</gatha>
    <gatha type="last">Ubhopi bāhā paggayha <note>[paggayyeva (syā.), paggahīya (?)]</note> kandati <note>[bāhā paggayya kandati (pī. ka.)]</note>, abhidhāvatha haññate brahmacārī.</gatha>
    <hangnum nr="96"/>
    <gatha type="1"> Evaṃ so nihato seti, yo apūjaṃ pasaṃsati <note>[namassati (pī.)]</note>;</gatha>
    <gatha type="last">Yathāhamajja pahato, hato meṇḍena dummatīti.</gatha>
    <centered>Cammasāṭakajātakaṃ catutthaṃ.</centered>
    <hangnum/>
    <paragraph> 325. Godharājajātakaṃ (4-3-5)</paragraph>
    <hangnum nr="97"/>
    <gatha type="1"> Samaṇaṃ  taṃ maññamāno, upagacchimasaññataṃ;</gatha>
    <gatha type="last">So maṃ daṇḍena pāhāsi, yathā assamaṇo tathā.</gatha>
    <hangnum nr="98"/>
    <gatha type="1"> Kiṃ  te jaṭāhi dummedha, kiṃ te ajinasāṭiyā;</gatha>
    <gatha type="last">Abbhantaraṃ te gahanaṃ, bāhiraṃ parimajjasi.</gatha>
    <hangnum nr="99"/>
    <gatha type="1"> Ehi godha nivattassu, bhuñja sālīnamodanaṃ;</gatha>
    <gatha type="last">Telaṃ loṇañca me atthi, pahūtaṃ mayha pipphali.</gatha>
    <hangnum nr="100"/>
    <gatha type="1"> Esa bhiyyo pavekkhāmi, vammikaṃ sataporisaṃ;</gatha>
    <gatha type="last">Telaṃ loṇañca kittesi <note>[kintesi (syā. pī.)]</note>, ahitaṃ mayha pipphalīti.</gatha>
    <centered>Godharājajātakaṃ pañcamaṃ.</centered>
    <hangnum/>
    <paragraph> 326. Kakkārujātakaṃ (4-3-6)</paragraph>
    <hangnum nr="101"/>
    <gatha type="1"> Kāyena yo nāvahare, vācāya na musā bhaṇe;</gatha>
    <gatha type="last">Yaso laddhā na majjeyya, sa ve kakkārumarahati.</gatha>
    <hangnum nr="102"/>
    <gatha type="1"> Dhammena vittameseyya, na nikatyā dhanaṃ hare;</gatha>
    <gatha type="last">Bhoge laddhā na majjeyya, sa ve kakkārumarahati.</gatha>
    <hangnum nr="103"/>
    <gatha type="1"> Yassa cittaṃ ahāliddaṃ, saddhā ca avirāginī;</gatha>
    <gatha type="last">Eko sāduṃ na bhuñjeyya, sa ve kakkārumarahati.</gatha>
    <hangnum nr="104"/>
    <gatha type="1"> Sammukhā vā tirokkhā vā <note>[parokkhā vā (pī.), parammukhā (ka.)]</note>, yo sante na paribhāsati;</gatha>
    <gatha type="last">Yathāvādī  tathākārī, sa ve kakkārumarahatīti.</gatha>
    <centered>Kakkārujātakaṃ chaṭṭhaṃ.</centered>
    <hangnum/>
    <paragraph> 327. Kākavatījātakaṃ (4-3-7)</paragraph>
    <hangnum nr="105"/>
    <gatha type="1"> Vāti  cāyaṃ <note>[vāyaṃ (ka.)]</note> tato gandho, yattha me vasatī piyā;</gatha>
    <gatha type="last">Dūre ito hi kākavatī <note>[kākātī (sī.), kākāti (syā. pī.)]</note>, yattha me nirato mano.</gatha>
    <hangnum nr="106"/>
    <gatha type="1"> Kathaṃ samuddamatarī, kathaṃ atari kepukaṃ <note>[kebukaṃ (sī. pī.)]</note>;</gatha>
    <gatha type="last">Kathaṃ satta samuddāni, kathaṃ simbalimāruhi.</gatha>
    <hangnum nr="107"/>
    <gatha type="1"> Tayā samuddamatariṃ, tayā atari kepukaṃ <note>[kebukaṃ (sī. pī.)]</note>;</gatha>
    <gatha type="last">Tayā satta samuddāni, tayā simbalimāruhiṃ.</gatha>
    <hangnum nr="108"/>
    <gatha type="1"> Dhiratthumaṃ  mahākāyaṃ, dhiratthumaṃ acetanaṃ;</gatha>
    <gatha type="last">Yattha jāyāyahaṃ jāraṃ, āvahāmi vahāmi cāti.</gatha>
    <centered>Kākavatījātakaṃ sattamaṃ.</centered>
    <hangnum/>
    <paragraph> 328. Ananusociyajātakaṃ (4-3-8)</paragraph>
    <hangnum nr="109"/>
    <gatha type="1"> Bahūnaṃ vijjatī bhotī, tehi me kiṃ bhavissati;</gatha>
    <gatha type="last">Tasmā etaṃ na socāmi, piyaṃ sammillahāsiniṃ.</gatha>
    <hangnum nr="110"/>
    <gatha type="1"> Taṃ taṃ ce anusoceyya, yaṃ yaṃ tassa na vijjati;</gatha>
    <gatha type="last">Attānamanusoceyya, sadā maccuvasaṃ pataṃ.</gatha>
    <hangnum nr="111"/>
    <gatha type="1"> Na  heva ṭhitaṃ nāsīnaṃ, na sayānaṃ na paddhaguṃ <note>[patthaguṃ (syā.)]</note>;</gatha>
    <gatha type="last">Yāva byāti nimisati, tatrāpi rasatī <note>[saratī (sī. syā. pī.)]</note> vayo.</gatha>
    <hangnum nr="112"/>
    <gatha type="1"> Tatthattani vatappaddhe <note>[vata panthe (syā.), vata bandhe (ka.) vata + pa-addhe = vatappaddhe]</note>, vinābhāve asaṃsaye;</gatha>
    <gatha type="last">Bhūtaṃ sesaṃ dayitabbaṃ, vītaṃ ananusociyanti <note>[cavitaṃ nānusociyanti (syā.), matantaṃ nānusociyaṃ (ka.)]</note>.</gatha>
    <centered>Ananusociyajātakaṃ aṭṭhamaṃ.</centered>
    <hangnum/>
    <paragraph> 329. Kāḷabāhujātakaṃ (4-3-9)</paragraph>
    <hangnum nr="113"/>
    <gatha type="1"> Yaṃ annapānassa pure labhāma, taṃ dāni sākhamigameva gacchati;</gatha>
    <gatha type="last">Gacchāma dāni vanameva rādha, asakkatā casma dhanañjayāya <note>[dhanañcayāya (ka.)]</note>.</gatha>
    <hangnum nr="114"/>
    <gatha type="1"> Lābho alābho yaso ayaso ca, nindā pasaṃsā ca sukhañca dukkhaṃ;</gatha>
    <gatha type="last">Ete aniccā manujesu dhammā, mā soci kiṃ socasi poṭṭhapāda.</gatha>
    <hangnum nr="115"/>
    <gatha type="1"> Addhā  tuvaṃ paṇḍitakosi rādha, jānāsi atthāni anāgatāni;</gatha>
    <gatha type="last">Kathaṃ  nu sākhāmigaṃ dakkhisāma <note>[dakkhiyāma (ka.), dakkhāma (syā.)]</note>, niddhāvitaṃ <note>[niddhāpitaṃ (sī. syā.), nibbāpitaṃ (pī.), nicchadaṃ (ka.)]</note> rājakulatova jammaṃ.</gatha>
    <hangnum nr="116"/>
    <gatha type="1"> Cāleti  kaṇṇaṃ bhakuṭiṃ karoti, muhuṃ muhuṃ bhāyayate <note>[bhāyate (syā.), bhāyāpate (ka.)]</note> kumāre;</gatha>
    <gatha type="last">Sayameva taṃ kāhati kāḷabāhu, yenārakā ṭhassati annapānāti.</gatha>
    <centered>Kāḷabāhujātakaṃ navamaṃ.</centered>
    <hangnum/>
    <paragraph> 330. Sīlavīmaṃsajātakaṃ (4-3-10)</paragraph>
    <hangnum nr="117"/>
    <gatha type="1"> Sīlaṃ kireva kalyāṇaṃ, sīlaṃ loke anuttaraṃ;</gatha>
    <gatha type="last">Passa ghoraviso nāgo, sīlavāti na haññati.</gatha>
    <hangnum nr="118"/>
    <gatha type="1"> Yāvadevassahū kiñci, tāvadeva akhādisuṃ;</gatha>
    <gatha type="last">Saṅgamma kulalā loke, na hiṃsanti akiñcanaṃ.</gatha>
    <hangnum nr="119"/>
    <gatha type="1"> Sukhaṃ nirāsā supati, āsā phalavatī sukhā;</gatha>
    <gatha type="last">Āsaṃ nirāsaṃ katvāna, sukhaṃ supati piṅgalā.</gatha>
    <hangnum nr="120"/>
    <gatha type="1"> Na samādhiparo atthi, asmiṃ loke paramhi ca;</gatha>
    <gatha type="last">Na paraṃ nāpi attānaṃ, vihiṃsati samāhitoti.</gatha>
    <centered>Sīlavīmaṃsajātakaṃ dasamaṃ.</centered>
    <centered>Kuṭidūsakavaggo tatiyo.</centered>
    <paragraph>Tassuddānaṃ –</paragraph>
    <gatha type="1">Samanussa  -saduddubha-yācanako, atha meṇḍavaruttama-godhavaro;</gatha>
    <gatha type="last">Atha kāyasakepuka bhotīvaro, atha rādhasusīlavarena dasāti.</gatha>
    <title>4. Kokilavaggo</title>
    <hangnum/>
    <paragraph> 331. Kokilajātakaṃ (4-4-1)</paragraph>
    <hangnum nr="121"/>
    <gatha type="1"> Yo  ve kāle asampatte, ativelaṃ pabhāsati;</gatha>
    <gatha type="last">Evaṃ so nihato seti, kokilāyiva atrajo.</gatha>
    <hangnum nr="122"/>
    <gatha type="1"> Na hi satthaṃ sunisitaṃ, visaṃ halāhalāmiva <note>[halāhalaṃ iva (pī.)]</note>;</gatha>
    <gatha type="last">Evaṃ nikaṭṭhe <note>[nikkaḍḍhe (syā.), nikaḍḍhe (ka.)]</note> pāteti, vācā dubbhāsitā yathā.</gatha>
    <hangnum nr="123"/>
    <gatha type="1"> Tasmā kāle akāle vā <note>[akāle ca (sī. syā.)]</note>, vācaṃ rakkheyya paṇḍito;</gatha>
    <gatha type="last">Nātivelaṃ pabhāseyya, api attasamamhi vā.</gatha>
    <hangnum nr="124"/>
    <gatha type="1"> Yo  ca kāle mitaṃ bhāse, matipubbo vicakkhaṇo;</gatha>
    <gatha type="last">Sabbe amitte ādeti, supaṇṇo uragāmivāti.</gatha>
    <centered>Kokilajātakaṃ <note>[kokālikajātakaṃ (sabbattha)]</note> paṭhamaṃ.</centered>
    <hangnum/>
    <paragraph> 332. Rathalaṭṭhijātakaṃ (4-4-2)</paragraph>
    <hangnum nr="125"/>
    <gatha type="1"> Api hantvā hato brūti, jetvā jitoti bhāsati;</gatha>
    <gatha type="last">Pubbavakkhāyino <note>[pubbamakkhāyino (sī. syā.)]</note> rāja, aññadatthu <note>[ekadatthu (sī. pī.)]</note> na saddahe.</gatha>
    <hangnum nr="126"/>
    <gatha type="1"> Tasmā paṇḍitajātiyo, suṇeyya itarassapi;</gatha>
    <gatha type="last">Ubhinnaṃ vacanaṃ sutvā, yathā dhammo tathā kare.</gatha>
    <hangnum nr="127"/>
    <gatha type="1"> Alaso gihī kāmabhogī na sādhu, asaññato pabbajito na sādhu;</gatha>
    <gatha type="last">Rājā na sādhu anisammakārī, yo paṇḍito kodhano taṃ na sādhu.</gatha>
    <hangnum nr="128"/>
    <gatha type="1"> Nisamma khattiyo kayirā, nānisamma disampati;</gatha>
    <gatha type="last">Nisammakārino rāja <note>[rañño (sī. syā.)]</note>, yaso kitti ca vaḍḍhatīti.</gatha>
    <centered>Rathalaṭṭhijātakaṃ dutiyaṃ.</centered>
    <hangnum/>
    <paragraph> 333. Pakkagodhajātakaṃ (4-4-3)</paragraph>
    <hangnum nr="129"/>
    <gatha type="1"> Tadeva  me tvaṃ vidito, vanamajjhe rathesabha;</gatha>
    <gatha type="2">Yassa te khaggabaddhassa, sannaddhassa tirīṭino;</gatha>
    <gatha type="last">Assatthadumasākhāya, pakkā godhā palāyatha.</gatha>
    <hangnum nr="130"/>
    <gatha type="1"> Name namantassa bhaje bhajantaṃ, kiccānukubbassa kareyya kiccaṃ;</gatha>
    <gatha type="last">Nānatthakāmassa kareyya atthaṃ, asambhajantampi na sambhajeyya.</gatha>
    <hangnum nr="131"/>
    <gatha type="1"> Caje  cajantaṃ vanathaṃ na kayirā, apetacittena na sambhajeyya;</gatha>
    <gatha type="last">Dijo dumaṃ khīṇaphalanti <note>[phalaṃva (ka. sī. syā. ka.), dukanipāte puṭabhattajātakena saṃsandetabbaṃ]</note> ñatvā, aññaṃ samekkheyya mahā hi loko.</gatha>
    <hangnum nr="132"/>
    <gatha type="1"> So te karissāmi yathānubhāvaṃ, kataññutaṃ khattiye <note>[khattiyo (syā. ka.)]</note> pekkhamāno;</gatha>
    <gatha type="last">Sabbañca te issariyaṃ dadāmi, yassicchasī tassa tuvaṃ dadāmīti.</gatha>
    <centered>Pakkagodhajātakaṃ <note>[godhajātakaṃ (sī. syā. pī.)]</note> tatiyaṃ.</centered>
    <hangnum/>
    <paragraph> 334. Rājovādajātakaṃ (4-4-4)</paragraph>
    <hangnum nr="133"/>
    <gatha type="1"> Gavaṃ ce taramānānaṃ, jimhaṃ gacchati puṅgavo;</gatha>
    <gatha type="last">Sabbā tā jimhaṃ gacchanti <note>[sabbā gāvī jimhaṃ yanti (sī. syā.)]</note>, nette jimhaṃ gate sati.</gatha>
    <hangnum nr="134"/>
    <gatha type="1"> Evameva  manussesu, yo hoti seṭṭhasammato;</gatha>
    <gatha type="2">So ce adhammaṃ carati, pageva itarā pajā;</gatha>
    <gatha type="last">Sabbaṃ raṭṭhaṃ dukhaṃ seti, rājā ce hoti adhammiko.</gatha>
    <hangnum nr="135"/>
    <gatha type="1"> Gavaṃ ce taramānānaṃ, ujuṃ gacchati puṅgavo;</gatha>
    <gatha type="last">Sabbā gāvī ujuṃ yanti <note>[sabbā tā ujuṃ gacchanti (pī. a. ni. 4.70)]</note>, nette ujuṃ gate sati.</gatha>
    <hangnum nr="136"/>
    <gatha type="1"> Evameva  manussesu, yo hoti seṭṭhasammato;</gatha>
    <gatha type="2">So sace dhammaṃ carati, pageva itarā pajā;</gatha>
    <gatha type="last">Sabbaṃ  raṭṭhaṃ sukhaṃ seti, rājā ce hoti dhammikoti.</gatha>
    <centered>Rājovādajātakaṃ catutthaṃ.</centered>
    <hangnum/>
    <paragraph> 335. Jambukajātakaṃ (4-4-5)</paragraph>
    <hangnum nr="137"/>
    <gatha type="1"> Brahā pavaḍḍhakāyo so, dīghadāṭho ca jambuka;</gatha>
    <gatha type="last">Na tvaṃ tattha kule jāto, yattha gaṇhanti kuñjaraṃ.</gatha>
    <hangnum nr="138"/>
    <gatha type="1"> Asīho sīhamānena, yo attānaṃ vikubbati;</gatha>
    <gatha type="last">Kotthūva <note>[kuṭṭhūva (sī.), kutthuva (syā. pī)]</note> gajamāsajja, seti bhūmyā anutthunaṃ.</gatha>
    <hangnum nr="139"/>
    <gatha type="1"> Yasassino uttamapuggalassa, sañjātakhandhassa mahabbalassa;</gatha>
    <gatha type="last">Asamekkhiya thāmabalūpapattiṃ, sa seti nāgena hatoyaṃ jambuko.</gatha>
    <hangnum nr="140"/>
    <gatha type="1"> Yo cīdha kammaṃ kurute pamāya, thāmabbalaṃ attani saṃviditvā;</gatha>
    <gatha type="last">Jappena mantena subhāsitena, parikkhavā so vipulaṃ jinātīti.</gatha>
    <centered>Jambukajātakaṃ pañcamaṃ.</centered>
    <hangnum/>
    <paragraph> 336. Brahāchattajātakaṃ (4-4-6)</paragraph>
    <hangnum nr="141"/>
    <gatha type="1"> Tiṇaṃ tiṇanti lapasi, ko nu te tiṇamāhari;</gatha>
    <gatha type="last">Kiṃ  nu te tiṇakiccatthi, tiṇameva pabhāsasi.</gatha>
    <hangnum nr="142"/>
    <gatha type="1"> Idhāgamā brahmacārī, brahā chatto bahussuto;</gatha>
    <gatha type="last">So me <note>[so ve (ka.)]</note> sabbaṃ samādāya, tiṇaṃ nikkhippa gacchati.</gatha>
    <hangnum nr="143"/>
    <gatha type="1"> Evetaṃ hoti kattabbaṃ, appena bahumicchatā;</gatha>
    <gatha type="last">Sabbaṃ sakassa ādānaṃ, anādānaṃ tiṇassa ca. ( ) <note>[(tiṇassa cāṭīsu gato, tattha kā paridevanā) (sī. syā.) (cāṭīsu pakkhipitvāna, tattha kā paridevanā) (ka.)]</note></gatha>
    <hangnum nr="144"/>
    <gatha type="1"> Sīlavanto  na kubbanti, bālo sīlāni kubbati;</gatha>
    <gatha type="last">Aniccasīlaṃ dussīlyaṃ <note>[dussīlaṃ (pī.)]</note>, kiṃ paṇḍiccaṃ karissatīti.</gatha>
    <centered>Brahāchattajātakaṃ chaṭṭhaṃ.</centered>
    <hangnum/>
    <paragraph> 337. Pīṭhajātakaṃ (4-4-7)</paragraph>
    <hangnum nr="145"/>
    <gatha type="1"> Na te pīṭhamadāyimhā <note>[madāsimha (pī. ka.)]</note>, na pānaṃ napi bhojanaṃ;</gatha>
    <gatha type="last">Brahmacāri khamassu me, etaṃ passāmi accayaṃ.</gatha>
    <hangnum nr="146"/>
    <gatha type="1"> Nevābhisajjāmi na cāpi kuppe, na cāpi me appiyamāsi kiñci;</gatha>
    <gatha type="last">Athopi me āsi manovitakko, etādiso nūna kulassa dhammo.</gatha>
    <hangnum nr="147"/>
    <gatha type="1"> Esasmākaṃ kule dhammo, pitupitāmaho sadā;</gatha>
    <gatha type="last">Āsanaṃ udakaṃ pajjaṃ, sabbetaṃ nipadāmase.</gatha>
    <hangnum nr="148"/>
    <gatha type="1"> Esasmākaṃ  kule dhammo, pitupitāmaho sadā;</gatha>
    <gatha type="last">Sakkaccaṃ upatiṭṭhāma, uttamaṃ viya ñātakanti.</gatha>
    <centered>Pīṭhajātakaṃ sattamaṃ.</centered>
    <hangnum/>
    <paragraph> 338. Thusajātakaṃ (4-4-8)</paragraph>
    <hangnum nr="149"/>
    <gatha type="1"> Viditaṃ thusaṃ undurānaṃ <note>[undūrānaṃ (ka.)]</note>, viditaṃ pana taṇḍulaṃ;</gatha>
    <gatha type="last">Thusaṃ thusaṃ <note>[thusaṃ thūlaṃ (sī.)]</note> vivajjetvā, taṇḍulaṃ pana khādare.</gatha>
    <hangnum nr="150"/>
    <gatha type="1"> Yā mantanā araññasmiṃ, yā ca gāme nikaṇṇikā;</gatha>
    <gatha type="last">Yañcetaṃ iti cīti ca, etampi viditaṃ mayā.</gatha>
    <hangnum nr="151"/>
    <gatha type="1"> Dhammena kira jātassa, pitā puttassa makkaṭo;</gatha>
    <gatha type="last">Daharasseva santassa, dantehi phalamacchidā.</gatha>
    <hangnum nr="152"/>
    <gatha type="1"> Yametaṃ parisappasi <note>[parisabbesi (ka.)]</note>, ajakāṇova sāsape;</gatha>
    <gatha type="last">Yopāyaṃ heṭṭhato seti <note>[sesi (sī.)]</note>, etampi viditaṃ mayāti.</gatha>
    <centered>Thusajātakaṃ aṭṭhamaṃ.</centered>
    <hangnum/>
    <paragraph> 339. Bāverujātakaṃ (4-4-9)</paragraph>
    <hangnum nr="153"/>
    <gatha type="1"> Adassanena  morassa, sikhino mañjubhāṇino;</gatha>
    <gatha type="last">Kākaṃ tattha apūjesuṃ, maṃsena ca phalena ca.</gatha>
    <hangnum nr="154"/>
    <gatha type="1"> Yadā  ca sarasampanno, moro bāverumāgamā;</gatha>
    <gatha type="last">Atha  lābho ca sakkāro, vāyasassa ahāyatha.</gatha>
    <hangnum nr="155"/>
    <gatha type="1"> Yāva nuppajjatī buddho, dhammarājā pabhaṅkaro;</gatha>
    <gatha type="last">Tāva aññe apūjesuṃ, puthū samaṇabrāhmaṇe.</gatha>
    <hangnum nr="156"/>
    <gatha type="1"> Yadā ca sarasampanno, buddho dhammaṃ adesayi;</gatha>
    <gatha type="last">Atha lābho ca sakkāro, titthiyānaṃ ahāyathāti.</gatha>
    <centered>Bāverujātakaṃ navamaṃ.</centered>
    <hangnum/>
    <paragraph> 340. Visayhajātakaṃ (4-4-10)</paragraph>
    <hangnum nr="157"/>
    <gatha type="1"> Adāsi dānāni pure visayha, dadato ca te khayadhammo ahosi;</gatha>
    <gatha type="last">Ito paraṃ ce na dadeyya dānaṃ, tiṭṭheyyuṃ te saṃyamantassa bhogā.</gatha>
    <hangnum nr="158"/>
    <gatha type="1"> Anariyamariyena sahassanetta, suduggatenāpi akiccamāhu;</gatha>
    <gatha type="last">Mā vo dhanaṃ taṃ ahu devarāja <note>[ahuvā janinda (ka. sī. syā. pī.)]</note>, yaṃ bhogahetu vijahemu saddhaṃ.</gatha>
    <hangnum nr="159"/>
    <gatha type="1"> Yena eko ratho yāti, yāti tenāparo ratho;</gatha>
    <gatha type="last">Porāṇaṃ nihitaṃ vattaṃ, vattataññeva <note>[vaddhaṃ, vaddhataññeva (ka. sī. pī.)]</note> vāsava.</gatha>
    <hangnum nr="160"/>
    <gatha type="1"> Yadi  hessati dassāma, asante kiṃ dadāmase;</gatha>
    <gatha type="last">Evaṃbhūtāpi dassāma, mā dānaṃ pamadamhaseti.</gatha>
    <centered>Visayhajātakaṃ dasamaṃ.</centered>
    <centered>Kokilavaggo <note>[kokālikavaggo (ka.)]</note> catuttho.</centered>
    <paragraph>Tassuddānaṃ –</paragraph>
    <gatha type="1">Ativelapabhāsati  jītavaro, vanamajjha rathesabha jimhagamo;</gatha>
    <gatha type="last">Atha jambu tiṇāsanapīṭhavaraṃ, atha taṇḍula mora visayha dasāti.</gatha>
    <title>5. Cūḷakuṇālavaggo</title>
    <hangnum/>
    <paragraph> 341. Kaṇḍarījātakaṃ (4-5-1)</paragraph>
    <hangnum nr="161"/>
    <gatha type="1"> Narānamārāmakarāsu nārisu, anekacittāsu aniggahāsu ca;</gatha>
    <gatha type="last">Sabbattha nāpītikarāpi <note>[sabba’ttanā’pītikarāpi (sī. syā.)]</note> ce siyā <note>[siyuṃ (syā.)]</note>, na vissase titthasamā hi nāriyo.</gatha>
    <hangnum nr="162"/>
    <gatha type="1"> Yaṃ  ve <note>[yañca (syā. ka.)]</note> disvā kaṇḍarīkinnarānaṃ <note>[kinnarakinnarīnaṃ (syā.), kinnarīkinnarānaṃ (ka.)]</note>, sabbitthiyo na ramanti agāre;</gatha>
    <gatha type="last">Taṃ  tādisaṃ maccaṃ cajitvā bhariyā, aññaṃ disvā purisaṃ pīṭhasappiṃ.</gatha>
    <hangnum nr="163"/>
    <gatha type="1"> Bakassa ca bāvarikassa <note>[pāvārikassa (sī.)]</note> rañño, accantakāmānugatassa bhariyā;</gatha>
    <gatha type="last">Avācarī <note>[accācari (syā.), anācari (ka.)]</note> paṭṭhavasānugassa <note>[baddhavasānugassa (sī. syā.), pattavasānugatassa (ka.)]</note>, kaṃ vāpi itthī nāticare tadaññaṃ.</gatha>
    <hangnum nr="164"/>
    <gatha type="1"> Piṅgiyānī sabbalokissarassa, rañño piyā brahmadattassa bhariyā;</gatha>
    <gatha type="last">Avācarī paṭṭhavasānugassa, taṃ vāpi sā nājjhagā kāmakāminīti.</gatha>
    <centered>Kaṇḍarījātakaṃ <note>[kinnarījātakaṃ (ka. sī. ka.), kuṇḍalikajātakaṃ (syā.)]</note> paṭhamaṃ.</centered>
    <hangnum/>
    <paragraph> 342. Vānarajātakaṃ (4-5-2)</paragraph>
    <hangnum nr="165"/>
    <gatha type="1"> Asakkhiṃ  vata attānaṃ, uddhātuṃ udakā thalaṃ;</gatha>
    <gatha type="last">Na dānāhaṃ puna tuyhaṃ, vasaṃ gacchāmi vārija.</gatha>
    <hangnum nr="166"/>
    <gatha type="1"> Alametehi ambehi, jambūhi panasehi ca;</gatha>
    <gatha type="last">Yāni pāraṃ samuddassa, varaṃ mayhaṃ udumbaro.</gatha>
    <hangnum nr="167"/>
    <gatha type="1"> Yo ca uppatitaṃ atthaṃ, na khippamanubujjhati;</gatha>
    <gatha type="last">Amittavasamanveti , pacchā ca anutappati.</gatha>
    <hangnum nr="168"/>
    <gatha type="1"> Yo ca uppatitaṃ atthaṃ, khippameva nibodhati;</gatha>
    <gatha type="last">Muccate sattusambādhā, na ca pacchānutappatīti.</gatha>
    <centered>Vānarajātakaṃ dutiyaṃ.</centered>
    <hangnum/>
    <paragraph> 343. Kuntinījātakaṃ (4-5-3)</paragraph>
    <hangnum nr="169"/>
    <gatha type="1"> Avasimha tavāgāre, niccaṃ sakkatapūjitā;</gatha>
    <gatha type="last">Tvameva dānimakari, handa rāja vajāmahaṃ.</gatha>
    <hangnum nr="170"/>
    <gatha type="1"> Yo ve kate paṭikate, kibbise paṭikibbise;</gatha>
    <gatha type="last">Evaṃ taṃ sammatī veraṃ, vasa kuntini māgamā.</gatha>
    <hangnum nr="171"/>
    <gatha type="1"> Na katassa ca kattā ca, metti <note>[mettī (pī.), mittī (ka.)]</note> sandhīyate puna;</gatha>
    <gatha type="last">Hadayaṃ nānujānāti, gacchaññeva rathesabha.</gatha>
    <hangnum nr="172"/>
    <gatha type="1"> Katassa ceva kattā ca, metti sandhīyate puna;</gatha>
    <gatha type="last">Dhīrānaṃ no ca bālānaṃ, vasa kuntini māgamāti.</gatha>
    <centered>Kuntinījātakaṃ tatiyaṃ.</centered>
    <hangnum/>
    <paragraph> 344. Ambajātakaṃ (4-5-4)</paragraph>
    <hangnum nr="173"/>
    <gatha type="1"> Yo  nīliyaṃ maṇḍayati, saṇḍāsena vihaññati;</gatha>
    <gatha type="last">Tassa sā vasamanvetu, yā te ambe avāhari.</gatha>
    <hangnum nr="174"/>
    <gatha type="1"> Vīsaṃ vā pañcavīsaṃ <note>[paṇṇuvīsaṃ (ka. sī. pī.)]</note> vā, ūnatiṃsaṃ va jātiyā;</gatha>
    <gatha type="last">Tādisā  pati mā laddhā <note>[patiṃ mā laddhā (pī.), pati mā’lattha (?)]</note>, yā te ambe avāhari.</gatha>
    <hangnum nr="175"/>
    <gatha type="1"> Dīghaṃ  gacchatu addhānaṃ, ekikā abhisārikā;</gatha>
    <gatha type="last">Saṅkete pati mā adda <note>[mā addasa (sī. pī.)]</note>, yā te ambe avāhari.</gatha>
    <hangnum nr="176"/>
    <gatha type="1"> Alaṅkatā suvasanā, mālinī candanussadā;</gatha>
    <gatha type="last">Ekikā sayane setu, yā te ambe avāharīti.</gatha>
    <centered>Ambajātakaṃ <note>[ambacorajātakaṃ (ka. sī. pī.)]</note> catutthaṃ.</centered>
    <hangnum/>
    <paragraph> 345. Gajakumbhajātakaṃ (4-5-5)</paragraph>
    <hangnum nr="177"/>
    <gatha type="1"> Vanaṃ yadaggi dahati, pāvako kaṇhavattanī;</gatha>
    <gatha type="last">Kathaṃ karosi pacalaka, evaṃ dandhaparakkamo.</gatha>
    <hangnum nr="178"/>
    <gatha type="1"> Bahūni rukkhachiddāni, pathabyā vivarāni ca;</gatha>
    <gatha type="last">Tāni ce nābhisambhoma, hoti no kālapariyāyo.</gatha>
    <hangnum nr="179"/>
    <gatha type="1"> Yo dandhakāle tarati, taraṇīye ca dandhati;</gatha>
    <gatha type="last">Sukkhapaṇṇaṃva akkamma, atthaṃ bhañjati attano.</gatha>
    <hangnum nr="180"/>
    <gatha type="1"> Yo dandhakāle dandheti, taraṇīye ca tārayi;</gatha>
    <gatha type="last">Sasīva rattiṃ vibhajaṃ, tassattho paripūratīti.</gatha>
    <centered>Gajakumbhajātakaṃ pañcamaṃ.</centered>
    <hangnum/>
    <paragraph> 346. Kesavajātakaṃ (4-5-6)</paragraph>
    <hangnum nr="181"/>
    <gatha type="1"> Manussindaṃ  jahitvāna, sabbakāmasamiddhinaṃ;</gatha>
    <gatha type="last">Kathaṃ nu bhagavā kesī, kappassa ramati assame <note>[ramatassame (ka.)]</note>.</gatha>
    <hangnum nr="182"/>
    <gatha type="1"> Sādūnī <note>[sādhūni (ka. sī. syā. ka.)]</note> ramaṇīyāni, santi vakkhā manoramā;</gatha>
    <gatha type="last">Subhāsitāni kappassa, nārada ramayanti maṃ.</gatha>
    <hangnum nr="183"/>
    <gatha type="1"> Sālīnaṃ odanaṃ bhuñje, suciṃ maṃsūpasecanaṃ;</gatha>
    <gatha type="last">Kathaṃ sāmākanīvāraṃ, aloṇaṃ chādayanti taṃ.</gatha>
    <hangnum nr="184"/>
    <gatha type="1"> Sāduṃ  vā <note>[asāduṃ (pī.)]</note> yadi vāsāduṃ, appaṃ vā yadi vā bahuṃ;</gatha>
    <gatha type="last">Vissattho yattha bhuñjeyya, vissāsaparamā rasāti.</gatha>
    <centered>Kesavajātakaṃ <note>[kesījātakaṃ (ka.)]</note> chaṭṭhaṃ.</centered>
    <hangnum/>
    <paragraph> 347. Ayakūṭajātakaṃ (4-5-7)</paragraph>
    <hangnum nr="185"/>
    <gatha type="1"> Sabbāyasaṃ  kūṭamatippamāṇaṃ, paggayha yo <note>[so (pī.)]</note> tiṭṭhasi antalikkhe;</gatha>
    <gatha type="last">Rakkhāya me <note>[maṃ (sī.)]</note> tvaṃ vihito nusajja, udāhu me cetayase <note>[vāyamase (sī. syā.)]</note> vadhāya.</gatha>
    <hangnum nr="186"/>
    <gatha type="1"> Dūto ahaṃ rājidha rakkhasānaṃ, vadhāya tuyhaṃ pahitohamasmi;</gatha>
    <gatha type="last">Indo  ca taṃ rakkhati devarājā, tenuttamaṅgaṃ na te <note>[na hi (ka. sī. pī.), te na (ka.)]</note> phālayāmi.</gatha>
    <hangnum nr="187"/>
    <gatha type="1"> Sace ca maṃ rakkhati devarājā, devānamindo maghavā sujampati;</gatha>
    <gatha type="last">Kāmaṃ pisācā vinadantu sabbe, na santase rakkhasiyā pajāya.</gatha>
    <hangnum nr="188"/>
    <gatha type="1"> Kāmaṃ kandantu <note>[kantantu (ka.), kaṇḍantu (syā.)]</note> kumbhaṇḍā, sabbe paṃsupisācakā;</gatha>
    <gatha type="last">Nālaṃ pisācā yuddhāya, mahatī sā vibhiṃsikāti <note>[vibhesikāti (syā.), vihesikāti (pī.)]</note>.</gatha>
    <centered>Ayakūṭajātakaṃ sattamaṃ.</centered>
    <hangnum/>
    <paragraph> 348. Araññajātakaṃ (4-5-8)</paragraph>
    <hangnum nr="189"/>
    <gatha type="1"> Araññā gāmamāgamma, kiṃsīlaṃ kiṃvataṃ ahaṃ;</gatha>
    <gatha type="last">Purisaṃ tāta seveyyaṃ, taṃ me akkhāhi pucchito.</gatha>
    <hangnum nr="190"/>
    <gatha type="1"> Yo taṃ vissāsaye tāta, vissāsañca khameyya te;</gatha>
    <gatha type="last">Sussūsī ca titikkhī ca, taṃ bhajehi ito <note>[taṃ bhajeyyāsito (ka.)]</note> gato.</gatha>
    <hangnum nr="191"/>
    <gatha type="1"> Yassa kāyena vācāya, manasā natthi dukkaṭaṃ;</gatha>
    <gatha type="last">Urasīva patiṭṭhāya, taṃ bhajehi ito gato.</gatha>
    <hangnum nr="192"/>
    <gatha type="1"> Haliddirāgaṃ  kapicittaṃ, purisaṃ rāgavirāginaṃ;</gatha>
    <gatha type="last">Tādisaṃ  tāta mā sevi, nimmanussampi ce siyāti.</gatha>
    <centered>Araññajātakaṃ aṭṭhamaṃ.</centered>
    <hangnum/>
    <paragraph> 349. Sandhibhedajātakaṃ (4-5-9)</paragraph>
    <hangnum nr="193"/>
    <gatha type="1"> Neva itthīsu sāmaññaṃ, nāpi bhakkhesu sārathi;</gatha>
    <gatha type="last">Athassa sandhibhedassa, passa yāva sucintitaṃ.</gatha>
    <hangnum nr="194"/>
    <gatha type="1"> Asi  tikkhova maṃsamhi, pesuññaṃ parivattati;</gatha>
    <gatha type="last">Yatthūsabhañca sīhañca, bhakkhayanti migādhamā.</gatha>
    <hangnum nr="195"/>
    <gatha type="1"> Imaṃ so sayanaṃ seti, yamimaṃ <note>[yayimaṃ (sī. pī.), yimaṃ (ka.)]</note> passasi sārathi;</gatha>
    <gatha type="last">Yo vācaṃ sandhibhedassa, pisuṇassa nibodhati.</gatha>
    <hangnum nr="196"/>
    <gatha type="1"> Te janā sukhamedhanti, narā saggagatāriva;</gatha>
    <gatha type="last">Ye vācaṃ sandhibhedassa, nāvabodhanti sārathīti.</gatha>
    <centered>Sandhibhedajātakaṃ navamaṃ.</centered>
    <hangnum/>
    <paragraph> 350. Devatāpañhajātakaṃ (4-5-10)</paragraph>
    <hangnum nr="197"/>
    <gatha type="1"> Hanti hatthehi pādehi, mukhañca parisumbhati;</gatha>
    <gatha type="last">Sa ve rāja piyo hoti, kaṃ tena tvābhipassasi <note>[mabhipassasi (sī.)]</note>.</gatha>
    <hangnum nr="198"/>
    <gatha type="1"> Akkosati yathākāmaṃ, āgamañcassa icchati;</gatha>
    <gatha type="last">Sa  ve rāja piyo hoti, kaṃ tena tvābhipassasi.</gatha>
    <hangnum nr="199"/>
    <gatha type="1"> Abbhakkhāti abhūtena, alikenābhisāraye;</gatha>
    <gatha type="last">Sa ve rāja piyo hoti, kaṃ tena tvābhipassasi.</gatha>
    <hangnum nr="200"/>
    <gatha type="1"> Haraṃ annañca pānañca, vatthasenāsanāni ca;</gatha>
    <gatha type="2">Aññadatthuharā santā, te ve rāja piyā honti;</gatha>
    <gatha type="last">Kaṃ tena tvābhipassasīti.</gatha>
    <centered>Devatāpañhajātakaṃ dasamaṃ.</centered>
    <centered>Cūḷakuṇālavaggo pañcamo.</centered>
    <paragraph>Tassuddānaṃ –</paragraph>
    <gatha type="1">Narānaṃ  asakkhivasimhavaro, nīliyamaggivarañca puna;</gatha>
    <gatha type="last">Puna rasāyasakūṭavaro, tathārañña sārathi hanti dasāti.</gatha>
    <paragraph>Atha vagguddānaṃ –</paragraph>
    <gatha type="1">Kāliṅgaṃ <note>[vivaraṃ (bahūsu)]</note> pucimandañca, kuṭidūsaka kokilā <note>[kuṭidūsaṃ bahubhāṇakaṃ (bahūsu)]</note>;</gatha>
    <gatha type="last">Cūḷakuṇālavaggo so, pañcamo suppakāsitoti.</gatha>
    <centered>Catukkanipātaṃ niṭṭhitaṃ.</centered>
  </text>
</tree>
