<?xml version='1.0' encoding='UTF-8'?>
<tree text="6. Chakkanip&#x101;to" target="text">
  <text>
    <title>1. Avāriyavaggo</title>
    <hangnum/>
    <paragraph> 376. Avāriyajātakaṃ (6-1-1)</paragraph>
    <hangnum nr="1"/>
    <gatha type="1"> Māsu  kujjha bhūmipati, māsu kujjha rathesabha;</gatha>
    <gatha type="last">Kuddhaṃ appaṭikujjhanto, rājā raṭṭhassa pūjito.</gatha>
    <hangnum nr="2"/>
    <gatha type="1"> Gāme vā yadi vāraññe, ninne vā yadi vā thale;</gatha>
    <gatha type="last">Sabbattha anusāsāmi, māsu kujjha <note>[māssu kujjhi (sī. pī.)]</note> rathesabha.</gatha>
    <hangnum nr="3"/>
    <gatha type="1"> Avāriyapitā nāma, ahu gaṅgāya nāviko;</gatha>
    <gatha type="2">Pubbe janaṃ tāretvāna, pacchā yācati vetanaṃ;</gatha>
    <gatha type="last">Tenassa bhaṇḍanaṃ hoti, na ca bhogehi vaḍḍhati.</gatha>
    <hangnum nr="4"/>
    <gatha type="1"> Atiṇṇaṃyeva yācassu, apāraṃ tāta nāvika;</gatha>
    <gatha type="last">Añño hi tiṇṇassa mano, añño hoti pāresino <note>[taresino (sī. pī.), tiresino (syā.)]</note>.</gatha>
    <hangnum nr="5"/>
    <gatha type="1"> Gāme vā yadi vāraññe, ninne vā yadi vā thale;</gatha>
    <gatha type="last">Sabbattha anusāsāmi, māsu kujjhittha nāvika.</gatha>
    <hangnum nr="6"/>
    <gatha type="1"> Yāyevānusāsaniyā, rājā gāmavaraṃ adā;</gatha>
    <gatha type="last">Tāyevānusāsaniyā, nāviko paharī mukhaṃ.</gatha>
    <hangnum nr="7"/>
    <gatha type="1"> Bhattaṃ bhinnaṃ hatā bhariyā, gabbho ca patito chamā;</gatha>
    <gatha type="last">Migova jātarūpena, na tenatthaṃ abandhi sūti <note>[avaḍḍhitunti (sī. syā.), avaḍḍhi sūti (?)]</note>.</gatha>
    <centered>Avāriyajātakaṃ paṭhamaṃ.</centered>
    <hangnum/>
    <paragraph> 377. Setaketujātakaṃ (6-1-2)</paragraph>
    <hangnum nr="8"/>
    <gatha type="1"> Mā  tāta kujjhi na hi sādhu kodho, bahumpi te adiṭṭhamassutañca;</gatha>
    <gatha type="last">Mātā pitā disatā <note>[disā tāta (syā.), disā tā (pī.)]</note> setaketu, ācariyamāhu disataṃ pasatthā.</gatha>
    <hangnum nr="9"/>
    <gatha type="1"> Agārino  annadapānavatthadā <note>[annapānavatthadā (syā. ka.)]</note>, avhāyikā tampi disaṃ vadanti;</gatha>
    <gatha type="last">Esā disā paramā setaketu, yaṃ patvā dukkhī sukhino bhavanti.</gatha>
    <hangnum nr="10"/>
    <gatha type="1"> Kharājinā jaṭilā paṅkadantā, dummakkharūpā <note>[dumukkharūpā (sī. syā.), dummukkharūpā (pī. ka.)]</note> yeme jappanti mante;</gatha>
    <gatha type="last">Kacci nu te mānusake payoge, idaṃ vidū parimuttā apāyā.</gatha>
    <hangnum nr="11"/>
    <gatha type="1"> Pāpāni kammāni katvāna rāja, bahussuto ce na <note>[bahussuto neva (sī. syā.)]</note> careyya dhammaṃ;</gatha>
    <gatha type="last">Sahassavedopi na taṃ paṭicca, dukkhā pamuñce caraṇaṃ apatvā.</gatha>
    <hangnum nr="12"/>
    <gatha type="1"> Sahassavedopi na taṃ paṭicca, dukkhā pamuñce caraṇaṃ apatvā;</gatha>
    <gatha type="last">Maññāmi  vedā aphalā bhavanti, sasaṃyamaṃ caraṇameva <note>[caraṇaññeva (sī. syā. pī.)]</note> saccaṃ.</gatha>
    <hangnum nr="13"/>
    <gatha type="1"> Na heva vedā aphalā bhavanti, sasaṃyamaṃ caraṇameva saccaṃ;</gatha>
    <gatha type="last">Kittiñhi pappoti adhicca vede, santiṃ puṇeti <note>[santaṃ pune’ti (sī. pī.)]</note> caraṇena dantoti.</gatha>
    <centered>Setaketujātakaṃ dutiyaṃ.</centered>
    <hangnum/>
    <paragraph> 378. Darīmukhajātakaṃ (6-1-3)</paragraph>
    <hangnum nr="14"/>
    <gatha type="1"> Paṅko ca kāmā palipo ca kāmā, bhayañca metaṃ timūlaṃ pavuttaṃ;</gatha>
    <gatha type="last">Rajo ca dhūmo ca mayā pakāsitā, hitvā tuvaṃ pabbaja brahmadatta.</gatha>
    <hangnum nr="15"/>
    <gatha type="1"> Gadhito <note>[gathito (sī.)]</note> ca ratto ca adhimucchito ca, kāmesvahaṃ brāhmaṇa bhiṃsarūpaṃ;</gatha>
    <gatha type="last">Taṃ nussahe jīvikattho pahātuṃ, kāhāmi puññāni anappakāni.</gatha>
    <hangnum nr="16"/>
    <gatha type="1"> Yo atthakāmassa hitānukampino, ovajjamāno na karoti sāsanaṃ;</gatha>
    <gatha type="last">Idameva seyyo iti maññamāno, punappunaṃ  gabbhamupeti mando.</gatha>
    <hangnum nr="17"/>
    <gatha type="1"> So ghorarūpaṃ nirayaṃ upeti, subhāsubhaṃ muttakarīsapūraṃ;</gatha>
    <gatha type="last">Sattā sakāye na jahanti giddhā, ye honti kāmesu avītarāgā.</gatha>
    <hangnum nr="18"/>
    <gatha type="1"> Mīḷhena littā ruhirena makkhitā, semhena littā upanikkhamanti;</gatha>
    <gatha type="last">Yaṃ yañhi kāyena phusanti tāvade, sabbaṃ asātaṃ dukhameva kevalaṃ.</gatha>
    <hangnum nr="19"/>
    <gatha type="1"> Disvā vadāmi na hi aññato savaṃ, pubbenivāsaṃ bahukaṃ sarāmi;</gatha>
    <gatha type="last">Citrāhi gāthāhi subhāsitāhi, darīmukho nijjhāpayi sumedhanti.</gatha>
    <centered>Darīmukhajātakaṃ tatiyaṃ.</centered>
    <hangnum/>
    <paragraph> 379. Nerujātakaṃ (6-1-4)</paragraph>
    <hangnum nr="20"/>
    <gatha type="1"> Kākolā kākasaṅghā ca, mayañca patataṃ varā <note>[vara (ka.) mayantipadassa hi visesanaṃ]</note>;</gatha>
    <gatha type="last">Sabbeva sadisā homa, imaṃ āgamma pabbataṃ.</gatha>
    <hangnum nr="21"/>
    <gatha type="1"> Idha  sīhā ca byagghā ca, siṅgālā ca migādhamā;</gatha>
    <gatha type="last">Sabbeva  sadisā honti, ayaṃ ko nāma pabbato.</gatha>
    <hangnum nr="22"/>
    <gatha type="1"> Imaṃ  nerūti <note>[nerunti (sī. syā.)]</note> jānanti, manussā pabbatuttamaṃ;</gatha>
    <gatha type="last">Idha vaṇṇena sampannā, vasanti sabbapāṇino.</gatha>
    <hangnum nr="23"/>
    <gatha type="1"> Amānanā yattha siyā, santānaṃ vā vimānanā;</gatha>
    <gatha type="last">Hīnasammānanā vāpi, na tattha vasatiṃ vase <note>[vasatī vase (syā.), vasa divase (pī.)]</note>.</gatha>
    <hangnum nr="24"/>
    <gatha type="1"> Yatthālaso ca dakkho ca, sūro bhīru ca pūjiyā;</gatha>
    <gatha type="last">Na tattha santo vasanti, avisesakare nare <note>[nage (sī. syā. pī.)]</note>.</gatha>
    <hangnum nr="25"/>
    <gatha type="1"> Nāyaṃ neru vibhajati, hīnaukkaṭṭhamajjhime;</gatha>
    <gatha type="last">Avisesakaro neru, handa neruṃ jahāmaseti.</gatha>
    <centered>Nerujātakaṃ catutthaṃ.</centered>
    <hangnum/>
    <paragraph> 380. Āsaṅkajātakaṃ (6-1-5)</paragraph>
    <hangnum nr="26"/>
    <gatha type="1"> Āsāvatī nāma latā, jātā cittalatāvane;</gatha>
    <gatha type="last">Tassā vassasahassena, ekaṃ nibbattate phalaṃ.</gatha>
    <hangnum nr="27"/>
    <gatha type="1"> Taṃ devā payirupāsanti, tāva dūraphalaṃ satiṃ;</gatha>
    <gatha type="last">Āsīseva <note>[āsiṃseva (sī. syā. pī.)]</note> tuvaṃ rāja, āsā phalavatī sukhā.</gatha>
    <hangnum nr="28"/>
    <gatha type="1"> Āsīsateva <note>[āsiṃsetheva (sī. syā. pī.)]</note> so pakkhī, āsīsateva <note>[āsiṃsetheva (sī. syā. pī.)]</note> so dijo;</gatha>
    <gatha type="2">Tassa cāsā <note>[tassevāsā (syā.)]</note> samijjhati, tāva dūragatā satī;</gatha>
    <gatha type="last">Āsīseva tuvaṃ rāja, āsā phalavatī sukhā.</gatha>
    <hangnum nr="29"/>
    <gatha type="1"> Sampesi kho maṃ vācāya, na ca sampesi <note>[saṃsesi (ka.)]</note> kammunā;</gatha>
    <gatha type="last">Mālā  sereyyakasseva, vaṇṇavantā agandhikā.</gatha>
    <hangnum nr="30"/>
    <gatha type="1"> Aphalaṃ madhuraṃ vācaṃ, yo mittesu pakubbati;</gatha>
    <gatha type="last">Adadaṃ avissajaṃ bhogaṃ, sandhi tenassa jīrati.</gatha>
    <hangnum nr="31"/>
    <gatha type="1"> Yañhi kayirā tañhi vade, yaṃ na kayirā na taṃ vade;</gatha>
    <gatha type="last">Akarontaṃ bhāsamānaṃ, parijānanti paṇḍitā.</gatha>
    <hangnum nr="32"/>
    <gatha type="1"> Balañca vata me khīṇaṃ, pātheyyañca na vijjati;</gatha>
    <gatha type="last">Saṅke pāṇūparodhāya, handa dāni vajāmahaṃ.</gatha>
    <hangnum nr="33"/>
    <gatha type="1"> Etadeva  hi me nāmaṃ, yaṃ nāmasmi rathesabha;</gatha>
    <gatha type="last">Āgamehi mahārāja, pitaraṃ āmantayāmahanti.</gatha>
    <centered>Āsaṅkajātakaṃ pañcamaṃ.</centered>
    <hangnum/>
    <paragraph> 381. Migālopajātakaṃ (6-1-6)</paragraph>
    <hangnum nr="34"/>
    <gatha type="1"> Na me rucci migālopa, yassa te tādisī gatī;</gatha>
    <gatha type="last">Atuccaṃ tāta patasi, abhūmiṃ tāta sevasi.</gatha>
    <hangnum nr="35"/>
    <gatha type="1"> Catukkaṇṇaṃva kedāraṃ, yadā te pathavī siyā;</gatha>
    <gatha type="last">Tato tāta nivattassu, māssu etto paraṃ gami.</gatha>
    <hangnum nr="36"/>
    <gatha type="1"> Santi aññepi sakuṇā, pattayānā vihaṅgamā;</gatha>
    <gatha type="last">Akkhittā vātavegena, naṭṭhā te sassatīsamā.</gatha>
    <hangnum nr="37"/>
    <gatha type="1"> Akatvā apanandassa <note>[aparaṇṇassa (sī. syā. pī.)]</note>, pitu vuddhassa sāsanaṃ;</gatha>
    <gatha type="last">Kālavāte  atikkamma, verambhānaṃ vasaṃ agā <note>[gato (sī.)]</note>.</gatha>
    <hangnum nr="38"/>
    <gatha type="1"> Tassa puttā ca dārā ca, ye caññe anujīvino;</gatha>
    <gatha type="last">Sabbe byasanamāpāduṃ, anovādakare dije.</gatha>
    <hangnum nr="39"/>
    <gatha type="1"> Evampi idha vuddhānaṃ, yo vākyaṃ nāvabujjhati;</gatha>
    <gatha type="2">Atisīmacaro <note>[atisīmaṃ caro (sī. syā. ka.)]</note> ditto, gijjhovātītasāsano;</gatha>
    <gatha type="last">Sabbe byasanaṃ papponti, akatvā buddhasāsananti.</gatha>
    <centered>Migālopajātakaṃ chaṭṭhaṃ.</centered>
    <hangnum/>
    <paragraph> 382. Sirikāḷakaṇṇijātakaṃ (6-1-7)</paragraph>
    <hangnum nr="40"/>
    <gatha type="1"> Kā nu kāḷena vaṇṇena, na cāpi <note>[na cāsi (sī.)]</note> piyadassanā;</gatha>
    <gatha type="last">Kā vā tvaṃ kassa vā dhītā, kathaṃ jānemu taṃ mayaṃ.</gatha>
    <hangnum nr="41"/>
    <gatha type="1"> Mahārājassahaṃ dhītā, virūpakkhassa caṇḍiyā;</gatha>
    <gatha type="2">Ahaṃ kāḷī alakkhikā, kāḷakaṇṇīti maṃ vidū;</gatha>
    <gatha type="last">Okāsaṃ yācito dehi, vasemu tava santike.</gatha>
    <hangnum nr="42"/>
    <gatha type="1"> Kiṃsīle  kiṃsamācāre, purise nivisase tuvaṃ;</gatha>
    <gatha type="last">Puṭṭhā me kāḷi akkhāhi, kathaṃ <note>[yathā (sī. pī.)]</note> jānemu taṃ mayaṃ.</gatha>
    <hangnum nr="43"/>
    <gatha type="1"> Makkhī paḷāsī sārambhī, issukī maccharī saṭho;</gatha>
    <gatha type="last">So mayhaṃ puriso kanto, laddhaṃ yassa vinassati.</gatha>
    <hangnum nr="44"/>
    <gatha type="1"> Kodhano  upanāhī ca, pisuṇo ca vibhedako;</gatha>
    <gatha type="last">Kaṇḍakavāco <note>[aṇḍakavāco (ka. sī. pī.)]</note> pharuso, so me kantataro tato.</gatha>
    <hangnum nr="45"/>
    <gatha type="1"> Ajja  suveti puriso, sadatthaṃ nāvabujjhati;</gatha>
    <gatha type="last">Ovajjamāno kuppati, seyyaṃ so atimaññati.</gatha>
    <hangnum nr="46"/>
    <gatha type="1"> Davappaluddho <note>[devappaluddho (ka.), davappaladdho (pī.)]</note> puriso, sabbamittehi dhaṃsati;</gatha>
    <gatha type="last">So mayhaṃ puriso kanto, tasmiṃ homi anāmayā.</gatha>
    <hangnum nr="47"/>
    <gatha type="1"> Apehi etto tvaṃ kāḷi, netaṃ amhesu vijjati;</gatha>
    <gatha type="last">Aññaṃ janapadaṃ gaccha, nigame rājadhāniyo.</gatha>
    <hangnum nr="48"/>
    <gatha type="1"> Ahampi kho taṃ <note>[cetaṃ (sī.)]</note> jānāmi, netaṃ tumhesu vijjati;</gatha>
    <gatha type="2">Santi loke alakkhikā, saṅgharanti bahuṃ dhanaṃ;</gatha>
    <gatha type="last">Ahaṃ devo ca me bhātā, ubho naṃ vidhamāmase.</gatha>
    <hangnum nr="49"/>
    <gatha type="1"> Kā nu dibbena vaṇṇena, pathabyā supatiṭṭhitā;</gatha>
    <gatha type="last">Kā vā tvaṃ kassa vā dhītā, kathaṃ jānemu taṃ mayaṃ.</gatha>
    <hangnum nr="50"/>
    <gatha type="1"> Mahārājassahaṃ dhītā, dhataraṭṭhassa sirīmato <note>[dhataraṭṭhasirīmato (syā. ka.)]</note>;</gatha>
    <gatha type="2">Ahaṃ sirī ca lakkhī ca, bhūripaññāti maṃ vidū;</gatha>
    <gatha type="last">Okāsaṃ yācito dehi, vasemu tava santike.</gatha>
    <hangnum nr="51"/>
    <gatha type="1"> Kiṃsīle kiṃsamācāre, purise nivisase tuvaṃ;</gatha>
    <gatha type="last">Puṭṭhā me lakkhi akkhāhi, kathaṃ <note>[yathā (sī. pī.)]</note> jānemu taṃ mayaṃ.</gatha>
    <hangnum nr="52"/>
    <gatha type="1"> Yo  cāpi sīte athavāpi uṇhe, vātātape ḍaṃsasarīsape ca;</gatha>
    <gatha type="2">Khudhaṃ <note>[khuddaṃ (syā. ka.), khudaṃ (pī.)]</note> pipāsaṃ abhibhuyya sabbaṃ, rattintivaṃ yo satataṃ niyutto;</gatha>
    <gatha type="last">Kālāgatañca  na hāpeti atthaṃ, so me manāpo nivise ca tamhi.</gatha>
    <hangnum nr="53"/>
    <gatha type="1"> Akkodhano mittavā cāgavā ca, sīlūpapanno asaṭhojubhūto <note>[asaṭho ujjubhūto (pī.)]</note>;</gatha>
    <gatha type="2">Saṅgāhako sakhilo saṇhavāco, mahattapattopi nivātavutti;</gatha>
    <gatha type="last">Tasmiṃhaṃ <note>[tasmāhaṃ (sī. pī.)]</note> pose vipulā bhavāmi, ūmi samuddassa yathāpi vaṇṇaṃ.</gatha>
    <hangnum nr="54"/>
    <gatha type="1"> Yo cāpi mitte athavā amitte, seṭṭhe sarikkhe atha vāpi hīne;</gatha>
    <gatha type="2">Atthaṃ carantaṃ athavā anatthaṃ, āvī raho saṅgahameva vatte <note>[vatto (syā. ka.)]</note>.</gatha>
    <gatha type="last">Vācaṃ na vajjā pharusaṃ kadāci, matassa jīvassa ca tassa homi.</gatha>
    <hangnum nr="55"/>
    <gatha type="1"> Etesaṃ yo aññataraṃ labhitvā, kantā sirī <note>[kantasiriṃ (katthaci), kantaṃ siriṃ (syā.) aṭṭhakathāyaṃ dutiyatatiyapāṭhantarāni]</note> majjati appapañño;</gatha>
    <gatha type="last">Taṃ dittarūpaṃ visamaṃ carantaṃ, karīsaṭhānaṃva <note>[karīsajātaṃ va (sī. syā.)]</note> vivajjayāmi.</gatha>
    <hangnum nr="56"/>
    <gatha type="1"> Attanā  kurute lakkhiṃ, alakkhiṃ kurutattanā;</gatha>
    <gatha type="last">Na  hi lakkhiṃ alakkhiṃ vā, añño aññassa kārakoti.</gatha>
    <centered>Sirikāḷakaṇṇijātakaṃ sattamaṃ.</centered>
    <hangnum/>
    <paragraph> 383. Kukkuṭajātakaṃ (6-1-8)</paragraph>
    <hangnum nr="57"/>
    <gatha type="1"> Sucittapattachadana , tambacūḷa vihaṅgama;</gatha>
    <gatha type="last">Oroha dumasākhāya, mudhā bhariyā bhavāmi te.</gatha>
    <hangnum nr="58"/>
    <gatha type="1"> Catuppadī tvaṃ kalyāṇi, dvipadāhaṃ manorame;</gatha>
    <gatha type="last">Migī pakkhī asaññuttā, aññaṃ pariyesa sāmikaṃ.</gatha>
    <hangnum nr="59"/>
    <gatha type="1"> Komārikā te hessāmi, mañjukā piyabhāṇinī;</gatha>
    <gatha type="last">Vinda maṃ ariyena vedena, sāvaya maṃ yadicchasi.</gatha>
    <hangnum nr="60"/>
    <gatha type="1"> Kuṇapādini lohitape, cori kukkuṭapothini;</gatha>
    <gatha type="last">Na tvaṃ ariyena vedena, mamaṃ bhattāramicchasi.</gatha>
    <hangnum nr="61"/>
    <gatha type="1"> Evampi caturā <note>[cāturā (syā. ka.)]</note> nārī, disvāna sadhanaṃ <note>[pavaraṃ (sī. syā. pī.)]</note> naraṃ;</gatha>
    <gatha type="last">Nenti saṇhāhi vācāhi, biḷārī viya kukkuṭaṃ.</gatha>
    <hangnum nr="62"/>
    <gatha type="1"> Yo ca uppatitaṃ atthaṃ, na khippamanubujjhati;</gatha>
    <gatha type="last">Amittavasamanveti, pacchā ca anutappati.</gatha>
    <hangnum nr="63"/>
    <gatha type="1"> Yo ca uppatitaṃ atthaṃ, khippameva nibodhati;</gatha>
    <gatha type="last">Muccate  sattusambādhā, kukkuṭova biḷāriyāti.</gatha>
    <centered>Kukkuṭajātakaṃ aṭṭhamaṃ.</centered>
    <hangnum/>
    <paragraph> 384. Dhammadhajajātakaṃ (6-1-9)</paragraph>
    <hangnum nr="64"/>
    <gatha type="1"> Dhammaṃ caratha ñātayo, dhammaṃ caratha bhaddaṃ vo <note>[bhadda vo (ka.)]</note>;</gatha>
    <gatha type="last">Dhammacārī sukhaṃ seti, asmiṃ loke paramhi ca.</gatha>
    <hangnum nr="65"/>
    <gatha type="1"> Bhaddako vatayaṃ pakkhī, dijo paramadhammiko;</gatha>
    <gatha type="last">Ekapādena tiṭṭhanto, dhammamevānusāsati.</gatha>
    <hangnum nr="66"/>
    <gatha type="1"> Nāssa sīlaṃ vijānātha, anaññāya pasaṃsatha;</gatha>
    <gatha type="last">Bhutvā aṇḍañca potañca <note>[chāpe ca (sī. pī.)]</note>, dhammo dhammoti bhāsati.</gatha>
    <hangnum nr="67"/>
    <gatha type="1"> Aññaṃ bhaṇati vācāya, aññaṃ kāyena kubbati;</gatha>
    <gatha type="last">Vācāya no ca kāyena, na taṃ dhammaṃ adhiṭṭhito.</gatha>
    <hangnum nr="68"/>
    <gatha type="1"> Vācāya  sakhilo manoviduggo, channo kūpasayova kaṇhasappo;</gatha>
    <gatha type="last">Dhammadhajo gāmanigamāsusādhu <note>[gāmanigamāsu sādhusammato (sī.), gāmanigamasādhu (pī.)]</note>, dujjāno purisena bālisena.</gatha>
    <hangnum nr="69"/>
    <gatha type="1"> Imaṃ  tuṇḍehi pakkhehi, pādā cimaṃ viheṭhatha <note>[vipothatha (pī.)]</note>;</gatha>
    <gatha type="last">Chavañhimaṃ vināsetha, nāyaṃ saṃvāsanārahoti.</gatha>
    <centered>Dhammadhajajātakaṃ navamaṃ.</centered>
    <hangnum/>
    <paragraph> 385. Nandiyamigarājajātakaṃ (6-1-10)</paragraph>
    <hangnum nr="70"/>
    <gatha type="1"> Sace brāhmaṇa gacchesi, sākete <note>[sāketaṃ (sī. syā.)]</note> ajjunaṃ <note>[añjhanaṃ (sī. syā. pī.)]</note> vanaṃ;</gatha>
    <gatha type="2">Vajjāsi nandiyaṃ nāma, puttaṃ asmākamorasaṃ;</gatha>
    <gatha type="last">Mātā pitā ca te vuddhā, te taṃ icchanti passituṃ.</gatha>
    <hangnum nr="71"/>
    <gatha type="1"> Bhuttā mayā nivāpāni, rājino pānabhojanaṃ;</gatha>
    <gatha type="last">Taṃ rājapiṇḍaṃ avabhottuṃ <note>[avabhottaṃ (ka.)]</note>, nāhaṃ brāhmaṇa mussahe.</gatha>
    <hangnum nr="72"/>
    <gatha type="1"> Odahissāmahaṃ passaṃ, khurappānissa <note>[khurappāṇissa (sī.), khurapāṇissa (pī.), khurappapāṇissa (?)]</note> rājino;</gatha>
    <gatha type="last">Tadāhaṃ sukhito mutto, api passeyya mātaraṃ.</gatha>
    <hangnum nr="73"/>
    <gatha type="1"> Migarājā pure āsiṃ, kosalassa niketane <note>[niketave (sī. syā. pī.)]</note>;</gatha>
    <gatha type="last">Nandiyo nāma nāmena, abhirūpo catuppado.</gatha>
    <hangnum nr="74"/>
    <gatha type="1"> Taṃ maṃ vadhitumāgacchi, dāyasmiṃ ajjune vane;</gatha>
    <gatha type="last">Dhanuṃ ārajjaṃ <note>[ārajjuṃ (niyya), adejjhaṃ (sī. pī.) advedhābhāvaṃ ekībhāvanti attho]</note> katvāna, usuṃ sannayha <note>[sandhāya (sī. pī.)]</note> kosalo.</gatha>
    <hangnum nr="75"/>
    <gatha type="1"> Tassāhaṃ  odahiṃ passaṃ, khurappānissa rājino;</gatha>
    <gatha type="last">Tadāhaṃ  sukhito mutto, mātaraṃ daṭṭhumāgatoti.</gatha>
    <centered>Nandiyamigarājajātakaṃ dasamaṃ.</centered>
    <centered>Avāriyavaggo paṭhamo.</centered>
    <paragraph>Tassuddānaṃ –</paragraph>
    <gatha type="1">Atha kujjharathesabha ketuvaro, sadarīmukha neru latā ca puna;</gatha>
    <gatha type="last">Apananda sirī ca sucittavaro, atha dhammika nandimigena dasāti.</gatha>
    <title>2. Kharaputtavaggo</title>
    <hangnum/>
    <paragraph> 386. Kharaputtajātakaṃ (6-2-1)</paragraph>
    <hangnum nr="76"/>
    <gatha type="1"> Saccaṃ  kirevamāhaṃsu, vastaṃ <note>[bhastaṃ (sī. pī.), kalakaṃ (syā.), garaṃ (ka.)]</note> bāloti paṇḍitā;</gatha>
    <gatha type="last">Passa bālo rahokammaṃ, āvikubbaṃ na bujjhati.</gatha>
    <hangnum nr="77"/>
    <gatha type="1"> Tvaṃ khopi <note>[tvaṃ nu kho (sī. syā.), tvañca kho (pī.)]</note> samma bālosi, kharaputta vijānahi;</gatha>
    <gatha type="last">Rajjuyā hi <note>[rajjuyāsi (pī.)]</note> parikkhitto, vaṅkoṭṭho ohitomukho.</gatha>
    <hangnum nr="78"/>
    <gatha type="1"> Aparampi samma te bālyaṃ <note>[ayampi samma te bālo (ka.)]</note>, yo mutto na palāyasi;</gatha>
    <gatha type="last">So ca bālataro samma, yaṃ tvaṃ vahasi senakaṃ.</gatha>
    <hangnum nr="79"/>
    <gatha type="1"> Yaṃ nu samma ahaṃ bālo, ajarāja vijānahi;</gatha>
    <gatha type="last">Atha  kena senako bālo, taṃ me akkhāhi pucchito.</gatha>
    <hangnum nr="80"/>
    <gatha type="1"> Uttamatthaṃ labhitvāna, bhariyāya yo padassati <note>[bhayiyā yo padassati (pī.), bhayiyā na bhavissati (ka.)]</note>;</gatha>
    <gatha type="last">Tena jahissatattānaṃ, sā cevassa na hessati.</gatha>
    <hangnum nr="81"/>
    <gatha type="1"> Na  ve piyammeti <note>[na piyameti (ka.), na piyamedanti (katthaci)]</note> janinda tādiso, attaṃ niraṃkatvā piyāni sevati <note>[sevaye (?)]</note>;</gatha>
    <gatha type="last">Attāva seyyo paramā ca seyyo, labbhā piyā ocitatthena pacchāti.</gatha>
    <centered>Kharaputtajātakaṃ paṭhamaṃ.</centered>
    <hangnum/>
    <paragraph> 387. Sūcijātakaṃ (6-2-2)</paragraph>
    <hangnum nr="82"/>
    <gatha type="1"> Akakkasaṃ apharusaṃ, kharadhotaṃ supāsiyaṃ;</gatha>
    <gatha type="last">Sukhumaṃ tikhiṇaggañca, ko sūciṃ ketumicchati.</gatha>
    <hangnum nr="83"/>
    <gatha type="1"> Sumajjañca supāsañca, anupubbaṃ <note>[anupubba (sī. syā.)]</note> suvaṭṭitaṃ;</gatha>
    <gatha type="last">Ghanaghātimaṃ paṭithaddhaṃ, ko sūciṃ ketumicchati.</gatha>
    <hangnum nr="84"/>
    <gatha type="1"> Ito dāni patāyanti, sūciyo baḷisāni ca;</gatha>
    <gatha type="last">Koyaṃ kammāragāmasmiṃ, sūciṃ vikketumicchati.</gatha>
    <hangnum nr="85"/>
    <gatha type="1"> Ito satthāni gacchanti, kammantā vividhā puthū;</gatha>
    <gatha type="last">Koyaṃ kammāragāmasmiṃ, sūciṃ vikketumicchati <note>[marahati (sī. syā. pī.)]</note>.</gatha>
    <hangnum nr="86"/>
    <gatha type="1"> Sūciṃ  kammāragāmasmiṃ, vikketabbā pajānatā;</gatha>
    <gatha type="last">Ācariyāva jānanti <note>[ācariyā sañjānanti (ka.), ācariyā pajānanti (syā.), ācariyāva sañjānanti (pī.)]</note>, kammaṃ sukatadukkaṭaṃ <note>[dukkataṃ (sī. pī.)]</note>.</gatha>
    <hangnum nr="87"/>
    <gatha type="1"> Imaṃ  ce <note>[imañca (sī. syā. pī.)]</note> te pitā bhadde, sūciṃ jaññā mayā kataṃ;</gatha>
    <gatha type="last">Tayā ca maṃ nimanteyya, yañcatthaññaṃ ghare dhananti.</gatha>
    <centered>Sūcijātakaṃ dutiyaṃ.</centered>
    <hangnum/>
    <paragraph> 388. Tuṇḍilajātakaṃ (6-2-3)</paragraph>
    <hangnum nr="88"/>
    <gatha type="1"> Navachannake <note>[navachandake (sī. pī.), navacchaddake (syā.)]</note> dāni <note>[doṇi (ka.), dānaṃ, dāne (katthaci)]</note> diyyati, puṇṇāyaṃ doṇi suvāminī ṭhitā;</gatha>
    <gatha type="last">Bahuke jane pāsapāṇike, no ca kho me paṭibhāti bhuñjituṃ.</gatha>
    <hangnum nr="89"/>
    <gatha type="1"> Tasasi  bhamasi leṇamicchasi, attāṇosi kuhiṃ gamissasi;</gatha>
    <gatha type="last">Appossukko bhuñja tuṇḍila, maṃsatthāya hi positāmhase <note>[posiyāmase (sī. syā. pī.)]</note>.</gatha>
    <hangnum nr="90"/>
    <gatha type="1"> Ogaha rahadaṃ akaddamaṃ, sabbaṃ sedamalaṃ pavāhaya;</gatha>
    <gatha type="last">Gaṇhāhi navaṃ vilepanaṃ, yassa  gandho na kadāci chijjati.</gatha>
    <hangnum nr="91"/>
    <gatha type="1"> Katamo rahado akaddamo, kiṃsu sedamalanti vuccati;</gatha>
    <gatha type="last">Katamañca navaṃ vilepanaṃ, yassa gandho na kadāci chijjati.</gatha>
    <hangnum nr="92"/>
    <gatha type="1"> Dhammo rahado akaddamo, pāpaṃ sedamalanti vuccati;</gatha>
    <gatha type="last">Sīlañca navaṃ vilepanaṃ, tassa gandho na kadāci chijjati.</gatha>
    <hangnum nr="93"/>
    <gatha type="1"> Nandanti sarīraghātino, na ca nandanti sarīradhārino;</gatha>
    <gatha type="last">Puṇṇāya ca puṇṇamāsiyā, ramamānāva jahanti jīvitanti.</gatha>
    <centered>Tuṇḍilajātakaṃ tatiyaṃ.</centered>
    <hangnum/>
    <paragraph> 389. Suvaṇṇakakkaṭajātakaṃ (6-2-4)</paragraph>
    <hangnum nr="94"/>
    <gatha type="1"> Siṅgīmigo āyatacakkhunetto, aṭṭhittaco vārisayo alomo;</gatha>
    <gatha type="last">Tenābhibhūto kapaṇaṃ rudāmi, hare sakhā kissa nu maṃ jahāsi.</gatha>
    <hangnum nr="95"/>
    <gatha type="1"> So  passasanto mahatā phaṇena, bhujaṅgamo kakkaṭamajjhapatto;</gatha>
    <gatha type="last">Sakhā sakhāraṃ paritāyamāno, bhujaṅgamaṃ kakkaṭako gahesi.</gatha>
    <hangnum nr="96"/>
    <gatha type="1"> Na vāyasaṃ no pana kaṇhasappaṃ, ghāsatthiko kakkaṭako adeyya;</gatha>
    <gatha type="last">Pucchāmi taṃ āyatacakkhunetta, atha kissa hetumha ubho gahītā.</gatha>
    <hangnum nr="97"/>
    <gatha type="1"> Ayaṃ puriso mama atthakāmo, yo maṃ gahetvāna dakāya neti;</gatha>
    <gatha type="last">Tasmiṃ mate dukkhamanappakaṃ me, ahañca eso ca ubho na homa.</gatha>
    <hangnum nr="98"/>
    <gatha type="1"> Mamañca disvāna pavaddhakāyaṃ, sabbo jano hiṃsitumeva micche;</gatha>
    <gatha type="last">Sāduñca thūlañca muduñca maṃsaṃ, kākāpi maṃ disvāna <note>[disva (sī. pī.)]</note> viheṭhayeyyuṃ.</gatha>
    <hangnum nr="99"/>
    <gatha type="1"> Sacetassa  hetumha ubho gahītā, uṭṭhātu poso visamāvamāmi <note>[visamācamāmi (sī. pī. ka.)]</note>;</gatha>
    <gatha type="last">Mamañca kākañca pamuñca khippaṃ, pure  visaṃ gāḷhamupeti maccaṃ.</gatha>
    <hangnum nr="100"/>
    <gatha type="1"> Sappaṃ pamokkhāmi na tāva kākaṃ, paṭibandhako <note>[paṭibaddhako (sī. pī.)]</note> hohiti <note>[hoti hi (syā.)]</note> tāva kāko;</gatha>
    <gatha type="last">Purisañca disvāna sukhiṃ arogaṃ, kākaṃ pamokkhāmi yatheva sappaṃ.</gatha>
    <hangnum nr="101"/>
    <gatha type="1"> Kāko  tadā devadatto ahosi, māro pana kaṇhasappo ahosi;</gatha>
    <gatha type="last">Ānandabhaddo kakkaṭako ahosi, ahaṃ tadā brāhmaṇo homi satthāti <note>[tatthāti (sī. pī.)]</note>.</gatha>
    <centered>Suvaṇṇakakkaṭajātakaṃ catutthaṃ.</centered>
    <hangnum/>
    <paragraph> 390. Mayhakajātakaṃ (6-2-5)</paragraph>
    <hangnum nr="102"/>
    <gatha type="1"> Sakuṇo mayhako nāma, girisānudarīcaro;</gatha>
    <gatha type="last">Pakkaṃ pipphalimāruyha, mayhaṃ mayhanti kandati.</gatha>
    <hangnum nr="103"/>
    <gatha type="1"> Tassevaṃ vilapantassa, dijasaṅghā samāgatā;</gatha>
    <gatha type="last">Bhutvāna pipphaliṃ yanti, vilapatveva so dijo.</gatha>
    <hangnum nr="104"/>
    <gatha type="1"> Evameva idhekacco, saṅgharitvā bahuṃ dhanaṃ;</gatha>
    <gatha type="last">Nevattano na ñātīnaṃ, yathodhiṃ paṭipajjati.</gatha>
    <hangnum nr="105"/>
    <gatha type="1"> Na so acchādanaṃ bhattaṃ, na mālaṃ na vilepanaṃ;</gatha>
    <gatha type="last">Anubhoti <note>[nānubhoti (syā. ka.)]</note> sakiṃ kiñci, na saṅgaṇhāti ñātake.</gatha>
    <hangnum nr="106"/>
    <gatha type="1"> Tassevaṃ vilapantassa, mayhaṃ mayhanti rakkhato;</gatha>
    <gatha type="2">Rājāno atha vā corā, dāyadā ye va <note>[ye ca (syā. ka.)]</note> appiyā;</gatha>
    <gatha type="last">Dhanamādāya gacchanti, vilapatveva so naro.</gatha>
    <hangnum nr="107"/>
    <gatha type="1"> Dhīro <note>[dhīro ca (sī.)]</note> bhoge adhigamma, saṅgaṇhāti ca ñātake;</gatha>
    <gatha type="last">Tena so kittiṃ pappoti, pecca sagge pamodatīti <note>[sagge ca modatīti (sī. pī.)]</note>.</gatha>
    <centered>Mayhakajātakaṃ pañcamaṃ.</centered>
    <hangnum/>
    <paragraph> 391. Vijjādharajātakaṃ (6-2-6)</paragraph>
    <hangnum nr="108"/>
    <gatha type="1"> Dubbaṇṇarūpaṃ tuvamariyavaṇṇī, purakkhatvā <note>[purakkhitvā (syā. ka.)]</note> pañjaliko namassasi;</gatha>
    <gatha type="last">Seyyo nu te so udavā <note>[udāhu (syā. ka.)]</note> sarikkho, nāmaṃ parassattano cāpi brūhi.</gatha>
    <hangnum nr="109"/>
    <gatha type="1"> Na  nāmagottaṃ gaṇhanti rāja, sammaggatānujjugatāna <note>[samaggatānujjugatāna (syā.), samuggatānujjugatāna (ka.)]</note> devā;</gatha>
    <gatha type="last">Ahañca te nāmadheyyaṃ vadāmi, sakkohamasmī tidasānamindo.</gatha>
    <hangnum nr="110"/>
    <gatha type="1"> Yo  disvā bhikkhuṃ caraṇūpapannaṃ, purakkhatvā pañjaliko namassati;</gatha>
    <gatha type="last">Pucchāmi taṃ devarājetamatthaṃ, ito  cuto kiṃ labhate sukhaṃ so.</gatha>
    <hangnum nr="111"/>
    <gatha type="1"> Yo disvā bhikkhuṃ caraṇūpapannaṃ, purakkhatvā pañjaliko namassati;</gatha>
    <gatha type="last">Diṭṭheva dhamme labhate pasaṃsaṃ, saggañca so yāti sarīrabhedā.</gatha>
    <hangnum nr="112"/>
    <gatha type="1"> Lakkhī vata me udapādi ajja, yaṃ vāsavaṃ bhūtapatiddasāma;</gatha>
    <gatha type="last">Bhikkhuñca disvāna tuvañca sakka, kāhāmi puññāni anappakāni.</gatha>
    <hangnum nr="113"/>
    <gatha type="1"> Addhā have sevitabbā sapaññā, bahussutā ye bahuṭhānacintino;</gatha>
    <gatha type="last">Bhikkhuñca disvāna mamañca rāja, karohi puññāni anappakāni.</gatha>
    <hangnum nr="114"/>
    <gatha type="1"> Akkodhano niccapasannacitto, sabbātithīyācayogo bhavitvā;</gatha>
    <gatha type="last">Nihacca mānaṃ abhivādayissaṃ, sutvāna devinda subhāsitānīti.</gatha>
    <centered>Vijjādhara <note>[dhajaviheṭhaka (sī. pī.), pabbajitaviheṭhaka (syā.)]</note> jātakaṃ chaṭṭhaṃ.</centered>
    <hangnum/>
    <paragraph> 392. Siṅghapupphajātakaṃ (6-2-7)</paragraph>
    <hangnum nr="115"/>
    <gatha type="1"> Yametaṃ <note>[yamekaṃ (pī.)]</note> vārijaṃ pupphaṃ, adinnaṃ upasiṅghasi;</gatha>
    <gatha type="last">Ekaṅgametaṃ theyyānaṃ, gandhathenosi mārisa.</gatha>
    <hangnum nr="116"/>
    <gatha type="1"> Na harāmi na bhañjāmi, ārā siṅghāmi vārijaṃ;</gatha>
    <gatha type="last">Atha kena nu vaṇṇena, gandhathenoti vuccati.</gatha>
    <hangnum nr="117"/>
    <gatha type="1"> Yoyaṃ bhisāni khaṇati, puṇḍarīkāni bhañjati;</gatha>
    <gatha type="last">Evaṃ ākiṇṇakammanto, kasmā eso na vuccati.</gatha>
    <hangnum nr="118"/>
    <gatha type="1"> Ākiṇṇaluddo puriso, dhāticelaṃva makkhito;</gatha>
    <gatha type="last">Tasmiṃ me vacanaṃ natthi, tañcārahāmi vattave.</gatha>
    <hangnum nr="119"/>
    <gatha type="1"> Anaṅgaṇassa posassa, niccaṃ sucigavesino;</gatha>
    <gatha type="last">Vālaggamattaṃ pāpassa, abbhāmattaṃva khāyati.</gatha>
    <hangnum nr="120"/>
    <gatha type="1"> Addhā maṃ yakkha jānāsi, atho maṃ anukampasi;</gatha>
    <gatha type="last">Punapi yakkha vajjāsi, yadā passasi edisaṃ.</gatha>
    <hangnum nr="121"/>
    <gatha type="1"> Neva taṃ upajīvāmi, napi te bhatakāmhase <note>[bhatakamhase (sī. pī.), bhatikamhase (syā.)]</note>;</gatha>
    <gatha type="last">Tvameva bhikkhu jāneyya, yena gaccheyya suggatinti.</gatha>
    <centered>Siṅghapuppha <note>[bhisapuppha (sī. pī.), upasiṅghapuppha (syā.)]</note> jātakaṃ sattamaṃ.</centered>
    <hangnum/>
    <paragraph> 393. Vighāsādajātakaṃ (6-2-8)</paragraph>
    <hangnum nr="122"/>
    <gatha type="1"> Susukhaṃ  vata jīvanti, ye janā vighāsādino;</gatha>
    <gatha type="last">Diṭṭheva  dhamme pāsaṃsā, samparāye ca suggatī.</gatha>
    <hangnum nr="123"/>
    <gatha type="1"> Sukassa <note>[suvassa (sī. syā. pī.)]</note> bhāsamānassa, na nisāmetha paṇḍitā;</gatha>
    <gatha type="last">Idaṃ suṇātha sodariyā, amhevāyaṃ pasaṃsati.</gatha>
    <hangnum nr="124"/>
    <gatha type="1"> Nāhaṃ tumhe pasaṃsāmi, kuṇapādā suṇātha me;</gatha>
    <gatha type="last">Ucchiṭṭhabhojino <note>[bhojanā (ka.)]</note> tumhe, na tumhe vighāsādino.</gatha>
    <hangnum nr="125"/>
    <gatha type="1"> Sattavassā  pabbajitā, mejjhāraññe <note>[majjheraññe (ka.)]</note> sikhaṇḍino;</gatha>
    <gatha type="2">Vighāseneva yāpentā, mayaṃ ce bhoto gārayhā;</gatha>
    <gatha type="last">Ke nu bhoto pasaṃsiyā.</gatha>
    <hangnum nr="126"/>
    <gatha type="1"> Tumhe sīhānaṃ byagghānaṃ, vāḷānañcāvasiṭṭhakaṃ;</gatha>
    <gatha type="last">Ucchiṭṭheneva yāpentā, maññivho vighāsādino.</gatha>
    <hangnum nr="127"/>
    <gatha type="1"> Ye brāhmaṇassa samaṇassa, aññassa vā <note>[aññassa ca (sī. syā.), aññasseva (pī.)]</note> vanibbino <note>[vaṇibbino (sī. syā.)]</note>;</gatha>
    <gatha type="last">Datvāva <note>[datvāna (pī. ka.)]</note> sesaṃ bhuñjanti, te janā vighāsādinoti.</gatha>
    <centered>Vighāsādajātakaṃ aṭṭhamaṃ.</centered>
    <hangnum/>
    <paragraph> 394. Vaṭṭakajātakaṃ (6-2-9)</paragraph>
    <hangnum nr="128"/>
    <gatha type="1"> Paṇītaṃ bhuñjase bhattaṃ, sappitelañca mātula;</gatha>
    <gatha type="last">Atha kena nu vaṇṇena, kiso tvamasi vāyasa.</gatha>
    <hangnum nr="129"/>
    <gatha type="1"> Amittamajjhe vasato, tesu āmisamesato;</gatha>
    <gatha type="last">Niccaṃ ubbiggahadayassa, kuto kākassa daḷhiyaṃ.</gatha>
    <hangnum nr="130"/>
    <gatha type="1"> Niccaṃ ubbegino <note>[ubbiggino (syā. ka.), ubbedhino (sī.)]</note> kākā, dhaṅkā pāpena kammunā;</gatha>
    <gatha type="last">Laddho  piṇḍo na pīṇeti, kiso tenasmi vaṭṭaka.</gatha>
    <hangnum nr="131"/>
    <gatha type="1"> Lūkhāni tiṇabījāni, appasnehāni bhuñjasi;</gatha>
    <gatha type="last">Atha kena nu vaṇṇena, thūlo tvamasi vaṭṭaka.</gatha>
    <hangnum nr="132"/>
    <gatha type="1"> Appicchā appacintāya, adūragamanena ca;</gatha>
    <gatha type="last">Laddhāladdhena yāpento, thūlo tenasmi vāyasa.</gatha>
    <hangnum nr="133"/>
    <gatha type="1"> Appicchassa  hi posassa, appacintasukhassa <note>[appacintisukhassa (sī. syā. pī.)]</note> ca;</gatha>
    <gatha type="last">Susaṅgahitamānassa <note>[susaṅgahitapamāṇassa (sī. syā. pī.)]</note>, vuttī susamudānayāti.</gatha>
    <centered>Vaṭṭakajātakaṃ navamaṃ.</centered>
    <hangnum/>
    <paragraph> 395. Pārāvatajātakaṃ (6-2-10)</paragraph>
    <hangnum nr="134"/>
    <gatha type="1"> Cirassaṃ vata passāmi, sahāyaṃ maṇidhārinaṃ;</gatha>
    <gatha type="last">Sukatā <note>[sukatāya (sī. pī.)]</note> massukuttiyā, sobhate vata me sakhā.</gatha>
    <hangnum nr="135"/>
    <gatha type="1"> Parūḷhakacchanakhalomo , ahaṃ kammesu byāvaṭo;</gatha>
    <gatha type="last">Cirassaṃ nhāpitaṃ laddhā, lomaṃ taṃ ajjaṃ hārayiṃ <note>[apahārayiṃ (sī. pī.)]</note>.</gatha>
    <hangnum nr="136"/>
    <gatha type="1"> Yaṃ nu lomaṃ ahāresi, dullabhaṃ laddha kappakaṃ;</gatha>
    <gatha type="last">Atha kiñcarahi te samma, kaṇṭhe kiṇikiṇāyati <note>[idaṃ kaṇṭhe kiṇāyati (ka.), kaṇṭhe kiṃnikilāyati (syā.)]</note>.</gatha>
    <hangnum nr="137"/>
    <gatha type="1"> Manussasukhumālānaṃ, maṇi kaṇṭhesu lambati;</gatha>
    <gatha type="last">Tesāhaṃ  anusikkhāmi, mā tvaṃ maññi davā kataṃ.</gatha>
    <hangnum nr="138"/>
    <gatha type="1"> Sacepimaṃ pihayasi, massukuttiṃ sukāritaṃ;</gatha>
    <gatha type="last">Kārayissāmi te samma, maṇiñcāpi dadāmi te.</gatha>
    <hangnum nr="139"/>
    <gatha type="1"> Tvaññeva maṇinā channo, sukatāya ca massuyā;</gatha>
    <gatha type="last">Āmanta kho taṃ gacchāmi, piyaṃ me tava dassananti.</gatha>
    <centered>Pārāvatajātakaṃ <note>[kākajātakaṃ (sī. pī.), maṇijātakaṃ (syā.)]</note> dasamaṃ.</centered>
    <centered>Kharaputtavaggo <note>[senakavaggo (sī. pī.), khuraputtavaggo (syā.), sūcivaggo (ka.)]</note> dutiyo.</centered>
    <paragraph>Tassuddānaṃ –</paragraph>
    <gatha type="1">Atha passa sasūci ca tuṇḍilako, miga mayhakapañcamapakkhivaro;</gatha>
    <gatha type="last">Atha pañjali vārija mejjha puna, atha vaṭṭa kapotavarena dasāti.</gatha>
    <paragraph>Atha vagguddānaṃ –</paragraph>
    <gatha type="1">Atha vaggaṃ pakittissaṃ, chanipātaṃ varuttame;</gatha>
    <gatha type="last">Avāriyā ca kharo ca <note>[senaka (sī.), sūci ca (syā. ka.)]</note>, dve ca vuttā subyañjanāti.</gatha>
    <centered>Chakkanipātaṃ niṭṭhitaṃ.</centered>
  </text>
</tree>
