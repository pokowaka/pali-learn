<?xml version='1.0' encoding='UTF-8'?>
<tree text="3. Tikanip&#x101;to" target="text">
  <text>
    <title>1. Saṅkappavaggo</title>
    <hangnum/>
    <paragraph> 251. Saṅkapparāgajātakaṃ (3-1-1)</paragraph>
    <hangnum nr="1"/>
    <gatha type="1"> Saṅkapparāgadhotena , vitakkanisitena ca;</gatha>
    <gatha type="last">Nālaṅkatena bhadrena <note>[nevālaṅkatabhadrena (syā.)]</note>, usukārākatena ca <note>[na usukārakatena ca (sī. syā. pī.)]</note>.</gatha>
    <hangnum nr="2"/>
    <gatha type="1"> Na kaṇṇāyatamuttena, nāpi morūpasevinā;</gatha>
    <gatha type="last">Tenamhi hadaye viddho, sabbaṅgaparidāhinā.</gatha>
    <hangnum nr="3"/>
    <gatha type="1"> Āvedhañca na passāmi, yato ruhiramassave;</gatha>
    <gatha type="last">Yāva ayoniso cittaṃ, sayaṃ me dukkhamābhatanti.</gatha>
    <centered>Saṅkapparāgajātakaṃ paṭhamaṃ.</centered>
    <hangnum/>
    <paragraph> 252. Tilamuṭṭhijātakaṃ (3-1-2)</paragraph>
    <hangnum nr="4"/>
    <gatha type="1"> Ajjāpi me taṃ manasi <note>[sarasi (ka.)]</note>, yaṃ maṃ tvaṃ tilamuṭṭhiyā;</gatha>
    <gatha type="last">Bāhāya maṃ gahetvāna, laṭṭhiyā anutāḷayi.</gatha>
    <hangnum nr="5"/>
    <gatha type="1"> Nanu jīvite na ramasi, yenāsi brāhmaṇāgato;</gatha>
    <gatha type="last">Yaṃ maṃ bāhā gahetvāna, tikkhattuṃ anutāḷayi.</gatha>
    <hangnum nr="6"/>
    <gatha type="1"> Ariyo anariyaṃ kubbantaṃ <note>[kubbānaṃ (sī. pī.), kubbaṃ (syā.)]</note>, yo daṇḍena nisedhati;</gatha>
    <gatha type="last">Sāsanaṃ taṃ na taṃ veraṃ, iti naṃ paṇḍitā vidūti.</gatha>
    <centered>Tilamuṭṭhijātakaṃ dutiyaṃ.</centered>
    <hangnum/>
    <paragraph> 253. Maṇikaṇṭhajātakaṃ (3-1-3)</paragraph>
    <hangnum nr="7"/>
    <gatha type="1"> Mamannapānaṃ  vipulaṃ uḷāraṃ, uppajjatīmassa maṇissa hetu;</gatha>
    <gatha type="last">Taṃ te na dassaṃ atiyācakosi, na cāpi te assamamāgamissaṃ.</gatha>
    <hangnum nr="8"/>
    <gatha type="1"> Susū  yathā sakkharadhotapāṇī, tāsesi maṃ selaṃ yācamāno;</gatha>
    <gatha type="last">Taṃ te na dassaṃ atiyācakosi, na cāpi te assamamāgamissaṃ.</gatha>
    <hangnum nr="9"/>
    <gatha type="1"> Na taṃ yāce yassa piyaṃ jigīse <note>[jigiṃse (sī. syā. pī.)]</note>, desso hoti atiyācanāya;</gatha>
    <gatha type="last">Nāgo maṇiṃ yācito brāhmaṇena, adassanaṃyeva tadajjhagamāti.</gatha>
    <centered>Maṇikaṇṭhajātakaṃ tatiyaṃ.</centered>
    <hangnum/>
    <paragraph> 254. Kuṇḍakakucchisindhavajātakaṃ (3-1-4)</paragraph>
    <hangnum nr="10"/>
    <gatha type="1"> Bhutvā tiṇaparighāsaṃ, bhutvā ācāmakuṇḍakaṃ;</gatha>
    <gatha type="last">Etaṃ te bhojanaṃ āsi, kasmā dāni na bhuñjasi.</gatha>
    <hangnum nr="11"/>
    <gatha type="1"> Yattha posaṃ na jānanti, jātiyā vinayena vā;</gatha>
    <gatha type="last">Bahuṃ <note>[pahū (sī. pī.), pahuṃ (syā. ka.)]</note> tattha mahābramhe, api ācāmakuṇḍakaṃ.</gatha>
    <hangnum nr="12"/>
    <gatha type="1"> Tvañca  kho maṃ pajānāsi, yādisāyaṃ hayuttamo;</gatha>
    <gatha type="last">Jānanto jānamāgamma, na te bhakkhāmi kuṇḍakanti.</gatha>
    <centered>Kuṇḍakakucchisindhavajātakaṃ catutthaṃ.</centered>
    <hangnum/>
    <paragraph> 255. Sukajātakaṃ (3-1-5)</paragraph>
    <hangnum nr="13"/>
    <gatha type="1"> Yāva so mattamaññāsi, bhojanasmiṃ vihaṅgamo;</gatha>
    <gatha type="last">Tāva addhānamāpādi, mātarañca aposayi.</gatha>
    <hangnum nr="14"/>
    <gatha type="1"> Yato ca kho bahutaraṃ, bhojanaṃ ajjhavāhari <note>[ajjhupāhari (sī. pī.)]</note>;</gatha>
    <gatha type="last">Tato tattheva saṃsīdi, amattaññū hi so ahu.</gatha>
    <hangnum nr="15"/>
    <gatha type="1"> Tasmā mattaññutā sādhu, bhojanasmiṃ agiddhatā <note>[agiddhitā (syā. ka.)]</note>;</gatha>
    <gatha type="last">Amattaññū hi sīdanti, mattaññū ca na sīdareti.</gatha>
    <centered>Sukajātakaṃ pañcamaṃ.</centered>
    <hangnum/>
    <paragraph> 256. Jarūdapānajātakaṃ (3-1-6)</paragraph>
    <hangnum nr="16"/>
    <gatha type="1"> Jarūdapānaṃ  khaṇamānā, vāṇijā udakatthikā;</gatha>
    <gatha type="2">Ajjhagamuṃ ayasaṃ lohaṃ <note>[ajjhagaṃsu ayolohaṃ (sī. syā. pī.)]</note>, tipusīsañca vāṇijā;</gatha>
    <gatha type="last">Rajataṃ jātarūpañca, muttā veḷūriyā bahū.</gatha>
    <hangnum nr="17"/>
    <gatha type="1"> Te ca tena asantuṭṭhā, bhiyyo bhiyyo akhāṇisuṃ;</gatha>
    <gatha type="last">Te tatthāsīviso <note>[tattha āsīviso (ka.), tatthapāsīviso (syā.)]</note> ghoro, tejassī tejasā hani.</gatha>
    <hangnum nr="18"/>
    <gatha type="1"> Tasmā  khaṇe nātikhaṇe, atikhātaṃ <note>[atikhaṇaṃ (ka.)]</note> hi pāpakaṃ;</gatha>
    <gatha type="last">Khātena ca <note>[khaṇena ca (ka.), khaṇanena (syā.)]</note> dhanaṃ laddhaṃ, atikhātena <note>[atikhaṇena (ka.)]</note> nāsitanti.</gatha>
    <centered>Jarūdapānajātakaṃ chaṭṭhaṃ.</centered>
    <hangnum/>
    <paragraph> 257. Gāmaṇicandajātakaṃ (3-1-7)</paragraph>
    <hangnum nr="19"/>
    <gatha type="1"> Nāyaṃ gharānaṃ kusalo, lolo ayaṃ valīmukho;</gatha>
    <gatha type="last">Kataṃ kataṃ kho dūseyya, evaṃdhammamidaṃ kulaṃ.</gatha>
    <hangnum nr="20"/>
    <gatha type="1"> Nayidaṃ cittavato lomaṃ, nāyaṃ assāsiko migo;</gatha>
    <gatha type="last">Siṭṭhaṃ <note>[satthaṃ (sī. syā. pī.)]</note> me janasandhena, nāyaṃ kiñci vijānati.</gatha>
    <hangnum nr="21"/>
    <gatha type="1"> Na mātaraṃ pitaraṃ vā, bhātaraṃ bhaginiṃ sakaṃ;</gatha>
    <gatha type="last">Bhareyya tādiso poso, siṭṭhaṃ dasarathena meti.</gatha>
    <centered>Gāmaṇicanda <note>[gāmaṇicaṇḍa (sī. pī.)]</note> jātakaṃ sattamaṃ.</centered>
    <hangnum/>
    <paragraph> 258. Mandhātujātakaṃ (3-1-8)</paragraph>
    <hangnum nr="22"/>
    <gatha type="1"> Yāvatā candimasūriyā, pariharanti disā bhanti virocanā <note>[virocamānā (ka.)]</note>;</gatha>
    <gatha type="last">Sabbeva dāsā mandhātu, ye pāṇā pathavissitā <note>[paṭhavinissitā (sī. pī.), paṭhavissitā (syā.)]</note>.</gatha>
    <hangnum nr="23"/>
    <gatha type="1"> Na kahāpaṇavassena, titti kāmesu vijjati;</gatha>
    <gatha type="last">Appassādā dukhā kāmā, iti viññāya paṇḍito.</gatha>
    <hangnum nr="24"/>
    <gatha type="1"> Api  dibbesu kāmesu, ratiṃ so nādhigacchati;</gatha>
    <gatha type="last">Taṇhakkhayarato  hoti, sammāsambuddhasāvakoti.</gatha>
    <centered>Mandhātujātakaṃ aṭṭhamaṃ.</centered>
    <hangnum/>
    <paragraph> 259. Tirīṭavacchajātakaṃ (3-1-9)</paragraph>
    <hangnum nr="25"/>
    <gatha type="1"> Nayimassa vijjāmayamatthi kiñci, na bandhavo no pana te sahāyo;</gatha>
    <gatha type="last">Atha kena vaṇṇena tirīṭavaccho <note>[tirīṭivaccho (syā. ka.)]</note>, tedaṇḍiko bhuñjati aggapiṇḍaṃ.</gatha>
    <hangnum nr="26"/>
    <gatha type="1"> Āpāsu <note>[āvāsu (ka.)]</note> me yuddhaparājitassa, ekassa katvā vivanasmi ghore;</gatha>
    <gatha type="last">Pasārayī kicchagatassa pāṇiṃ, tenūdatāriṃ dukhasaṃpareto.</gatha>
    <hangnum nr="27"/>
    <gatha type="1"> Etassa  kiccena idhānupatto, vesāyino visayā jīvaloke;</gatha>
    <gatha type="last">Lābhāraho tāta tirīṭavaccho, dethassa bhogaṃ yajathañca <note>[yajatañca (sī. pī.), yajitañca (syā.)]</note> yaññanti.</gatha>
    <centered>Tirīṭavacchajātakaṃ navamaṃ.</centered>
    <hangnum/>
    <paragraph> 260. Dūtajātakaṃ (3-1-10)</paragraph>
    <hangnum nr="28"/>
    <gatha type="1"> Yassatthā  dūramāyanti, amittamapi yācituṃ;</gatha>
    <gatha type="last">Tassūdarassahaṃ dūto, mā me kujjha <note>[kujjhi (sī. pī.)]</note> rathesabha.</gatha>
    <hangnum nr="29"/>
    <gatha type="1"> Yassa divā ca ratto ca, vasamāyanti māṇavā;</gatha>
    <gatha type="last">Tassūdarassahaṃ dūto, mā me kujjha <note>[kujjhi (sī. pī.)]</note> rathesabha.</gatha>
    <hangnum nr="30"/>
    <gatha type="1"> Dadāmi  te brāhmaṇa rohiṇīnaṃ, gavaṃ sahassaṃ saha puṅgavena;</gatha>
    <gatha type="last">Dūto hi dūtassa kathaṃ na dajjaṃ, mayampi tasseva bhavāma dūtāti.</gatha>
    <centered>Dūtajātakaṃ dasamaṃ.</centered>
    <centered>Saṅkappavaggo paṭhamo.</centered>
    <paragraph>Tassuddānaṃ –</paragraph>
    <gatha type="1">Usukāravaro tilamuṭṭhi maṇi, hayarāja vihaṅgama āsiviso;</gatha>
    <gatha type="last">Janasandha kahāpaṇavassa puna, tiriṭaṃ puna dūtavarena dasāti.</gatha>
    <title>2. Padumavaggo</title>
    <hangnum/>
    <paragraph> 261. Padumajātakaṃ (3-2-1)</paragraph>
    <hangnum nr="31"/>
    <gatha type="1"> Yathā  kesā ca massū ca, chinnaṃ chinnaṃ virūhati;</gatha>
    <gatha type="last">Evaṃ rūhatu te nāsā, padumaṃ dehi yācito.</gatha>
    <hangnum nr="32"/>
    <gatha type="1"> Yathā sāradikaṃ bījaṃ, khette vuttaṃ virūhati;</gatha>
    <gatha type="last">Evaṃ rūhatu te nāsā, padumaṃ dehi yācito.</gatha>
    <hangnum nr="33"/>
    <gatha type="1"> Ubhopi palapantete <note>[vilapantete (syā. ka.)]</note>, api padmāni dassati;</gatha>
    <gatha type="2">Vajjuṃ vā te na vā vajjuṃ, natthi nāsāya rūhanā;</gatha>
    <gatha type="last">Dehi samma padumāni, ahaṃ yācāmi yācitoti.</gatha>
    <centered>Padumajātakaṃ paṭhamaṃ.</centered>
    <hangnum/>
    <paragraph> 262. Mudupāṇijātakaṃ (3-2-2)</paragraph>
    <hangnum nr="34"/>
    <gatha type="1"> Pāṇi  ce muduko cassa, nāgo cassa sukārito;</gatha>
    <gatha type="last">Andhakāro ca vasseyya, atha nūna tadā siyā.</gatha>
    <hangnum nr="35"/>
    <gatha type="1"> Analā  mudusambhāsā, duppūrā tā <note>[duppūrattā (ka.)]</note> nadīsamā;</gatha>
    <gatha type="last">Sīdanti naṃ viditvāna, ārakā parivajjaye.</gatha>
    <hangnum nr="36"/>
    <gatha type="1"> Yaṃ etā upasevanti, chandasā vā dhanena vā;</gatha>
    <gatha type="last">Jātavedova saṃ ṭhānaṃ, khippaṃ anudahanti nanti.</gatha>
    <centered>Mudupāṇijātakaṃ dutiyaṃ.</centered>
    <hangnum/>
    <paragraph> 263. Cūḷapalobhanajātakaṃ (3-2-3)</paragraph>
    <hangnum nr="37"/>
    <gatha type="1"> Abhijjamāne  vārismiṃ, sayaṃ <note>[ayaṃ (ka.)]</note> āgamma iddhiyā;</gatha>
    <gatha type="last">Missībhāvitthiyā gantvā, saṃsīdasi <note>[saṃsīdati (ka.)]</note> mahaṇṇave.</gatha>
    <hangnum nr="38"/>
    <gatha type="1"> Āvaṭṭanī mahāmāyā, brahmacariyavikopanā;</gatha>
    <gatha type="last">Sīdanti naṃ viditvāna, ārakā parivajjaye.</gatha>
    <hangnum nr="39"/>
    <gatha type="1"> Yaṃ etā upasevanti, chandasā vā dhanena vā;</gatha>
    <gatha type="last">Jātavedova saṃ ṭhānaṃ, khippaṃ anudahanti nanti.</gatha>
    <centered>Cūḷapalobhana <note>[cullapalobhana (sī. syā. pī.)]</note> jātakaṃ tatiyaṃ.</centered>
    <hangnum/>
    <paragraph> 264. Mahāpanādajātakaṃ (3-2-4)</paragraph>
    <hangnum nr="40"/>
    <gatha type="1"> Panādo nāma so rājā, yassa yūpo suvaṇṇayo;</gatha>
    <gatha type="last">Tiriyaṃ soḷasubbedho <note>[soḷasapabbedho (sī. pī.)]</note>, uddhamāhu <note>[uccamāhu (sī. syā. pī.)]</note> sahassadhā.</gatha>
    <hangnum nr="41"/>
    <gatha type="1"> Sahassakaṇḍo satageṇḍu <note>[satabhedo (sī. pī.), satabheṇḍu (sī. nissaya)]</note>, dhajāsu haritāmayo;</gatha>
    <gatha type="last">Anaccuṃ tattha gandhabbā, cha sahassāni sattadhā.</gatha>
    <hangnum nr="42"/>
    <gatha type="1"> Evametaṃ <note>[evameva (ka.)]</note> tadā āsi, yathā bhāsasi bhaddaji;</gatha>
    <gatha type="last">Sakko ahaṃ tadā āsiṃ, veyyāvaccakaro tavāti.</gatha>
    <centered>Mahāpanādajātakaṃ catutthaṃ.</centered>
    <hangnum/>
    <paragraph> 265. Khurappajātakaṃ (3-2-5)</paragraph>
    <hangnum nr="43"/>
    <gatha type="1"> Disvā  khurappe dhanuveganunne, khagge  gahīte tikhiṇe teladhote;</gatha>
    <gatha type="last">Tasmiṃ bhayasmiṃ maraṇe viyūḷhe, kasmā nu te nāhu chambhitattaṃ.</gatha>
    <hangnum nr="44"/>
    <gatha type="1"> Disvā khurappe dhanuveganunne, khagge gahīte tikhiṇe teladhote;</gatha>
    <gatha type="last">Tasmiṃ bhayasmiṃ maraṇe viyūḷhe, vedaṃ alatthaṃ vipulaṃ uḷāraṃ.</gatha>
    <hangnum nr="45"/>
    <gatha type="1"> So vedajāto ajjhabhaviṃ amitte, pubbeva me jīvitamāsi cattaṃ;</gatha>
    <gatha type="last">Na hi jīvite ālayaṃ kubbamāno, sūro kayirā sūrakiccaṃ kadācīti.</gatha>
    <centered>Khurappajātakaṃ pañcamaṃ.</centered>
    <hangnum/>
    <paragraph> 266. Vātaggasindhavajātakaṃ (3-2-6)</paragraph>
    <hangnum nr="46"/>
    <gatha type="1"> Yenāsi kisiyā paṇḍu, yena bhattaṃ na ruccati;</gatha>
    <gatha type="last">Ayaṃ so āgato bhattā <note>[tāto (sī. syā. pī.)]</note>, kasmā dāni palāyasi.</gatha>
    <hangnum nr="47"/>
    <gatha type="1"> Sace <note>[na kho (syā. ka.)]</note> panādikeneva, santhavo nāma jāyati;</gatha>
    <gatha type="last">Yaso hāyati itthīnaṃ, tasmā tāta palāyahaṃ <note>[palāyihaṃ (syā.), palāyitaṃ (ka.)]</note>.</gatha>
    <hangnum nr="48"/>
    <gatha type="1"> Yassassinaṃ kule jātaṃ, āgataṃ yā na icchati;</gatha>
    <gatha type="last">Socati  cirarattāya, vātaggamiva bhaddalīti <note>[kundalīti (sī. pī.), gadrabhīti (syā.)]</note>.</gatha>
    <centered>Vātaggasindhavajātakaṃ chaṭṭhaṃ.</centered>
    <hangnum/>
    <paragraph> 267. Kakkaṭakajātakaṃ (3-2-7)</paragraph>
    <hangnum nr="49"/>
    <gatha type="1"> Siṅgīmigo  āyatacakkhunetto, aṭṭhittaco vārisayo alomo;</gatha>
    <gatha type="last">Tenābhibhūto kapaṇaṃ rudāmi, mā heva maṃ pāṇasamaṃ jaheyya <note>[jaheyyā (pī.) jahā’yye (?)]</note>.</gatha>
    <hangnum nr="50"/>
    <gatha type="1"> Ayya na taṃ jahissāmi, kuñjaraṃ saṭṭhihāyanaṃ <note>[kuñjara saṭṭhihāyana (sī. pī.)]</note>;</gatha>
    <gatha type="last">Pathabyā cāturantāya, suppiyo hosi me tuvaṃ.</gatha>
    <hangnum nr="51"/>
    <gatha type="1"> Ye kuḷīrā samuddasmiṃ, gaṅgāya yamunāya <note>[nammadāya (sī. pī.)]</note> ca;</gatha>
    <gatha type="last">Tesaṃ tvaṃ vārijo seṭṭho, muñca rodantiyā patinti.</gatha>
    <centered>Kakkaṭaka <note>[kuḷīra (ka.)]</note> jātakaṃ sattamaṃ.</centered>
    <hangnum/>
    <paragraph> 268. Ārāmadūsakajātakaṃ (3-2-8)</paragraph>
    <hangnum nr="52"/>
    <gatha type="1"> Yo  ve sabbasametānaṃ, ahuvā seṭṭhasammato;</gatha>
    <gatha type="last">Tassāyaṃ edisī paññā, kimeva itarā pajā.</gatha>
    <hangnum nr="53"/>
    <gatha type="1"> Evameva tuvaṃ brahme, anaññāya vinindasi;</gatha>
    <gatha type="last">Kathaṃ mūlaṃ adisvāna <note>[kathaṃhi mūlaṃ aditvā (syā. pī.)]</note>, rukkhaṃ jaññā patiṭṭhitaṃ.</gatha>
    <hangnum nr="54"/>
    <gatha type="1"> Nāhaṃ  tumhe vinindāmi, ye caññe vānarā vane;</gatha>
    <gatha type="last">Vissasenova gārayho, yassatthā rukkharopakāti.</gatha>
    <centered>Ārāmadūsakajātakaṃ aṭṭhamaṃ.</centered>
    <hangnum/>
    <paragraph> 269. Sujātajātakaṃ (3-2-9)</paragraph>
    <hangnum nr="55"/>
    <gatha type="1"> Na hi vaṇṇena sampannā, mañjukā piyadassanā;</gatha>
    <gatha type="last">Kharavācā piyā hoti, asmiṃ loke paramhi ca.</gatha>
    <hangnum nr="56"/>
    <gatha type="1"> Nanu passasimaṃ kāḷiṃ, dubbaṇṇaṃ tilakāhataṃ;</gatha>
    <gatha type="last">Kokilaṃ saṇhavācena, bahūnaṃ pāṇinaṃ piyaṃ.</gatha>
    <hangnum nr="57"/>
    <gatha type="1"> Tasmā  sakhilavācassa, mantabhāṇī anuddhato;</gatha>
    <gatha type="last">Atthaṃ dhammañca dīpeti, madhuraṃ tassa bhāsitanti.</gatha>
    <centered>Sujātajātakaṃ navamaṃ.</centered>
    <hangnum/>
    <paragraph> 270. Ulūkajātakaṃ (3-2-10)</paragraph>
    <hangnum nr="58"/>
    <gatha type="1"> Sabbehi kira ñātīhi, kosiyo issaro kato;</gatha>
    <gatha type="last">Sace ñātīhi anuññāto <note>[ñātīhanuññāto (sī. pī.)]</note>, bhaṇeyyāhaṃ ekavācikaṃ.</gatha>
    <hangnum nr="59"/>
    <gatha type="1"> Bhaṇa samma anuññāto, atthaṃ dhammañca kevalaṃ;</gatha>
    <gatha type="last">Santi hi daharā pakkhī, paññavanto jutindharā.</gatha>
    <hangnum nr="60"/>
    <gatha type="1"> Na me ruccati bhaddaṃ vo <note>[bhadante (ka.)]</note>, ulūkassābhisecanaṃ;</gatha>
    <gatha type="last">Akkuddhassa  mukhaṃ passa, kathaṃ kuddho karissatīti.</gatha>
    <centered>Ulūkajātakaṃ dasamaṃ.</centered>
    <centered>Padumavaggo dutiyo.</centered>
    <paragraph>Tassuddānaṃ –</paragraph>
    <gatha type="1">Padumuttama  nāgasirivhayano, sa-mahaṇṇava yūpa khurappavaro;</gatha>
    <gatha type="last">Atha bhaddalī kuñjara rukkha puna, kharavāca ulūkavarena dasāti.</gatha>
    <title>3. Udapānavaggo</title>
    <hangnum/>
    <paragraph> 271. Udapānadūsakajātakaṃ (3-3-1)</paragraph>
    <hangnum nr="61"/>
    <gatha type="1"> Āraññikassa isino, cirarattaṃ tapassino;</gatha>
    <gatha type="last">Kicchākataṃ udapānaṃ, kathaṃ samma avāhasi <note>[avāhayi (sī. pī.), apāhasi (syā.)]</note>.</gatha>
    <hangnum nr="62"/>
    <gatha type="1"> Esa dhammo siṅgālānaṃ, yaṃ pitvā ohadāmase;</gatha>
    <gatha type="last">Pitupitāmahaṃ dhammo, na taṃ <note>[na naṃ (sī. pī.)]</note> ujjhātumarahasi.</gatha>
    <hangnum nr="63"/>
    <gatha type="1"> Yesaṃ  vo ediso dhammo, adhammo pana kīdiso;</gatha>
    <gatha type="last">Mā vo dhammaṃ adhammaṃ vā, addasāma kudācananti.</gatha>
    <centered>Udapānadūsakajātakaṃ paṭhamaṃ.</centered>
    <hangnum/>
    <paragraph> 272. Byagghajātakaṃ (3-3-2)</paragraph>
    <hangnum nr="64"/>
    <gatha type="1"> Yena mittena saṃsaggā, yogakkhemo vihiyyati;</gatha>
    <gatha type="last">Pubbevajjhābhavaṃ tassa, rukkhe akkhīva paṇḍito.</gatha>
    <hangnum nr="65"/>
    <gatha type="1"> Yena mittena saṃsaggā, yogakkhemo pavaḍḍhati;</gatha>
    <gatha type="last">Kareyyattasamaṃ vuttiṃ, sabbakiccesu paṇḍito.</gatha>
    <hangnum nr="66"/>
    <gatha type="1"> Etha byagghā nivattavho, paccupetha <note>[paccametha (sī. pī.)]</note> mahāvanaṃ;</gatha>
    <gatha type="last">Mā vanaṃ chindi nibyagghaṃ, byagghā māhesu nibbanāti.</gatha>
    <centered>Byagghajātakaṃ dutiyaṃ.</centered>
    <hangnum/>
    <paragraph> 273. Kacchapajātakaṃ (3-3-3)</paragraph>
    <hangnum nr="67"/>
    <gatha type="1"> Ko nu uddhitabhattova <note>[udditabhattova (sī.), vaḍḍhitabhattova (syā.)]</note>, pūrahatthova brāhmaṇo;</gatha>
    <gatha type="last">Kahaṃ nu bhikkhaṃ acari, kaṃ saddhaṃ upasaṅkami.</gatha>
    <hangnum nr="68"/>
    <gatha type="1"> Ahaṃ  kapismi dummedho, anāmāsāni āmasiṃ;</gatha>
    <gatha type="last">Tvaṃ maṃ mocaya bhaddante, mutto gaccheyya pabbataṃ.</gatha>
    <hangnum nr="69"/>
    <gatha type="1"> Kacchapā kassapā honti, koṇḍaññā honti makkaṭā;</gatha>
    <gatha type="last">Muñca kassapa koṇḍaññaṃ, kataṃ methunakaṃ tayāti.</gatha>
    <centered>Kacchapajātakaṃ tatiyaṃ.</centered>
    <hangnum/>
    <paragraph> 274. Lolajātakaṃ (3-3-4)</paragraph>
    <hangnum nr="70"/>
    <gatha type="1"> Kāyaṃ balākā sikhinī, corī laṅghipitāmahā;</gatha>
    <gatha type="last">Oraṃ  balāke āgaccha, caṇḍo me vāyaso sakhā.</gatha>
    <hangnum nr="71"/>
    <gatha type="1"> Nāhaṃ balākā sikhinī, ahaṃ lolosmi vāyaso;</gatha>
    <gatha type="last">Akatvā vacanaṃ tuyhaṃ, passa lūnosmi āgato.</gatha>
    <hangnum nr="72"/>
    <gatha type="1"> Punapāpajjasī  samma, sīlañhi tava tādisaṃ;</gatha>
    <gatha type="last">Na hi mānusakā bhogā, subhuñjā honti pakkhināti.</gatha>
    <centered>Lolajātakaṃ catutthaṃ.</centered>
    <hangnum/>
    <paragraph> 275. Rucirajātakaṃ (3-3-5)</paragraph>
    <hangnum nr="73"/>
    <gatha type="1"> Kāyaṃ balākā rucirā, kākanīḷasmimacchati;</gatha>
    <gatha type="last">Caṇḍo kāko sakhā mayhaṃ, yassa <note>[tassa (sī. pī.)]</note> cetaṃ kulāvakaṃ.</gatha>
    <hangnum nr="74"/>
    <gatha type="1"> Nanu maṃ samma jānāsi, dija sāmākabhojana;</gatha>
    <gatha type="last">Akatvā vacanaṃ tuyhaṃ, passa lūnosmi āgato.</gatha>
    <hangnum nr="75"/>
    <gatha type="1"> Punapāpajjasī samma, sīlañhi tava tādisaṃ;</gatha>
    <gatha type="last">Na hi mānusakā bhogā, subhuñjā honti pakkhināti.</gatha>
    <centered>Rucirajātakaṃ pañcamaṃ.</centered>
    <hangnum/>
    <paragraph> 276. Kurudhammajātakaṃ (3-3-6)</paragraph>
    <hangnum nr="76"/>
    <gatha type="1"> Tava saddhañca sīlañca, viditvāna janādhipa;</gatha>
    <gatha type="last">Vaṇṇaṃ añjanavaṇṇena, kāliṅgasmiṃ nimimhase <note>[vinimhase (syā.), vanimhase (ka.)]</note>.</gatha>
    <hangnum nr="77"/>
    <gatha type="1"> Annabhaccā  cabhaccā ca, yodha uddissa gacchati;</gatha>
    <gatha type="last">Sabbe te appaṭikkhippā, pubbācariyavaco idaṃ.</gatha>
    <hangnum nr="78"/>
    <gatha type="1"> Dadāmi  vo brāhmaṇā nāgametaṃ, rājārahaṃ rājabhoggaṃ yasassinaṃ;</gatha>
    <gatha type="last">Alaṅkataṃ hemajālābhichannaṃ, sasārathiṃ gacchatha yena kāmanti.</gatha>
    <centered>Kurudhammajātakaṃ <note>[kurudhammajātakaṃ (sī. syā. pī.)]</note> chaṭṭhaṃ.</centered>
    <hangnum/>
    <paragraph> 277. Romakajātakaṃ (3-3-7)</paragraph>
    <hangnum nr="79"/>
    <gatha type="1"> Vassāni  paññāsa samādhikāni, vasimha selassa guhāya romaka;</gatha>
    <gatha type="last">Asaṅkamānā abhinibbutattā <note>[abhinibbutacittā (syā. ka.)]</note>, hatthatta <note>[hatthattha (syā.)]</note> māyanti mamaṇḍajā pure.</gatha>
    <hangnum nr="80"/>
    <gatha type="1"> Te dāni vakkaṅga kimatthamussukā, bhajanti aññaṃ girikandaraṃ dijā;</gatha>
    <gatha type="last">Na nūna maññanti mamaṃ yathā pure, cirappavutthā atha vā na te ime.</gatha>
    <hangnum nr="81"/>
    <gatha type="1"> Jānāma taṃ na mayaṃ sampamūḷhā <note>[na maya’masma mūḷhā (sī. pī.)]</note>, soyeva tvaṃ te mayamasma nāññe;</gatha>
    <gatha type="last">Cittañca  te asmiṃ jane paduṭṭhaṃ, ājīvikā <note>[ājīvaka (sī. syā.), ājīvika (pī.)]</note> tena tamuttasāmāti.</gatha>
    <centered>Romakajātakaṃ sattamaṃ.</centered>
    <hangnum/>
    <paragraph> 278. Mahiṃsarājajātakaṃ (3-3-8)</paragraph>
    <hangnum nr="82"/>
    <gatha type="1"> Kimattha <note>[kamattha (sī. pī.)]</note> mabhisandhāya, lahucittassa dubbhino <note>[dūbhino (sī. pī.)]</note>;</gatha>
    <gatha type="last">Sabbakāmadadasseva <note>[duhasseva (sī. syā. pī.), rahasseva (ka.)]</note>, imaṃ dukkhaṃ titikkhasi.</gatha>
    <hangnum nr="83"/>
    <gatha type="1"> Siṅgena nihanāhetaṃ, padasā ca adhiṭṭhaha;</gatha>
    <gatha type="last">Bhiyyo <note>[bhīyo (sī.)]</note> bālā pakujjheyyuṃ, no cassa paṭisedhako.</gatha>
    <hangnum nr="84"/>
    <gatha type="1"> Mamevāyaṃ maññamāno, aññepevaṃ <note>[aññampevaṃ (sī. syā. pī.)]</note> karissati;</gatha>
    <gatha type="last">Te naṃ tattha vadhissanti, sā me mutti bhavissatīti.</gatha>
    <centered>Mahiṃsarājajātakaṃ <note>[mahisajātakaṃ (sī. syā. pī.)]</note> aṭṭhamaṃ.</centered>
    <hangnum/>
    <paragraph> 279. Satapattajātakaṃ (3-3-9)</paragraph>
    <hangnum nr="85"/>
    <gatha type="1"> Yathā  māṇavako panthe, siṅgāliṃ vanagocariṃ;</gatha>
    <gatha type="2">Atthakāmaṃ pavedentiṃ <note>[pavadantiṃ (pī.)]</note>, anatthakāmāti maññati;</gatha>
    <gatha type="last">Anatthakāmaṃ satapattaṃ, atthakāmoti maññati.</gatha>
    <hangnum nr="86"/>
    <gatha type="1"> Evameva idhekacco, puggalo hoti tādiso;</gatha>
    <gatha type="last">Hitehi vacanaṃ vutto, paṭigaṇhāti vāmato.</gatha>
    <hangnum nr="87"/>
    <gatha type="1"> Ye  ca kho naṃ pasaṃsanti, bhayā ukkaṃsayanti vā <note>[ca (sī. pī.)]</note>;</gatha>
    <gatha type="last">Tañhi so maññate mittaṃ, satapattaṃva māṇavoti.</gatha>
    <centered>Satapattajātakaṃ navamaṃ.</centered>
    <hangnum/>
    <paragraph> 280. Puṭadūsakajātakaṃ (3-3-10)</paragraph>
    <hangnum nr="88"/>
    <gatha type="1"> Addhā hi nūna migarājā, puṭakammassa kovido;</gatha>
    <gatha type="last">Tathā hi puṭaṃ dūseti, aññaṃ nūna karissati.</gatha>
    <hangnum nr="89"/>
    <gatha type="1"> Na me mātā vā pitā vā, puṭakammassa kovido;</gatha>
    <gatha type="last">Kataṃ kataṃ kho dūsema, evaṃ dhammamidaṃ kulaṃ.</gatha>
    <hangnum nr="90"/>
    <gatha type="1"> Yesaṃ vo ediso dhammo, adhammo pana kīdiso;</gatha>
    <gatha type="last">Mā vo dhammaṃ adhammaṃ vā, addasāma kudācananti.</gatha>
    <centered>Puṭadūsakajātakaṃ dasamaṃ.</centered>
    <centered>Udapānavaggo <note>[araññavaggo (sī. pī. ka.)]</note> tatiyo.</centered>
    <paragraph>Tassuddānaṃ –</paragraph>
    <gatha type="1">Udapānavaraṃ vanabyaggha kapi, sikhinī ca balāka ruciravaro;</gatha>
    <gatha type="last">Sujanādhiparomakadūsa puna, satapattavaro puṭakamma dasāti.</gatha>
    <title>4. Abbhantaravaggo</title>
    <hangnum/>
    <paragraph> 281. Abbhantarajātakaṃ (3-4-1)</paragraph>
    <hangnum nr="91"/>
    <gatha type="1"> Abbhantaro  nāma dumo, yassa dibyamidaṃ phalaṃ;</gatha>
    <gatha type="last">Bhutvā dohaḷinī nārī, cakkavattiṃ vijāyati.</gatha>
    <hangnum nr="92"/>
    <gatha type="1"> Tvampi <note>[tvañca (sī. pī.), tvaṃ hi (ka.)]</note> bhadde mahesīsi, sā cāpi <note>[cāsi (sī. pī.)]</note> patino piyā;</gatha>
    <gatha type="last">Āharissati te rājā, idaṃ abbhantaraṃ phalaṃ.</gatha>
    <hangnum nr="93"/>
    <gatha type="1"> Bhatturatthe parakkanto, yaṃ ṭhānamadhigacchati;</gatha>
    <gatha type="last">Sūro attapariccāgī, labhamāno bhavāmahanti.</gatha>
    <centered>Abbhantarajātakaṃ paṭhamaṃ.</centered>
    <hangnum/>
    <paragraph> 282. Seyyajātakaṃ (3-4-2)</paragraph>
    <hangnum nr="94"/>
    <gatha type="1"> Seyyaṃso  seyyaso hoti, yo seyyamupasevati;</gatha>
    <gatha type="last">Ekena sandhiṃ katvāna, sataṃ vajjhe <note>[macce (ka.), bajjhe (ka. aṭṭha.)]</note> amocayiṃ.</gatha>
    <hangnum nr="95"/>
    <gatha type="1"><note>[kasmā…pe… saggaṃ na gaccheyya (katthaci)]</note> Tasmā sabbena lokena, sandhiṃ katvāna ekato <note>[ekako (sī. syā. pī.)]</note>;</gatha>
    <gatha type="last">Pecca saggaṃ nigaccheyya <note>[kasmā…pe… saggaṃ na gaccheyya (katthaci)]</note>, idaṃ suṇātha kāsiyā <note>[kāsayo (sī. pī.)]</note>.</gatha>
    <hangnum nr="96"/>
    <gatha type="1"> Idaṃ vatvā mahārājā, kaṃso bārāṇasiggaho;</gatha>
    <gatha type="last">Dhanuṃ kaṇḍañca <note>[tūṇiñca (sī. pī.)]</note> nikkhippa, saṃyamaṃ ajjhupāgamīti.</gatha>
    <centered>Seyyajātakaṃ dutiyaṃ.</centered>
    <hangnum/>
    <paragraph> 283. Vaḍḍhakīsūkarajātakaṃ (3-4-3)</paragraph>
    <hangnum nr="97"/>
    <gatha type="1"> Varaṃ  varaṃ tvaṃ nihanaṃ pure cari, asmiṃ padese abhibhuyya sūkare;</gatha>
    <gatha type="last">So dāni eko byapagamma jhāyasi, balaṃ nu te byaggha na cajja vijjati.</gatha>
    <hangnum nr="98"/>
    <gatha type="1"> Ime  sudaṃ <note>[imassu tā (syā. ka.)]</note> yanti disodisaṃ pure, bhayaṭṭitā leṇagavesino puthu;</gatha>
    <gatha type="last">Te dāni saṅgamma vasanti ekato, yatthaṭṭhitā duppasahajjame <note>[duppasahajjime (syā.)]</note> mayā.</gatha>
    <hangnum nr="99"/>
    <gatha type="1"> Namatthu saṅghāna samāgatānaṃ, disvā sayaṃ sakhya vadāmi abbhutaṃ;</gatha>
    <gatha type="last">Byagghaṃ migā yattha jiniṃsu dāṭhino, sāmaggiyā dāṭhabalesu muccareti.</gatha>
    <centered>Vaḍḍhakīsūkarajātakaṃ tatiyaṃ.</centered>
    <hangnum/>
    <paragraph> 284. Sirijātakaṃ (3-4-4)</paragraph>
    <hangnum nr="100"/>
    <gatha type="1"> Yaṃ ussukā saṅgharanti, alakkhikā bahuṃ dhanaṃ;</gatha>
    <gatha type="last">Sippavanto asippā ca, lakkhivā tāni bhuñjati.</gatha>
    <hangnum nr="101"/>
    <gatha type="1"> Sabbattha  katapuññassa, aticcaññeva pāṇino;</gatha>
    <gatha type="last">Uppajjanti bahū bhogā, appanāyatanesupi.</gatha>
    <hangnum nr="102"/>
    <gatha type="1"> Kukkuṭo <note>[kukkuṭa (sī. pī.), kukkuṭā (sī. nissaya, saddanīti)]</note> maṇayo daṇḍo, thiyo ca puññalakkhaṇā;</gatha>
    <gatha type="last">Uppajjanti apāpassa, katapuññassa jantunoti.</gatha>
    <centered>Sirijātakaṃ catutthaṃ.</centered>
    <hangnum/>
    <paragraph> 285. Maṇisūkarajātakaṃ (3-4-5)</paragraph>
    <hangnum nr="103"/>
    <gatha type="1"> Dariyā  satta vassāni, tiṃsamattā vasāmase;</gatha>
    <gatha type="last">Haññāma <note>[hañchema (sī. pī.), hañchāma (?)]</note> maṇino ābhaṃ, iti no mantanaṃ ahu.</gatha>
    <hangnum nr="104"/>
    <gatha type="1"> Yāvatā maṇiṃ ghaṃsāma <note>[yāva yāva nighaṃsāma (sī. pī.)]</note>, bhiyyo vodāyate maṇi;</gatha>
    <gatha type="last">Idañca dāni pucchāma, kiṃ kiccaṃ idha maññasi.</gatha>
    <hangnum nr="105"/>
    <gatha type="1"> Ayaṃ maṇi veḷūriyo, akāco vimalo <note>[vipulo (ka.)]</note> subho;</gatha>
    <gatha type="last">Nāssa sakkā siriṃ hantuṃ, apakkamatha sūkarāti.</gatha>
    <centered>Maṇisūkara <note>[maṇighaṃsa (ka.)]</note> jātakaṃ pañcamaṃ.</centered>
    <hangnum/>
    <paragraph> 286. Sālūkajātakaṃ (3-4-6)</paragraph>
    <hangnum nr="106"/>
    <gatha type="1"> Mā  sālūkassa pihayi, āturannāni bhuñjati;</gatha>
    <gatha type="last">Appossukko bhusaṃ khāda, etaṃ dīghāyulakkhaṇaṃ.</gatha>
    <hangnum nr="107"/>
    <gatha type="1"> Idāni so idhāgantvā, atithī yuttasevako;</gatha>
    <gatha type="last">Atha dakkhasi sālūkaṃ, sayantaṃ musaluttaraṃ.</gatha>
    <hangnum nr="108"/>
    <gatha type="1"> Vikantaṃ <note>[vikattaṃ (sī.), vikantiyamānaṃ chindiyamānaṃti attho]</note> sūkaraṃ disvā, sayantaṃ musaluttaraṃ;</gatha>
    <gatha type="last">Jaraggavā vicintesuṃ, varamhākaṃ bhusāmivāti.</gatha>
    <centered>Sālūkajātakaṃ chaṭṭhaṃ.</centered>
    <hangnum/>
    <paragraph> 287. Lābhagarahajātakaṃ (3-4-7)</paragraph>
    <hangnum nr="109"/>
    <gatha type="1"> Nānummatto nāpisuṇo, nānaṭo nākutūhalo;</gatha>
    <gatha type="last">Mūḷhesu labhate lābhaṃ, esā te anusāsanī.</gatha>
    <hangnum nr="110"/>
    <gatha type="1"> Dhiratthu taṃ yasalābhaṃ, dhanalābhañca brāhmaṇa;</gatha>
    <gatha type="last">Yā vutti vinipātena, adhammacaraṇena <note>[adhammacariyāya (sī. syā.)]</note> vā.</gatha>
    <hangnum nr="111"/>
    <gatha type="1"> Api ce pattamādāya, anagāro paribbaje;</gatha>
    <gatha type="last">Esāva jīvikā seyyo <note>[seyyā (sī. syā. pī.)]</note>, yā cādhammena esanāti.</gatha>
    <centered>Lābhagarahajātakaṃ sattamaṃ.</centered>
    <hangnum/>
    <paragraph> 288. Macchuddānajātakaṃ (3-4-8)</paragraph>
    <hangnum nr="112"/>
    <gatha type="1"> Agghanti  macchā adhikaṃ sahassaṃ, na so atthi yo imaṃ saddaheyya;</gatha>
    <gatha type="last">Mayhañca assu idha satta māsā, ahampi taṃ macchuddānaṃ kiṇeyyaṃ.</gatha>
    <hangnum nr="113"/>
    <gatha type="1"> Macchānaṃ bhojanaṃ datvā, mama dakkhiṇamādisi;</gatha>
    <gatha type="last">Taṃ dakkhiṇaṃ sarantiyā, kataṃ apacitiṃ tayā.</gatha>
    <hangnum nr="114"/>
    <gatha type="1"> Paduṭṭhacittassa  na phāti hoti, na cāpi taṃ <note>[naṃ (sī. syā.)]</note> devatā pūjayanti;</gatha>
    <gatha type="last">Yo bhātaraṃ pettikaṃ sāpateyyaṃ, avañcayī dukkaṭakammakārīti.</gatha>
    <centered>Macchuddānajātakaṃ aṭṭhamaṃ.</centered>
    <hangnum/>
    <paragraph> 289. Nānāchandajātakaṃ (3-4-9)</paragraph>
    <hangnum nr="115"/>
    <gatha type="1"> Nānāchandā mahārāja, ekāgāre vasāmase;</gatha>
    <gatha type="last">Ahaṃ gāmavaraṃ icche, brāhmaṇī ca gavaṃ sataṃ.</gatha>
    <hangnum nr="116"/>
    <gatha type="1"> Putto ca ājaññarathaṃ, kaññā ca maṇikuṇḍalaṃ;</gatha>
    <gatha type="last">Yā cesā puṇṇikā jammī, udukkhalaṃbhikaṅkhati.</gatha>
    <hangnum nr="117"/>
    <gatha type="1"> Brāhmaṇassa gāmavaraṃ, brāhmaṇiyā gavaṃ sataṃ;</gatha>
    <gatha type="2">Puttassa ājaññarathaṃ, kaññāya maṇikuṇḍalaṃ;</gatha>
    <gatha type="last">Yañcetaṃ puṇṇikaṃ jammiṃ, paṭipādethudukkhalanti.</gatha>
    <centered>Nānāchandajātakaṃ navamaṃ.</centered>
    <hangnum/>
    <paragraph> 290. Sīlavīmaṃsakajātakaṃ (3-4-10)</paragraph>
    <hangnum nr="118"/>
    <gatha type="1"> Sīlaṃ kireva kalyāṇaṃ, sīlaṃ loke anuttaraṃ;</gatha>
    <gatha type="last">Passa ghoraviso nāgo, sīlavāti na haññati.</gatha>
    <hangnum nr="119"/>
    <gatha type="1"> Sohaṃ sīlaṃ samādissaṃ, loke anumataṃ sivaṃ;</gatha>
    <gatha type="last">Ariyavuttisamācāro , yena vuccati sīlavā.</gatha>
    <hangnum nr="120"/>
    <gatha type="1"> Ñātīnañca piyo hoti, mittesu ca virocati;</gatha>
    <gatha type="last">Kāyassa bhedā sugatiṃ, upapajjati sīlavāti.</gatha>
    <centered>Sīlavīmaṃsakajātakaṃ dasamaṃ.</centered>
    <centered>Abbhantaravaggo catuttho.</centered>
    <paragraph>Tassuddānaṃ –</paragraph>
    <gatha type="1">Duma  kaṃsavaruttamabyagghamigā, maṇayo maṇi sālukamavhayano;</gatha>
    <gatha type="last">Anusāsaniyopi ca macchavaro, maṇikuṇḍalakena kirena dasāti.</gatha>
    <title>5. Kumbhavaggo</title>
    <hangnum/>
    <paragraph> 291. Surāghaṭajātakaṃ (2-5-1)</paragraph>
    <hangnum nr="121"/>
    <gatha type="1"> Sabbakāmadadaṃ kumbhaṃ, kuṭaṃ laddhāna dhuttako;</gatha>
    <gatha type="last">Yāva naṃ anupāleti, tāva so sukhamedhati.</gatha>
    <hangnum nr="122"/>
    <gatha type="1"> Yadā matto ca ditto ca, pamādā kumbhamabbhidā;</gatha>
    <gatha type="last">Tadā naggo ca pottho ca, pacchā bālo vihaññati.</gatha>
    <hangnum nr="123"/>
    <gatha type="1"> Evameva yo dhanaṃ laddhā, pamatto <note>[amattā (sī.), amatto (pī.)]</note> paribhuñjati;</gatha>
    <gatha type="last">Pacchā  tappati dummedho, kuṭaṃ bhitvāva <note>[kuṭaṃ bhinnova (sī. pī.), kuṭabhinnova (?)]</note> dhuttakoti.</gatha>
    <centered>Surāghaṭa <note>[bhadraghaṭa (sī. pī.), bhadraghaṭabhedaka (syā.)]</note> jātakaṃ paṭhamaṃ.</centered>
    <hangnum/>
    <paragraph> 292. Supattajātakaṃ (3-5-2)</paragraph>
    <hangnum nr="124"/>
    <gatha type="1"> Bārāṇasyaṃ <note>[bārāṇassaṃ (sī. pī.)]</note> mahārāja, kākarājā nivāsako <note>[nivāsiko (sī. pī.)]</note>;</gatha>
    <gatha type="last">Asītiyā sahassehi, supatto parivārito.</gatha>
    <hangnum nr="125"/>
    <gatha type="1"> Tassa dohaḷinī bhariyā, suphassā bhakkhitumicchati <note>[macchamicchati (sī. pī.)]</note>;</gatha>
    <gatha type="last">Rañño mahānase pakkaṃ, paccagghaṃ rājabhojanaṃ.</gatha>
    <hangnum nr="126"/>
    <gatha type="1"> Tesāhaṃ pahito dūto, rañño camhi idhāgato;</gatha>
    <gatha type="last">Bhattu apacitiṃ kummi, nāsāyamakaraṃ <note>[makariṃ (sī. nissaya)]</note> vaṇanti.</gatha>
    <centered>Supattajātakaṃ dutiyaṃ.</centered>
    <hangnum/>
    <paragraph> 293. Kāyanibbindajātakaṃ (3-5-3)</paragraph>
    <hangnum nr="127"/>
    <gatha type="1"> Phuṭṭhassa  me aññatarena byādhinā, rogena bāḷhaṃ dukhitassa ruppato;</gatha>
    <gatha type="last">Parisussati khippamidaṃ kaḷevaraṃ, pupphaṃ yathā paṃsuni ātape kataṃ.</gatha>
    <hangnum nr="128"/>
    <gatha type="1"> Ajaññaṃ  jaññasaṅkhātaṃ, asuciṃ sucisammataṃ;</gatha>
    <gatha type="last">Nānākuṇapaparipūraṃ, jaññarūpaṃ apassato.</gatha>
    <hangnum nr="129"/>
    <gatha type="1"> Dhiratthumaṃ  āturaṃ pūtikāyaṃ, jegucchiyaṃ assuciṃ byādhidhammaṃ;</gatha>
    <gatha type="last">Yatthappamattā adhimucchitā pajā, hāpenti maggaṃ sugatūpapattiyāti.</gatha>
    <centered>Kāyanibbinda <note>[kāyavicchanda (sī.), kāyavicchinda (pī.)]</note> jātakaṃ tatiyaṃ.</centered>
    <hangnum/>
    <paragraph> 294. Jambukhādakajātakaṃ (3-5-4)</paragraph>
    <hangnum nr="130"/>
    <gatha type="1"> Koyaṃ bindussaro vaggu, saravantāna <note>[pavadantāna (sī. pī.)]</note> muttamo;</gatha>
    <gatha type="last">Accuto jambusākhāya, moracchāpova kūjati.</gatha>
    <hangnum nr="131"/>
    <gatha type="1"> Kulaputtova jānāti <note>[kulaputto pajānāti (syā. ka.)]</note>, kulaputtaṃ <note>[kulaputte (sī. pī.)]</note> pasaṃsituṃ;</gatha>
    <gatha type="last">Byagghacchāpasarīvaṇṇa, bhuñja samma dadāmi te.</gatha>
    <hangnum nr="132"/>
    <gatha type="1"> Cirassaṃ vata passāmi, musāvādī samāgate;</gatha>
    <gatha type="last">Vantādaṃ kuṇapādañca, aññamaññaṃ pasaṃsaketi.</gatha>
    <centered>Jambukhādakajātakaṃ catutthaṃ.</centered>
    <hangnum/>
    <paragraph> 295. Antajātakaṃ (3-5-5)</paragraph>
    <hangnum nr="133"/>
    <gatha type="1"> Usabhasseva te khandho, sīhasseva vijambhitaṃ;</gatha>
    <gatha type="last">Migarāja namo tyatthu, api kiñci labhāmase.</gatha>
    <hangnum nr="134"/>
    <gatha type="1"> Kulaputtova jānāti, kulaputtaṃ pasaṃsituṃ;</gatha>
    <gatha type="last">Mayūragīvasaṅkāsa, ito pariyāhi vāyasa.</gatha>
    <hangnum nr="135"/>
    <gatha type="1"> Migānaṃ  siṅgālo <note>[kotthuko (sī. pī.), koṭṭhuko (syā.)]</note> anto, pakkhīnaṃ pana vāyaso;</gatha>
    <gatha type="last">Eraṇḍo anto rukkhānaṃ, tayo antā samāgatāti.</gatha>
    <centered>Antajātakaṃ pañcamaṃ.</centered>
    <hangnum/>
    <paragraph> 296. Samuddajātakaṃ (3-5-6)</paragraph>
    <hangnum nr="136"/>
    <gatha type="1"> Ko nāyaṃ <note>[ko nvāyaṃ (syā.)]</note> loṇatoyasmiṃ, samantā paridhāvati;</gatha>
    <gatha type="last">Macche makare ca vāreti, ūmīsu ca vihaññati.</gatha>
    <hangnum nr="137"/>
    <gatha type="1"> Anantapāyī sakuṇo, atittoti disāsuto;</gatha>
    <gatha type="last">Samuddaṃ pātumicchāmi, sāgaraṃ saritaṃ patiṃ.</gatha>
    <hangnum nr="138"/>
    <gatha type="1"> So  ayaṃ hāyati ceva, pūrate ca mahodadhi;</gatha>
    <gatha type="last">Nāssa nāyati pītanto, apeyyo kira sāgaroti.</gatha>
    <centered>Samuddajātakaṃ chaṭṭhaṃ.</centered>
    <hangnum/>
    <paragraph> 297. Kāmavilāpajātakaṃ (3-5-7)</paragraph>
    <hangnum nr="139"/>
    <gatha type="1"> Ucce sakuṇa ḍemāna, pattayāna vihaṅgama;</gatha>
    <gatha type="last">Vajjāsi kho tvaṃ vāmūruṃ, ciraṃ kho sā karissati <note>[sarissati (ka.)]</note>.</gatha>
    <hangnum nr="140"/>
    <gatha type="1"> Idaṃ kho sā na jānāti, asiṃ sattiñca oḍḍitaṃ;</gatha>
    <gatha type="last">Sā caṇḍī kāhati kodhaṃ, taṃ me tapati no idaṃ <note>[no idha (sī. syā. pī.)]</note>.</gatha>
    <hangnum nr="141"/>
    <gatha type="1"> Esa  uppalasannāho, nikkhañcussīsakohitaṃ <note>[nikkhamussīsake kataṃ (sī. pī.), nikkhañcussīsake kataṃ (syā.)]</note>;</gatha>
    <gatha type="last">Kāsikañca muduṃ vatthaṃ, tappetu dhanikā piyāti <note>[dhanakāmiyāti (syā. pī.), dhanakāmikāti (sī.)]</note>.</gatha>
    <centered>Kāmavilāpajātakaṃ sattamaṃ.</centered>
    <hangnum/>
    <paragraph> 298. Udumbarajātakaṃ (3-5-8)</paragraph>
    <hangnum nr="142"/>
    <gatha type="1"> Udumbarā cime pakkā, nigrodhā ca kapitthanā;</gatha>
    <gatha type="last">Ehi nikkhama bhuñjassu, kiṃ jighacchāya miyyasi.</gatha>
    <hangnum nr="143"/>
    <gatha type="1"> Evaṃ  so suhito hoti, yo vuḍḍhamapacāyati;</gatha>
    <gatha type="last">Yathāhamajja suhito, dumapakkāni māsito.</gatha>
    <hangnum nr="144"/>
    <gatha type="1"> Yaṃ vanejo vanejassa, vañceyya kapino kapi;</gatha>
    <gatha type="last">Daharo kapi <note>[daharopi taṃ na (sī. pī.), daharopi na (syā.)]</note> saddheyya, na hi jiṇṇo jarākapīti.</gatha>
    <centered>Udumbarajātakaṃ aṭṭhamaṃ.</centered>
    <hangnum/>
    <paragraph> 299. Komāraputtajātakaṃ (3-5-9)</paragraph>
    <hangnum nr="145"/>
    <gatha type="1"> Pure tuvaṃ sīlavataṃ sakāse, okkantikaṃ <note>[okkandikaṃ (sī. syā. pī.)]</note> kīḷasi assamamhi;</gatha>
    <gatha type="last">Karohare <note>[karohi re (ka.)]</note> makkaṭiyāni makkaṭa, na taṃ mayaṃ sīlavataṃ ramāma.</gatha>
    <hangnum nr="146"/>
    <gatha type="1"> Sutā  hi mayhaṃ paramā visuddhi, komāraputtassa bahussutassa;</gatha>
    <gatha type="last">Mā dāni maṃ maññi tuvaṃ yathā pure, jhānānuyutto viharāmi <note>[jhānānuyuttā viharāma (sī. pī.)]</note> āvuso.</gatha>
    <hangnum nr="147"/>
    <gatha type="1"> Sacepi selasmi vapeyya bījaṃ, devo ca vasse na hi taṃ virūḷhe <note>[neva hi taṃ ruheyya (sī. pī.), na hi taṃ virūhe (?)]</note>;</gatha>
    <gatha type="last">Sutā hi te sā paramā visuddhi, ārā tuvaṃ makkaṭa jhānabhūmiyāti.</gatha>
    <centered>Komāraputtajātakaṃ navamaṃ.</centered>
    <hangnum/>
    <paragraph> 300. Vakajātakaṃ (3-5-10)</paragraph>
    <hangnum nr="148"/>
    <gatha type="1"> Parapāṇarodhā <note>[parapāṇaghāte (syā.), parapāṇarocaṃ (ka.)]</note> jīvanto, maṃsalohitabhojano;</gatha>
    <gatha type="last">Vako vataṃ samādāya, upapajji uposathaṃ.</gatha>
    <hangnum nr="149"/>
    <gatha type="1"> Tassa sakko vataññāya, ajarūpenupāgami;</gatha>
    <gatha type="last">Vītatapo ajjhappatto, bhañji lohitapo tapaṃ.</gatha>
    <hangnum nr="150"/>
    <gatha type="1"> Evameva  idhekacce, samādānamhi dubbalā;</gatha>
    <gatha type="last">Lahuṃ karonti attānaṃ, vakova ajakāraṇāti.</gatha>
    <centered>Vakajātakaṃ dasamaṃ.</centered>
    <centered>Kumbhavaggo pañcamo.</centered>
    <paragraph>Tassuddānaṃ –</paragraph>
    <gatha type="1">Varakumbha  supattasirivhayano, sucisammata bindusaro cusabho;</gatha>
    <gatha type="last">Saritaṃpati caṇḍi jarākapinā, atha makkaṭiyā vakakena dasāti.</gatha>
    <paragraph>Atha vagguddānaṃ –</paragraph>
    <gatha type="1">Saṅkappo padumo ceva, udapānena tatiyaṃ;</gatha>
    <gatha type="last">Abbhantaraṃ ghaṭabhedaṃ, tikanipātamhilaṅkatanti.</gatha>
    <centered>Tikanipātaṃ niṭṭhitaṃ.</centered>
  </text>
</tree>
