<?xml version='1.0' encoding='UTF-8'?>
<tree text="11. Ek&#x101;dasakanip&#x101;to" target="text">
  <text>
    <hangnum/>
    <paragraph> 455. Mātuposakajātakaṃ (1)</paragraph>
    <hangnum nr="1"/>
    <gatha type="1"> Tassa  nāgassa vippavāsena, virūḷhā sallakī ca kuṭajā ca;</gatha>
    <gatha type="last">Kuruvindakaravīrā <note>[karavarā (sī. syā.)]</note> tisasāmā ca, nivāte pupphitā ca kaṇikārā.</gatha>
    <hangnum nr="2"/>
    <gatha type="1"> Kocideva suvaṇṇakāyurā, nāgarājaṃ bharanti piṇḍena;</gatha>
    <gatha type="last">Yattha rājā rājakumāro vā, kavacamabhihessati achambhito <note>[asambhīto (sī. syā. pī.)]</note>.</gatha>
    <hangnum nr="3"/>
    <gatha type="1"> Gaṇhāhi nāga kabaḷaṃ, mā nāga kisako bhava;</gatha>
    <gatha type="last">Bahūni rājakiccāni, tāni <note>[yāni (sī. pī.)]</note> nāga karissasi.</gatha>
    <hangnum nr="4"/>
    <gatha type="1"> Sā nūnasā kapaṇikā, andhā apariṇāyikā;</gatha>
    <gatha type="last">Khāṇuṃ pādena ghaṭṭeti, giriṃ caṇḍoraṇaṃ pati.</gatha>
    <hangnum nr="5"/>
    <gatha type="1"> Kā nu te sā mahānāga, andhā apariṇāyikā;</gatha>
    <gatha type="last">Khāṇuṃ pādena ghaṭṭeti, giriṃ caṇḍoraṇaṃ pati.</gatha>
    <hangnum nr="6"/>
    <gatha type="1"> Mātā me sā mahārāja, andhā apariṇāyikā;</gatha>
    <gatha type="last">Khāṇuṃ pādena ghaṭṭeti, giriṃ caṇḍoraṇaṃ pati.</gatha>
    <hangnum nr="7"/>
    <gatha type="1"> Muñcathetaṃ mahānāgaṃ, yoyaṃ bharati mātaraṃ;</gatha>
    <gatha type="last">Sametu  mātarā nāgo, saha sabbehi ñātibhi.</gatha>
    <hangnum nr="8"/>
    <gatha type="1"> Mutto ca bandhanā nāgo, muttamādāya kuñjaro <note>[kāsirājena pesito (sī. syā.), mutto dāmāto kuñjaro (pī. sī. niyya)]</note>;</gatha>
    <gatha type="last">Muhuttaṃ assāsayitvā <note>[vissamitvāna (sī.)]</note>, agamā yena pabbato.</gatha>
    <hangnum nr="9"/>
    <gatha type="1"> Tato so naḷiniṃ <note>[nilinaṃ (syā.)]</note> gantvā, sītaṃ kuñjarasevitaṃ;</gatha>
    <gatha type="last">Soṇḍāyūdakamāhatvā <note>[māhitvā (syā. ka.)]</note>, mātaraṃ abhisiñcatha.</gatha>
    <hangnum nr="10"/>
    <gatha type="1"> Koya  anariyo devo, akālenapi vassati <note>[akālena pavassati (sī. syā.), akālena’tivassati (pī.)]</note>;</gatha>
    <gatha type="last">Gato me atrajo putto, yo mayhaṃ paricārako.</gatha>
    <hangnum nr="11"/>
    <gatha type="1"> Uṭṭhehi amma kiṃ sesi, āgato tyāhamatrajo;</gatha>
    <gatha type="last">Muttomhi kāsirājena, vedehena yasassinā.</gatha>
    <hangnum nr="12"/>
    <gatha type="1"> Ciraṃ  jīvatu so rājā, kāsīnaṃ raṭṭhavaḍḍhano;</gatha>
    <gatha type="last">Yo me puttaṃ pamocesi, sadā vuddhāpacāyikanti.</gatha>
    <centered>Mātuposakajātakaṃ paṭhamaṃ.</centered>
    <hangnum/>
    <paragraph> 456. Juṇhajātakaṃ (2)</paragraph>
    <hangnum nr="13"/>
    <gatha type="1"> Suṇohi mayhaṃ vacanaṃ janinda, atthena juṇhamhi idhānupatto;</gatha>
    <gatha type="last">Na brāhmaṇe addhike tiṭṭhamāne, gantabba <note>[gantabya (ka.)]</note> māhu dvipadinda <note>[dipadāna (sī. pī.), dvipadāna (syā.)]</note> seṭṭha.</gatha>
    <hangnum nr="14"/>
    <gatha type="1"> Suṇomi  tiṭṭhāmi vadehi brahme, yenāsi <note>[yenāpi (syā. ka.)]</note> atthena idhānupatto;</gatha>
    <gatha type="last">Kaṃ vā tvamatthaṃ mayi patthayāno, idhāgamā brahme tadiṅgha brūhi.</gatha>
    <hangnum nr="15"/>
    <gatha type="1"> Dadāhi me gāmavarāni pañca, dāsīsataṃ satta gavaṃsatāni;</gatha>
    <gatha type="last">Parosahassañca suvaṇṇanikkhe, bhariyā ca me sādisī dve dadāhi.</gatha>
    <hangnum nr="16"/>
    <gatha type="1"> Tapo nu te brāhmaṇa bhiṃsarūpo, mantā nu te brāhmaṇa cittarūpā;</gatha>
    <gatha type="last">Yakkhā nu <note>[yakkhā va (sī. pī.)]</note> te assavā santi keci, atthaṃ vā me abhijānāsi kattaṃ.</gatha>
    <hangnum nr="17"/>
    <gatha type="1"> Na  me tapo atthi na cāpi mantā, yakkhāpi me assavā natthi keci;</gatha>
    <gatha type="last">Atthampi te nābhijānāmi kattaṃ, pubbe ca kho <note>[pubbeva kho (syā. ka.)]</note> saṅgatimattamāsi.</gatha>
    <hangnum nr="18"/>
    <gatha type="1"> Paṭhamaṃ idaṃ dassanaṃ jānato me, na tābhijānāmi ito puratthā;</gatha>
    <gatha type="last">Akkhāhi me pucchito etamatthaṃ, kadā kuhiṃ vā ahu saṅgamo no.</gatha>
    <hangnum nr="19"/>
    <gatha type="1"> Gandhārarājassa  puramhi ramme, avasimhase takkasīlāyaṃ deva;</gatha>
    <gatha type="last">Tatthandhakāramhi timīsikāyaṃ <note>[timissikāyaṃ (sī. aṭṭha.), timissakāyaṃ (syā.)]</note>, aṃsena aṃsaṃ samaghaṭṭayimha.</gatha>
    <hangnum nr="20"/>
    <gatha type="1"> Te tattha ṭhatvāna ubho janinda, sārāṇiyaṃ <note>[sāraṇīyaṃ (ka.)]</note> vītisārayimha <note>[vītisārimha (sī. syā. pī.)]</note> tattha;</gatha>
    <gatha type="last">Sāyeva no saṅgatimattamāsi, tato na pacchā na pure ahosi.</gatha>
    <hangnum nr="21"/>
    <gatha type="1"> Yadā kadāci manujesu brahme, samāgamo sappurisena hoti;</gatha>
    <gatha type="last">Na paṇḍitā saṅgatisanthavāni, pubbe kataṃ vāpi vināsayanti.</gatha>
    <hangnum nr="22"/>
    <gatha type="1"> Bālāva <note>[bālā ca (sī. syā. pī.)]</note> kho saṅgatisanthavāni, pubbe kataṃ vāpi vināsayanti;</gatha>
    <gatha type="last">Bahumpi bālesu kataṃ vinassati, tathā hi bālā akataññurūpā.</gatha>
    <hangnum nr="23"/>
    <gatha type="1"> Dhīrā ca kho saṅgatisanthavāni, pubbe kataṃ vāpi na nāsayanti;</gatha>
    <gatha type="last">Appampi dhīresu kataṃ na nassati, tathā hi dhīrā sukataññurūpā.</gatha>
    <hangnum nr="24"/>
    <gatha type="1"> Dadāmi  te gāmavarāni pañca, dāsīsataṃ satta gavaṃsatāni;</gatha>
    <gatha type="last">Parosahassañca suvaṇṇanikkhe, bhariyā ca te sādisī dve dadāmi.</gatha>
    <hangnum nr="25"/>
    <gatha type="1"> Evaṃ  sataṃ hoti samecca rāja, nakkhattarājāriva tārakānaṃ;</gatha>
    <gatha type="last">Āpūratī kāsipatī tathāhaṃ, tayāpi me saṅgamo ajja laddhoti.</gatha>
    <centered>Juṇhajātakaṃ dutiyaṃ.</centered>
    <hangnum/>
    <paragraph> 457. Dhammadevaputtajātakaṃ (3)</paragraph>
    <hangnum nr="26"/>
    <gatha type="1"> Yasokaro puññakarohamasmi, sadātthuto samaṇabrāhmaṇānaṃ;</gatha>
    <gatha type="last">Maggāraho devamanussapūjito, dhammo ahaṃ dehi adhamma maggaṃ.</gatha>
    <hangnum nr="27"/>
    <gatha type="1"> Adhammayānaṃ daḷhamāruhitvā, asantasanto balavāhamasmi;</gatha>
    <gatha type="last">Sa kissa hetumhi tavajja dajjaṃ, maggaṃ ahaṃ dhamma adinnapubbaṃ.</gatha>
    <hangnum nr="28"/>
    <gatha type="1"> Dhammo have pāturahosi pubbe, pacchā  adhammo udapādi loke;</gatha>
    <gatha type="last">Jeṭṭho ca seṭṭho ca sanantano ca, uyyāhi jeṭṭhassa kaniṭṭha maggā.</gatha>
    <hangnum nr="29"/>
    <gatha type="1"> Na yācanāya napi pātirūpā, na arahatā <note>[na arahati (sī. pī.), arahati (ka.)]</note> tehaṃ dadeyyaṃ maggaṃ;</gatha>
    <gatha type="last">Yuddhañca no hotu ubhinnamajja, yuddhamhi yo jessati tassa maggo.</gatha>
    <hangnum nr="30"/>
    <gatha type="1"> Sabbā  disā anuvisaṭohamasmi, mahabbalo amitayaso atulyo;</gatha>
    <gatha type="last">Guṇehi sabbehi upetarūpo, dhammo adhamma tvaṃ kathaṃ vijessasi.</gatha>
    <hangnum nr="31"/>
    <gatha type="1"> Lohena ve haññati jātarūpaṃ, na jātarūpena hananti lohaṃ;</gatha>
    <gatha type="last">Sace adhammo hañchati <note>[haññati (sī. syā.), haññiti (katthaci)]</note> dhammamajja, ayo suvaṇṇaṃ viya dassaneyyaṃ.</gatha>
    <hangnum nr="32"/>
    <gatha type="1"> Sace tuvaṃ yuddhabalo adhamma <note>[yuddhabalo’si’dhamma (ka. sī.), yuddhabalo’sa’dhamma (pī.)]</note>, na tuyha vuḍḍhā <note>[vaddhā (sī. pī.)]</note> ca garū ca atthi;</gatha>
    <gatha type="last">Maggañca te dammi piyāppiyena, vācāduruttānipi te khamāmi.</gatha>
    <hangnum nr="33"/>
    <gatha type="1"> Idañca sutvā vacanaṃ adhammo, avaṃsiro  patito uddhapādo;</gatha>
    <gatha type="last">‘‘Yuddhatthiko ce na labhāmi yuddhaṃ’’, ettāvatā hoti hato adhammo.</gatha>
    <hangnum nr="34"/>
    <gatha type="1"> Khantībalo yuddhabalaṃ vijetvā, hantvā adhammaṃ nihanitva <note>[vihanitvā (ka.)]</note> bhūmyā;</gatha>
    <gatha type="last">Pāyāsi vitto <note>[citto (syā.)]</note> abhiruyha sandanaṃ, maggeneva atibalo saccanikkamo.</gatha>
    <hangnum nr="35"/>
    <gatha type="1"> Mātā pitā samaṇabrāhmaṇā ca, asammānitā yassa sake agāre;</gatha>
    <gatha type="2">Idheva nikkhippa sarīradehaṃ, kāyassa bhedā nirayaṃ vajanti te <note>[vajanti (sī. pī.)]</note>;</gatha>
    <gatha type="last">Yathā adhammo patito avaṃsiro.</gatha>
    <hangnum nr="36"/>
    <gatha type="1"> Mātā  pitā samaṇabrāhmaṇā ca, susammānitā yassa sake agāre;</gatha>
    <gatha type="2">Idheva nikkhippa sarīradehaṃ, kāyassa bhedā sugatiṃ vajanti te;</gatha>
    <gatha type="last">Yathāpi dhammo abhiruyha sandananti.</gatha>
    <centered>Dhammadevaputtajātakaṃ <note>[dhammajātakaṃ (sī. pī.)]</note> tatiyaṃ.</centered>
    <hangnum/>
    <paragraph> 458. Udayajātakaṃ (4)</paragraph>
    <hangnum nr="37"/>
    <gatha type="1"> Ekā  nisinnā suci saññatūrū, pāsādamāruyha aninditaṅgī;</gatha>
    <gatha type="last">Yācāmi taṃ kinnaranettacakkhu, imekarattiṃ ubhayo vasema.</gatha>
    <hangnum nr="38"/>
    <gatha type="1"> Okiṇṇantaraparikhaṃ, daḷhamaṭṭālakoṭṭhakaṃ;</gatha>
    <gatha type="last">Rakkhitaṃ khaggahatthehi, duppavesamidaṃ puraṃ.</gatha>
    <hangnum nr="39"/>
    <gatha type="1"> Daharassa yuvino cāpi, āgamo ca na vijjati;</gatha>
    <gatha type="last">Atha kena nu vaṇṇena, saṅgamaṃ icchase mayā.</gatha>
    <hangnum nr="40"/>
    <gatha type="1"> Yakkhohamasmi kalyāṇi, āgatosmi tavantike <note>[tavantikaṃ (sī. pī.)]</note>;</gatha>
    <gatha type="last">Tvaṃ maṃ nandaya <note>[nandassu (syā. ka.)]</note> bhaddante, puṇṇakaṃsaṃ dadāmi te.</gatha>
    <hangnum nr="41"/>
    <gatha type="1"> Devaṃ va yakkhaṃ atha vā manussaṃ, na patthaye udayamaticca aññaṃ;</gatha>
    <gatha type="last">Gaccheva tvaṃ yakkha mahānubhāva, mā cassu gantvā punarāvajittha.</gatha>
    <hangnum nr="42"/>
    <gatha type="1"> Yā sā rati uttamā kāmabhoginaṃ, yaṃ hetu sattā visamaṃ caranti;</gatha>
    <gatha type="last">Mā taṃ ratiṃ jīyi tuvaṃ sucimhi te, dadāmi te rūpiyaṃ kaṃsapūraṃ.</gatha>
    <hangnum nr="43"/>
    <gatha type="1"> Nāriṃ  naro nijjhapayaṃ dhanena, ukkaṃsatī yattha karoti chandaṃ;</gatha>
    <gatha type="last">Vipaccanīko tava devadhammo, paccakkhato thokatarena esi.</gatha>
    <hangnum nr="44"/>
    <gatha type="1"> Āyu ca vaṇṇo ca <note>[āyuṃ ca vaṇṇaṃ ca (ka. sī. pī.)]</note> manussaloke, nihīyati manujānaṃ suggatte;</gatha>
    <gatha type="last">Teneva vaṇṇena dhanampi tuyhaṃ, nihīyati jiṇṇatarāsi ajja.</gatha>
    <hangnum nr="45"/>
    <gatha type="1"> Evaṃ me pekkhamānassa, rājaputti yasassini;</gatha>
    <gatha type="last">Hāyateva tava <note>[hāyate vata te (sī. syā. ka.), hāyateva tato (pī.)]</note> vaṇṇo, ahorattānamaccaye.</gatha>
    <hangnum nr="46"/>
    <gatha type="1"> Imināva tvaṃ vayasā, rājaputti sumedhase;</gatha>
    <gatha type="last">Brahmacariyaṃ careyyāsi, bhiyyo vaṇṇavatī siyā.</gatha>
    <hangnum nr="47"/>
    <gatha type="1"> Devā na jīranti yathā manussā, gattesu tesaṃ valiyo na honti;</gatha>
    <gatha type="last">Pucchāmi taṃ yakkha mahānubhāva, kathaṃ nu devāna <note>[kathaṃ na devānaṃ (pī.)]</note> sarīradeho.</gatha>
    <hangnum nr="48"/>
    <gatha type="1"> Devā na jīranti yathā manussā, gattesu tesaṃ valiyo na honti;</gatha>
    <gatha type="last">Suve suve bhiyyatarova <note>[bhiyyataro ca (ka.)]</note> tesaṃ, dibbo  ca vaṇṇo vipulā ca bhogā.</gatha>
    <hangnum nr="49"/>
    <gatha type="1"> Kiṃsūdha bhītā janatā anekā, maggo ca nekāyatanaṃ pavutto;</gatha>
    <gatha type="last">Pucchāmi taṃ yakkha mahānubhāva, katthaṭṭhito paralokaṃ na bhāye.</gatha>
    <hangnum nr="50"/>
    <gatha type="1"> Vācaṃ  manañca paṇidhāya sammā, kāyena pāpāni akubbamāno;</gatha>
    <gatha type="2">Bahunnapānaṃ gharamāvasanto, saddho mudū saṃvibhāgī vadaññū;</gatha>
    <gatha type="last">Saṅgāhako sakhilo saṇhavāco, etthaṭṭhito paralokaṃ na bhāye.</gatha>
    <hangnum nr="51"/>
    <gatha type="1"> Anusāsasi maṃ yakkha, yathā mātā yathā pitā;</gatha>
    <gatha type="last">Uḷāravaṇṇaṃ pucchāmi, ko nu tvamasi subrahā.</gatha>
    <hangnum nr="52"/>
    <gatha type="1"> Udayohamasmi kalyāṇi, saṅkarattā idhāgato <note>[saṅgaratthā idhāgato (sī. pī.), saṅgaratthāyidhāgato (syā.)]</note>;</gatha>
    <gatha type="last">Āmanta kho taṃ gacchāmi, muttosmi tava saṅkarā <note>[saṅgarā (sī. syā. pī.)]</note>.</gatha>
    <hangnum nr="53"/>
    <gatha type="1"> Sace kho tvaṃ udayosi, saṅkarattā idhāgato;</gatha>
    <gatha type="last">Anusāsa maṃ rājaputta, yathāssa puna saṅgamo.</gatha>
    <hangnum nr="54"/>
    <gatha type="1"> Atipatati <note>[adhipatatī (sī. pī.)]</note> vayo khaṇo tatheva, ṭhānaṃ natthi dhuvaṃ cavanti sattā;</gatha>
    <gatha type="last">Parijiyyati addhuvaṃ sarīraṃ, udaye  mā pamāda <note>[mā pamādaṃ (sī.)]</note> carassu dhammaṃ.</gatha>
    <hangnum nr="55"/>
    <gatha type="1"> Kasiṇā pathavī dhanassa pūrā, ekasseva siyā anaññadheyyā;</gatha>
    <gatha type="last">Tañcāpi jahati <note>[jahāti (sī. syā. pī.), jahātī (?)]</note> avītarāgo, udaye mā pamāda carassu dhammaṃ.</gatha>
    <hangnum nr="56"/>
    <gatha type="1"> Mātā ca pitā ca bhātaro ca, bhariyā yāpi dhanena hoti kītā <note>[bhariyāpi dhanena honti atittā (ka.)]</note>;</gatha>
    <gatha type="last">Te cāpi jahanti aññamaññaṃ, udaye mā pamāda carassu dhammaṃ.</gatha>
    <hangnum nr="57"/>
    <gatha type="1"> Kāyo  parabhojananti ñatvā <note>[kāyo ca parabhojanaṃ viditvā (ka.)]</note>, saṃsāre sugatiñca duggatiñca <note>[sugatī ca duggatī ca (sī. syā. pī.), suggatiṃ duggatiñca (ka.)]</note>;</gatha>
    <gatha type="last">Ittaravāsoti jāniyāna, udaye mā pamāda carassu dhammaṃ.</gatha>
    <hangnum nr="58"/>
    <gatha type="1"> Sādhu bhāsatiyaṃ <note>[bhāsatayaṃ (sī. pī.)]</note> yakkho, appaṃ maccāna jīvitaṃ;</gatha>
    <gatha type="2">Kasirañca parittañca, tañca dukkhena saṃyutaṃ;</gatha>
    <gatha type="last">Sāhaṃ ekā pabbajissāmi, hitvā kāsiṃ surundhananti.</gatha>
    <centered>Udayajātakaṃ catutthaṃ.</centered>
    <hangnum/>
    <paragraph> 459. Pānīyajātakaṃ (5)</paragraph>
    <hangnum nr="59"/>
    <gatha type="1"> Mitto  mittassa pānīyaṃ, adinnaṃ paribhuñjisaṃ;</gatha>
    <gatha type="2">Tena pacchā vijigucchiṃ, taṃ pāpaṃ pakataṃ mayā;</gatha>
    <gatha type="last">Mā puna akaraṃ pāpaṃ, tasmā pabbajito ahaṃ.</gatha>
    <hangnum nr="60"/>
    <gatha type="1"> Paradārañca disvāna, chando me udapajjatha <note>[upapajjatha (syā. ka.)]</note>;</gatha>
    <gatha type="2">Tena pacchā vijigucchiṃ, taṃ pāpaṃ pakataṃ mayā;</gatha>
    <gatha type="last">Mā puna akaraṃ pāpaṃ, tasmā pabbajito ahaṃ.</gatha>
    <hangnum nr="61"/>
    <gatha type="1"> Pitaraṃ  me mahārāja, corā agaṇhu <note>[agaṇhuṃ (sī. pī.), agaṇhi (ka.)]</note> kānane;</gatha>
    <gatha type="last">Tesāhaṃ pucchito jānaṃ, aññathā naṃ viyākariṃ.</gatha>
    <hangnum nr="62"/>
    <gatha type="1"> Tena pacchā vijigucchiṃ, taṃ pāpaṃ pakataṃ mayā;</gatha>
    <gatha type="last">Mā puna akaraṃ pāpaṃ, tasmā pabbajito ahaṃ.</gatha>
    <hangnum nr="63"/>
    <gatha type="1"> Pāṇātipātamakaruṃ, somayāge upaṭṭhite;</gatha>
    <gatha type="last">Tesāhaṃ samanuññāsiṃ, tena pacchā vijigucchiṃ.</gatha>
    <hangnum nr="64"/>
    <gatha type="1"> Taṃ pāpaṃ pakataṃ mayā, mā puna akaraṃ pāpaṃ;</gatha>
    <gatha type="last">Tasmā pabbajito ahaṃ.</gatha>
    <hangnum nr="65"/>
    <gatha type="1"> Surāmerayamādhukā <note>[madhukā (sī. syā. pī.)]</note>, ye janā paṭhamāsu no;</gatha>
    <gatha type="last">Bahūnaṃ te anatthāya, majjapānamakappayuṃ.</gatha>
    <hangnum nr="66"/>
    <gatha type="1"> Tesāhaṃ  samanuññāsiṃ, tena pacchā vijigucchiṃ;</gatha>
    <gatha type="2">Taṃ pāpaṃ pakataṃ mayā, mā puna akaraṃ pāpaṃ;</gatha>
    <gatha type="last">Tasmā pabbajito ahaṃ.</gatha>
    <hangnum nr="67"/>
    <gatha type="1"> Dhiratthu  subahū kāme, duggandhe bahukaṇṭake;</gatha>
    <gatha type="last">Ye ahaṃ paṭisevanto, nālabhiṃ tādisaṃ sukhaṃ.</gatha>
    <hangnum nr="68"/>
    <gatha type="1"> Mahassādā sukhā kāmā, natthi kāmā paraṃ <note>[kāmaparaṃ (sī. pī.)]</note> sukhaṃ;</gatha>
    <gatha type="last">Ye kāme paṭisevanti, saggaṃ te upapajjare.</gatha>
    <hangnum nr="69"/>
    <gatha type="1"> Appassādā dukhā kāmā, natthi kāmā paraṃ dukhaṃ;</gatha>
    <gatha type="last">Ye kāme paṭisevanti, nirayaṃ te upapajjare.</gatha>
    <hangnum nr="70"/>
    <gatha type="1"> Asī yathā sunisito, nettiṃsova supāyiko <note>[supāsito (ka. sī. niyya), supāyito (ka. aṭṭha.)]</note>;</gatha>
    <gatha type="last">Sattīva urasi khittā, kāmā dukkhatarā tato.</gatha>
    <hangnum nr="71"/>
    <gatha type="1"> Aṅgārānaṃva jalitaṃ, kāsuṃ sādhikaporisaṃ;</gatha>
    <gatha type="last">Phālaṃva divasaṃtattaṃ, kāmā dukkhatarā tato.</gatha>
    <hangnum nr="72"/>
    <gatha type="1"> Visaṃ yathā halāhalaṃ, telaṃ pakkuthitaṃ <note>[ukkaṭṭhitaṃ (sī. pī.), pakkuṭṭhitaṃ (syā.)]</note> yathā;</gatha>
    <gatha type="last">Tambaloha <note>[tampalohaṃ (syā.)]</note> vilīnaṃva, kāmā dukkhatarā tatoti.</gatha>
    <centered>Pānīyajātakaṃ pañcamaṃ.</centered>
    <hangnum/>
    <paragraph> 460. Yudhañcayajātakaṃ (6)</paragraph>
    <hangnum nr="73"/>
    <gatha type="1"> Mittāmaccaparibyūḷhaṃ <note>[paribbūḷhaṃ (sī. pī.)]</note>, ahaṃ vande rathesabhaṃ;</gatha>
    <gatha type="last">Pabbajissāmahaṃ rāja <note>[pabbajissaṃ mahārāja (sī. pī.)]</note>, taṃ devo anumaññatu.</gatha>
    <hangnum nr="74"/>
    <gatha type="1"> Sace  te ūnaṃ kāmehi, ahaṃ paripūrayāmi <note>[ahaṃva pūrayāmi (ka.)]</note> te;</gatha>
    <gatha type="last">Yo taṃ hiṃsati vāremi, mā pabbaja <note>[pabbaji (pī.)]</note> yudhañcaya <note>[yudhañjaya (sī. syā.), yuvañjaya (pī.)]</note>.</gatha>
    <hangnum nr="75"/>
    <gatha type="1"> Na  matthi ūnaṃ kāmehi, hiṃsitā me na vijjati;</gatha>
    <gatha type="last">Dīpañca kātumicchāmi, yaṃ jarā nābhikīrati.</gatha>
    <hangnum nr="76"/>
    <gatha type="1"> Putto  vā pitaraṃ yāce, pitā vā puttamorasaṃ;</gatha>
    <gatha type="last">Negamo taṃ yāce <note>[negamo yācate (sī. syā. pī.)]</note> tāta, mā pabbaja yudhañcaya.</gatha>
    <hangnum nr="77"/>
    <gatha type="1"> Mā maṃ deva nivārehi, pabbajantaṃ rathesabha;</gatha>
    <gatha type="last">Māhaṃ kāmehi sammatto, jarāya vasamanvagū.</gatha>
    <hangnum nr="78"/>
    <gatha type="1"> Ahaṃ taṃ tāta yācāmi, ahaṃ putta nivāraye;</gatha>
    <gatha type="last">Ciraṃ taṃ daṭṭhumicchāmi, mā pabbaja yudhañcaya.</gatha>
    <hangnum nr="79"/>
    <gatha type="1"> Ussāvova tiṇaggamhi, sūriyuggamanaṃ pati;</gatha>
    <gatha type="last">Evamāyu manussānaṃ, mā maṃ amma nivāraya.</gatha>
    <hangnum nr="80"/>
    <gatha type="1"> Taramāno imaṃ yānaṃ, āropetu <note>[taramānā imaṃ yānaṃ, āropentu (sī. pī.)]</note> rathesabha;</gatha>
    <gatha type="last">Mā me mātā tarantassa, antarāyakarā ahu.</gatha>
    <hangnum nr="81"/>
    <gatha type="1"> Abhidhāvatha bhaddante, suññaṃ hessati rammakaṃ;</gatha>
    <gatha type="last">Yudhañcayo anuññāto, sabbadattena rājinā.</gatha>
    <hangnum nr="82"/>
    <gatha type="1"> Yohu seṭṭho sahassassa <note>[manussānaṃ (syā.), sahassānaṃ (ka.)]</note>, yuvā kañcanasannibho;</gatha>
    <gatha type="last">Soyaṃ kumāro pabbajito, kāsāyavasano balī.</gatha>
    <hangnum nr="83"/>
    <gatha type="1"> Ubho kumārā pabbajitā, yudhañcayo yudhiṭṭhilo;</gatha>
    <gatha type="last">Pahāya mātāpitaro, saṅgaṃ chetvāna maccunoti.</gatha>
    <centered>Yudhañcayajātakaṃ chaṭṭhaṃ.</centered>
    <hangnum/>
    <paragraph> 461. Dasarathajātakaṃ (7)</paragraph>
    <hangnum nr="84"/>
    <gatha type="1"> Etha  lakkhaṇa sītā ca, ubho otarathodakaṃ;</gatha>
    <gatha type="last">Evāyaṃ bharato āha, ‘‘rājā dasaratho mato’’.</gatha>
    <hangnum nr="85"/>
    <gatha type="1"> Kena rāmappabhāvena, socitabbaṃ na socasi;</gatha>
    <gatha type="last">Pitaraṃ kālakataṃ <note>[kālaṅkataṃ (ka.)]</note> sutvā, na taṃ pasahate dukhaṃ.</gatha>
    <hangnum nr="86"/>
    <gatha type="1"> Yaṃ na sakkā nipāletuṃ, posena lapataṃ bahuṃ;</gatha>
    <gatha type="last">Sa kissa viññū medhāvī, attānamupatāpaye.</gatha>
    <hangnum nr="87"/>
    <gatha type="1"> Daharā  ca hi vuddhā ca <note>[ye vuddhā (sī. aṭṭha.), ye vuḍḍhā (syā.)]</note>, ye bālā ye ca paṇḍitā;</gatha>
    <gatha type="last">Aḍḍhā ceva daliddā ca, sabbe maccuparāyaṇā.</gatha>
    <hangnum nr="88"/>
    <gatha type="1"> Phalānamiva pakkānaṃ, niccaṃ patanato bhayaṃ;</gatha>
    <gatha type="last">Evaṃ jātāna maccānaṃ, nicca maraṇato bhayaṃ.</gatha>
    <hangnum nr="89"/>
    <gatha type="1"> Sāyameke na dissanti, pāto diṭṭhā bahujjanā;</gatha>
    <gatha type="last">Pāto eke na dissanti, sāyaṃ diṭṭhā bahujjanā.</gatha>
    <hangnum nr="90"/>
    <gatha type="1"> Paridevayamāno ce, kiñcidatthaṃ udabbahe;</gatha>
    <gatha type="last">Sammūḷho hiṃsamattānaṃ, kayirā taṃ vicakkhaṇo.</gatha>
    <hangnum nr="91"/>
    <gatha type="1"> Kiso vivaṇṇo bhavati, hiṃsamattānamattano <note>[mattanā (sī. aṭṭha. su. ni. 590)]</note>;</gatha>
    <gatha type="last">Na tena petā pālenti, niratthā paridevanā.</gatha>
    <hangnum nr="92"/>
    <gatha type="1"> Yathā saraṇamādittaṃ, vārinā parinibbaye <note>[vārināvanibbāpaye (syā. ka.)]</note>;</gatha>
    <gatha type="2">Evampi dhīro sutavā, medhāvī paṇḍito naro;</gatha>
    <gatha type="last">Khippamuppatitaṃ sokaṃ, vāto tūlaṃva dhaṃsaye.</gatha>
    <hangnum nr="93"/>
    <gatha type="1"> Macco ekova <note>[ekova macco (sī. syā. pī.)]</note> acceti, ekova jāyate kule;</gatha>
    <gatha type="last">Saṃyogaparamātveva, sambhogā sabbapāṇinaṃ.</gatha>
    <hangnum nr="94"/>
    <gatha type="1"> Tasmā hi dhīrassa bahussutassa, sampassato lokamimaṃ parañca;</gatha>
    <gatha type="last">Aññāya dhammaṃ hadayaṃ manañca, sokā mahantāpi na tāpayanti.</gatha>
    <hangnum nr="95"/>
    <gatha type="1"> Sohaṃ dassañca bhokkhañca, bharissāmi ca <note>[sohaṃ yasañca bhogañca, bhariyāpi ca (syā. ka.)]</note> ñātake;</gatha>
    <gatha type="last">Sesañca pālayissāmi, kiccametaṃ <note>[kiccamevaṃ (pī.)]</note> vijānato.</gatha>
    <hangnum nr="96"/>
    <gatha type="1"> Dasa vassasahassāni, saṭṭhi vassasatāni ca;</gatha>
    <gatha type="last">Kambugīvo mahābāhu, rāmo rajjamakārayīti.</gatha>
    <centered>Dasarathajātakaṃ sattamaṃ.</centered>
    <hangnum/>
    <paragraph> 462. Saṃvarajātakaṃ (8)</paragraph>
    <hangnum nr="97"/>
    <gatha type="1"> Jānanto  no mahārāja, tava sīlaṃ janādhipo;</gatha>
    <gatha type="last">Ime kumāre pūjento, na taṃ kenaci maññatha.</gatha>
    <hangnum nr="98"/>
    <gatha type="1"> Tiṭṭhante no mahārāje, adu <note>[ādu (sī. pī.), ādū (syā.)]</note> deve divaṅgate;</gatha>
    <gatha type="last">Ñātī taṃ samanuññiṃsu, sampassaṃ atthamattano.</gatha>
    <hangnum nr="99"/>
    <gatha type="1"> Kena saṃvaravattena, sañjāte abhitiṭṭhasi;</gatha>
    <gatha type="last">Kena taṃ nātivattanti, ñātisaṅghā samāgatā.</gatha>
    <hangnum nr="100"/>
    <gatha type="1"> Na  rājaputta usūyāmi <note>[rājaputta nussuyyāmi (ka.)]</note>, samaṇānaṃ mahesinaṃ;</gatha>
    <gatha type="last">Sakkaccaṃ  te namassāmi, pāde vandāmi tādinaṃ.</gatha>
    <hangnum nr="101"/>
    <gatha type="1"> Te maṃ dhammaguṇe yuttaṃ, sussūsamanusūyakaṃ;</gatha>
    <gatha type="last">Samaṇā manusāsanti <note>[samanusāsanti (sī. syā. pī.)]</note>, isī dhammaguṇe ratā.</gatha>
    <hangnum nr="102"/>
    <gatha type="1"> Tesāhaṃ vacanaṃ sutvā, samaṇānaṃ mahesinaṃ;</gatha>
    <gatha type="last">Na kiñci atimaññāmi, dhamme me nirato mano.</gatha>
    <hangnum nr="103"/>
    <gatha type="1"> Hatthārohā anīkaṭṭhā, rathikā pattikārakā;</gatha>
    <gatha type="last">Tesaṃ <note>[tesu (pī.)]</note> nappaṭibandhāmi, niviṭṭhaṃ <note>[nibaddhaṃ (sī. pī.)]</note> bhattavetanaṃ.</gatha>
    <hangnum nr="104"/>
    <gatha type="1"> Mahāmattā ca me atthi, mantino paricārakā;</gatha>
    <gatha type="last">Bārāṇasiṃ voharanti, bahumaṃsasurodakaṃ.</gatha>
    <hangnum nr="105"/>
    <gatha type="1"> Athopi vāṇijā phītā, nānāraṭṭhehi āgatā;</gatha>
    <gatha type="last">Tesu me vihitā rakkhā, evaṃ jānāhuposatha.</gatha>
    <hangnum nr="106"/>
    <gatha type="1"> Dhammena kira ñātīnaṃ, rajjaṃ kārehi saṃvara;</gatha>
    <gatha type="last">Medhāvī paṇḍito cāsi <note>[cāpi (sī. pī.)]</note>, athopi ñātinaṃ hito.</gatha>
    <hangnum nr="107"/>
    <gatha type="1"> Taṃ taṃ ñātiparibyūḷhaṃ, nānāratanamocitaṃ;</gatha>
    <gatha type="last">Amittā nappasahanti, indaṃva asurādhipoti.</gatha>
    <centered>Saṃvarajātakaṃ aṭṭhamaṃ.</centered>
    <hangnum/>
    <paragraph> 463. Suppārakajātakaṃ (9)</paragraph>
    <hangnum nr="108"/>
    <gatha type="1"> Ummujjanti  nimujjanti, manussā khuranāsikā;</gatha>
    <gatha type="last">Suppārakaṃ  taṃ pucchāma, samuddo katamo ayaṃ.</gatha>
    <hangnum nr="109"/>
    <gatha type="1"> Kurukacchā <note>[bharukacchā (sī. syā. pī. aṭṭha.)]</note> payātānaṃ, vāṇijānaṃ dhanesinaṃ;</gatha>
    <gatha type="last">Nāvāya vippanaṭṭhāya, khuramālīti vuccati.</gatha>
    <hangnum nr="110"/>
    <gatha type="1"> Yathā aggīva suriyova <note>[aggi suriyo ca (syā.), aggīva sūriyo (ka.)]</note>, samuddo paṭidissati;</gatha>
    <gatha type="last">Suppārakaṃ taṃ pucchāma, samuddo katamo ayaṃ.</gatha>
    <hangnum nr="111"/>
    <gatha type="1"> Kurukacchā payātānaṃ, vāṇijānaṃ dhanesinaṃ;</gatha>
    <gatha type="last">Nāvāya vippanaṭṭhāya, aggimālīti vuccati.</gatha>
    <hangnum nr="112"/>
    <gatha type="1"> Yathā dadhīva khīraṃva <note>[dadhi ca khīraṃ ca (syā.), evamuparipi]</note>, samuddo paṭidissati;</gatha>
    <gatha type="last">Suppārakaṃ taṃ pucchāma, samuddo katamo ayaṃ.</gatha>
    <hangnum nr="113"/>
    <gatha type="1"> Kurukacchā  payātānaṃ, vāṇijānaṃ dhanesinaṃ;</gatha>
    <gatha type="last">Nāvāya vippanaṭṭhāya, dadhimālīti <note>[khīramālīti (ka.)]</note> vuccati.</gatha>
    <hangnum nr="114"/>
    <gatha type="1"> Yathā kusova sassova, samuddo paṭidissati;</gatha>
    <gatha type="last">Suppārakaṃ taṃ pucchāma, samuddo katamo ayaṃ.</gatha>
    <hangnum nr="115"/>
    <gatha type="1"> Kurukacchā payātānaṃ, vāṇijānaṃ dhanesinaṃ;</gatha>
    <gatha type="last">Nāvāya vippanaṭṭhāya, kusamālīti vuccati.</gatha>
    <hangnum nr="116"/>
    <gatha type="1"> Yathā naḷova veḷūva, samuddo paṭidissati;</gatha>
    <gatha type="last">Suppārakaṃ taṃ pucchāma, samuddo katamo ayaṃ.</gatha>
    <hangnum nr="117"/>
    <gatha type="1"> Kurukacchā payātānaṃ, vāṇijānaṃ dhanesinaṃ;</gatha>
    <gatha type="last">Nāvāya vippanaṭṭhāya, naḷamālīti vuccati.</gatha>
    <hangnum nr="118"/>
    <gatha type="1"> Mahabbhayo bhiṃsanako, saddo suyyatimānuso <note>[samuddo suyyata’mānuso (sī. pī. aṭṭha.)]</note>;</gatha>
    <gatha type="2">Yathā  sobbho papātova, samuddo paṭidissati;</gatha>
    <gatha type="last">Suppārakaṃ taṃ pucchāma, samuddo katamo ayaṃ.</gatha>
    <hangnum nr="119"/>
    <gatha type="1"> Kurukacchā  payātānaṃ, vāṇijānaṃ dhanesinaṃ;</gatha>
    <gatha type="last">Nāvāya vippanaṭṭhāya, baḷavāmukhīti <note>[vaḷabhāmukhīti (sī. syā.), balavāmukhīti (syā. ka.)]</note> vuccati.</gatha>
    <hangnum nr="120"/>
    <gatha type="1"> Yato sarāmi attānaṃ, yato pattosmi viññutaṃ;</gatha>
    <gatha type="2">Nābhijānāmi sañcicca, ekapāṇampi hiṃsitaṃ;</gatha>
    <gatha type="last">Etena saccavajjena, sotthiṃ nāvā nivattatūti.</gatha>
    <centered>Suppārakajātakaṃ navamaṃ.</centered>
    <centered>Ekādasakanipātaṃ niṭṭhitaṃ.</centered>
    <paragraph>Tassuddānaṃ –</paragraph>
    <gatha type="1">Sirimātusuposakanāgavaro, puna juṇhaka dhammamudayavaro;</gatha>
    <gatha type="last">Atha pāni yudhañcayako ca, dasaratha saṃvara pāragatena navāti.</gatha>
  </text>
</tree>
