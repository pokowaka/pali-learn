<?xml version='1.0' encoding='UTF-8'?>
<tree text="9. Anomadass&#x12B;buddhava&#x1E43;so" target="text">
  <text>
    <hangnum nr="1"/>
    <gatha type="1"> Sobhitassa  aparena, sambuddho dvipaduttamo;</gatha>
    <gatha type="last">Anomadassī amitayaso, tejassī duratikkamo.</gatha>
    <hangnum nr="2"/>
    <gatha type="1"> So chetvā bandhanaṃ sabbaṃ, viddhaṃsetvā tayo bhave;</gatha>
    <gatha type="last">Anivattigamanaṃ maggaṃ, desesi devamānuse.</gatha>
    <hangnum nr="3"/>
    <gatha type="1"> Sāgarova asaṅkhobho, pabbatova durāsado;</gatha>
    <gatha type="last">Ākāsova ananto so, sālarājāva phullito.</gatha>
    <hangnum nr="4"/>
    <gatha type="1"> Dassanenapi taṃ buddhaṃ, tositā honti pāṇino;</gatha>
    <gatha type="last">Byāharantaṃ giraṃ sutvā, amataṃ pāpuṇanti te.</gatha>
    <hangnum nr="5"/>
    <gatha type="1"> Dhammābhisamayo  tassa, iddho phīto tadā ahu;</gatha>
    <gatha type="last">Koṭisatāni abhisamiṃsu, paṭhame dhammadesane.</gatha>
    <hangnum nr="6"/>
    <gatha type="1"> Tato paraṃ abhisamaye, vassante dhammavuṭṭhiyo;</gatha>
    <gatha type="last">Asītikoṭiyobhisamiṃsu, dutiye dhammadesane.</gatha>
    <hangnum nr="7"/>
    <gatha type="1"> Tatoparañhi  vassante, tappayante ca pāṇinaṃ;</gatha>
    <gatha type="last">Aṭṭhasattatikoṭīnaṃ, tatiyābhisamayo ahu.</gatha>
    <hangnum nr="8"/>
    <gatha type="1"> Sannipātā tayo āsuṃ, tassāpi ca mahesino;</gatha>
    <gatha type="last">Abhiññābalappattānaṃ, pupphitānaṃ vimuttiyā.</gatha>
    <hangnum nr="9"/>
    <gatha type="1"> Aṭṭhasatasahassānaṃ, sannipāto tadā ahu;</gatha>
    <gatha type="last">Pahīnamadamohānaṃ, santacittāna tādinaṃ.</gatha>
    <hangnum nr="10"/>
    <gatha type="1"> Sattasatasahassānaṃ , dutiyo āsi samāgamo;</gatha>
    <gatha type="last">Anaṅgaṇānaṃ virajānaṃ, upasantāna tādinaṃ.</gatha>
    <hangnum nr="11"/>
    <gatha type="1"> Channaṃ satasahassānaṃ, tatiyo āsi samāgamo;</gatha>
    <gatha type="last">Abhiññābalappattānaṃ, nibbutānaṃ tapassinaṃ.</gatha>
    <hangnum nr="12"/>
    <gatha type="1"> Ahaṃ tena samayena, yakkho āsiṃ mahiddhiko;</gatha>
    <gatha type="last">Nekānaṃ yakkhakoṭīnaṃ, vasavattimhi issaro.</gatha>
    <hangnum nr="13"/>
    <gatha type="1"> Tadāpi taṃ buddhavaraṃ, upagantvā mahesinaṃ;</gatha>
    <gatha type="last">Annapānena tappesiṃ, sasaṅghaṃ lokanāyakaṃ.</gatha>
    <hangnum nr="14"/>
    <gatha type="1"> Sopi maṃ tadā byākāsi, visuddhanayano muni;</gatha>
    <gatha type="last">‘‘Aparimeyyito kappe, ayaṃ buddho bhavissati.</gatha>
    <hangnum nr="15"/>
    <gatha type="1"> ‘‘Padhānaṃ  padahitvāna…pe…  hessāma sammukhā imaṃ’’.</gatha>
    <hangnum nr="16"/>
    <gatha type="1"> Tassāpi vacanaṃ sutvā, haṭṭho saṃviggamānaso;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="17"/>
    <gatha type="1"> Nagaraṃ  candavatī nāma, yasavā nāma khattiyo;</gatha>
    <gatha type="last">Mātā yasodharā nāma, anomadassissa satthuno.</gatha>
    <hangnum nr="18"/>
    <gatha type="1"> Dasavassasahassāni, agāraṃ ajjha so vasi;</gatha>
    <gatha type="last">Sirī upasirī vaḍḍho, tayo pāsādamuttamā.</gatha>
    <hangnum nr="19"/>
    <gatha type="1"> Tevīsatisahassāni, nāriyo samalaṅkatā;</gatha>
    <gatha type="last">Sirimā nāma sā nārī, upavāṇo nāma atrajo.</gatha>
    <hangnum nr="20"/>
    <gatha type="1"> Nimitte caturo disvā, sivikāyābhinikkhami;</gatha>
    <gatha type="last">Anūnadasamāsāni, padhānaṃ padahī jino.</gatha>
    <hangnum nr="21"/>
    <gatha type="1"> Brahmunā  yācito santo, anomadassī mahāmuni;</gatha>
    <gatha type="last">Vatti cakkaṃ mahāvīro, uyyāne so sudassane <note>[sudassanuyyānamuttame (syā. kaṃ.)]</note>.</gatha>
    <hangnum nr="22"/>
    <gatha type="1"> Nisabho ca anomo ca <note>[asoko ca (sī.)]</note>, ahesuṃ aggasāvakā;</gatha>
    <gatha type="last">Varuṇo nāmupaṭṭhāko, anomadassissa satthuno.</gatha>
    <hangnum nr="23"/>
    <gatha type="1"> Sundarī ca sumanā ca, ahesuṃ aggasāvikā;</gatha>
    <gatha type="last">Bodhi tassa bhagavato, ajjunoti pavuccati.</gatha>
    <hangnum nr="24"/>
    <gatha type="1"> Nandivaḍḍho sirivaḍḍho, ahesuṃ aggupaṭṭhakā;</gatha>
    <gatha type="last">Uppalā ceva padumā ca, ahesuṃ aggupaṭṭhikā.</gatha>
    <hangnum nr="25"/>
    <gatha type="1"> Aṭṭhapaṇṇāsaratanaṃ , accuggato mahāmuni;</gatha>
    <gatha type="last">Pabhā niddhāvatī tassa, sataraṃsīva uggato.</gatha>
    <hangnum nr="26"/>
    <gatha type="1"> Vassasatasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="27"/>
    <gatha type="1"> Supupphitaṃ pāvacanaṃ, arahantehi tādihi;</gatha>
    <gatha type="last">Vītarāgehi vimalehi, sobhittha jinasāsanaṃ.</gatha>
    <hangnum nr="28"/>
    <gatha type="1"> So ca satthā amitayaso, yugāni tāni atuliyāni;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā.</gatha>
    <hangnum nr="29"/>
    <gatha type="1"> Anomadassī jino satthā, dhammārāmamhi nibbuto;</gatha>
    <gatha type="last">Tatthevassa jinathūpo, ubbedho pañcavīsatīti.</gatha>
    <centered>Anomadassissa bhagavato vaṃso sattamo.</centered>
  </text>
</tree>
