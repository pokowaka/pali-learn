<?xml version='1.0' encoding='UTF-8'?>
<tree text="24. Kakusandhabuddhava&#x1E43;so" target="text">
  <text>
    <hangnum nr="1"/>
    <gatha type="1"> Vessabhussa  aparena, sambuddho dvipaduttamo;</gatha>
    <gatha type="last">Kakusandho nāma nāmena, appameyyo durāsado.</gatha>
    <hangnum nr="2"/>
    <gatha type="1"> Ugghāṭetvā sabbabhavaṃ, cariyāya pāramiṃ gato;</gatha>
    <gatha type="last">Sīhova pañjaraṃ bhetvā, patto sambodhimuttamaṃ.</gatha>
    <hangnum nr="3"/>
    <gatha type="1"> Dhammacakkaṃ pavattente, kakusandhe lokanāyake;</gatha>
    <gatha type="last">Cattārīsakoṭisahassānaṃ, dhammābhisamayo ahu.</gatha>
    <hangnum nr="4"/>
    <gatha type="1"> Antalikkhamhi  ākāse, yamakaṃ katvā vikubbanaṃ;</gatha>
    <gatha type="last">Tiṃsakoṭisahassānaṃ, bodhesi devamānuse.</gatha>
    <hangnum nr="5"/>
    <gatha type="1"> Naradevassa yakkhassa, catusaccappakāsane;</gatha>
    <gatha type="last">Dhammābhisamayo tassa, gaṇanāto asaṅkhiyo.</gatha>
    <hangnum nr="6"/>
    <gatha type="1"> Kakusandhassa bhagavato, eko āsi samāgamo;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="7"/>
    <gatha type="1"> Cattālīsasahassānaṃ, tadā āsi samāgamo;</gatha>
    <gatha type="last">Dantabhūmimanuppattānaṃ, āsavārigaṇakkhayā.</gatha>
    <hangnum nr="8"/>
    <gatha type="1"> Ahaṃ tena samayena, khemo nāmāsi khattiyo;</gatha>
    <gatha type="last">Tathāgate jinaputte, dānaṃ datvā anappakaṃ.</gatha>
    <hangnum nr="9"/>
    <gatha type="1"> Pattañca cīvaraṃ datvā, añjanaṃ madhulaṭṭhikaṃ;</gatha>
    <gatha type="last">Imetaṃ patthitaṃ sabbaṃ, paṭiyādemi varaṃ varaṃ.</gatha>
    <hangnum nr="10"/>
    <gatha type="1"> Sopi  maṃ buddho byākāsi, kakusandho vināyako;</gatha>
    <gatha type="last">‘‘Imamhi bhaddake kappe, ayaṃ buddho bhavissati.</gatha>
    <hangnum nr="11"/>
    <gatha type="1"> ‘‘Ahu kapilavhayā rammā…pe…  hessāma sammukhā imaṃ’’.</gatha>
    <hangnum nr="12"/>
    <gatha type="1"> Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="13"/>
    <gatha type="1"> Nagaraṃ khemāvatī nāma, khemo nāmāsahaṃ tadā;</gatha>
    <gatha type="last">Sabbaññutaṃ gavesanto, pabbajiṃ tassa santike.</gatha>
    <hangnum nr="14"/>
    <gatha type="1"> Brāhmaṇo aggidatto ca, āsi buddhassa so pitā;</gatha>
    <gatha type="last">Visākhā nāma janikā, kakusandhassa satthuno.</gatha>
    <hangnum nr="15"/>
    <gatha type="1"> Vasate tattha kheme pure, sambuddhassa mahākulaṃ;</gatha>
    <gatha type="last">Narānaṃ pavaraṃ seṭṭhaṃ, jātimantaṃ mahāyasaṃ.</gatha>
    <hangnum nr="16"/>
    <gatha type="1"> Catuvassasahassāni, agāraṃ ajjha so vasi;</gatha>
    <gatha type="last">Kāma  -kāmavaṇṇa-kāmasuddhināmā <note>[suci suruci rativaddhananāmakā (sī.)]</note>, tayo pāsādamuttamā.</gatha>
    <hangnum nr="17"/>
    <gatha type="1"> Samatiṃsasahassāni , nāriyo samalaṅkatā;</gatha>
    <gatha type="last">Rocinī nāma sā nārī, uttaro nāma atrajo.</gatha>
    <hangnum nr="18"/>
    <gatha type="1"> Nimitte caturo disvā, rathayānena nikkhami;</gatha>
    <gatha type="last">Anūnaaṭṭhamāsāni, padhānaṃ padahī jino.</gatha>
    <hangnum nr="19"/>
    <gatha type="1"> Brahmunā  yācito santo, kakusandho vināyako;</gatha>
    <gatha type="last">Vatti cakkaṃ mahāvīro, migadāye naruttamo.</gatha>
    <hangnum nr="20"/>
    <gatha type="1"> Vidhuro ca sañjīvo ca, ahesuṃ aggasāvakā;</gatha>
    <gatha type="last">Buddhijo nāmupaṭṭhāko, kakusandhassa satthuno.</gatha>
    <hangnum nr="21"/>
    <gatha type="1"> Sāmā ca campānāmā ca, ahesuṃ aggasāvikā;</gatha>
    <gatha type="last">Bodhi tassa bhagavato, sirīsoti pavuccati.</gatha>
    <hangnum nr="22"/>
    <gatha type="1"> Accuto ca sumano ca, ahesuṃ aggupaṭṭhakā;</gatha>
    <gatha type="last">Nandā ceva sunandā ca, ahesuṃ aggupaṭṭhikā.</gatha>
    <hangnum nr="23"/>
    <gatha type="1"> Cattālīsaratanāni , accuggato mahāmuni;</gatha>
    <gatha type="last">Kanakappabhā niccharati, samantā dasayojanaṃ.</gatha>
    <hangnum nr="24"/>
    <gatha type="1"> Cattālīsavassasahassāni, āyu tassa mahesino;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="25"/>
    <gatha type="1"> Dhammāpaṇaṃ pasāretvā, naranārīnaṃ sadevake;</gatha>
    <gatha type="last">Naditvā  sīhanādaṃva, nibbuto so sasāvako.</gatha>
    <hangnum nr="26"/>
    <gatha type="1"> Aṭṭhaṅgavacanasampanno, acchiddāni nirantaraṃ;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā.</gatha>
    <hangnum nr="27"/>
    <gatha type="1"> Kakusandho jinavaro, khemārāmamhi nibbuto;</gatha>
    <gatha type="last">Tatthevassa thūpavaro, gāvutaṃ nabhamuggatoti.</gatha>
    <centered>Kakusandhassa bhagavato vaṃso dvāvīsatimo.</centered>
  </text>
</tree>
