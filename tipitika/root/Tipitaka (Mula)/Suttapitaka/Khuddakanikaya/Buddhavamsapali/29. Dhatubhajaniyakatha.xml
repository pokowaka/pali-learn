<?xml version='1.0' encoding='UTF-8'?>
<tree text="29. Dh&#x101;tubh&#x101;jan&#x12B;yakath&#x101;" target="text">
  <text>
    <hangnum nr="1"/>
    <gatha type="1"> Mahāgotamo  jinavaro, kusināramhi nibbuto;</gatha>
    <gatha type="last">Dhātuvitthārikaṃ āsi, tesu tesu padesato.</gatha>
    <hangnum nr="2"/>
    <gatha type="1"> Eko ajātasattussa, eko vesāliyā pure;</gatha>
    <gatha type="last">Eko kapilavatthusmiṃ, eko ca allakappake.</gatha>
    <hangnum nr="3"/>
    <gatha type="1"> Eko ca rāmagāmamhi, eko ca veṭhadīpake;</gatha>
    <gatha type="last">Eko pāveyyake malle, eko ca kosinārake.</gatha>
    <hangnum nr="4"/>
    <gatha type="1"> Kumbhassa  thūpaṃ kāresi, brāhmaṇo doṇasavhayo;</gatha>
    <gatha type="last">Aṅgārathūpaṃ kāresuṃ, moriyā tuṭṭhamānasā.</gatha>
    <hangnum nr="5"/>
    <gatha type="1"> Aṭṭha sārīrikā thūpā, navamo kumbhacetiyo;</gatha>
    <gatha type="last">Aṅgārathūpo dasamo, tadāyeva patiṭṭhito.</gatha>
    <hangnum nr="6"/>
    <gatha type="1"> Uṇhīsaṃ catasso dāṭhā, akkhakā dve ca dhātuyo;</gatha>
    <gatha type="last">Asambhinnā imā satta, sesā bhinnāva dhātuyo.</gatha>
    <hangnum nr="7"/>
    <gatha type="1"> Mahantā  muggamattā ca <note>[muggamāsāva (ka.)]</note>, majjhimā bhinnataṇḍulā;</gatha>
    <gatha type="last">Khuddakā sāsapamattā ca, nānāvaṇṇā ca dhātuyo.</gatha>
    <hangnum nr="8"/>
    <gatha type="1"> Mahantā suvaṇṇavaṇṇā ca, muttavaṇṇā ca majjhimā;</gatha>
    <gatha type="last">Khuddakā makulavaṇṇā ca, soḷasadoṇamattikā.</gatha>
    <hangnum nr="9"/>
    <gatha type="1"> Mahantā pañca nāḷiyo, nāḷiyo pañca majjhimā;</gatha>
    <gatha type="last">Khuddakā cha nāḷī ceva, etā sabbāpi dhātuyo.</gatha>
    <hangnum nr="10"/>
    <gatha type="1"> Uṇhīsaṃ sīhaḷe dīpe, brahmaloke ca vāmakaṃ;</gatha>
    <gatha type="last">Sīhaḷe dakkhiṇakkhañca, sabbāpetā patiṭṭhitā.</gatha>
    <hangnum nr="11"/>
    <gatha type="1"> Ekā dāṭhā tidasapure, ekā nāgapure ahu;</gatha>
    <gatha type="last">Ekā gandhāravisaye, ekā kaliṅgarājino.</gatha>
    <hangnum nr="12"/>
    <gatha type="1"> Cattālīsasamā  dantā, kesā lomā ca sabbaso;</gatha>
    <gatha type="last">Devā hariṃsu ekekaṃ, cakkavāḷaparamparā.</gatha>
    <hangnum nr="13"/>
    <gatha type="1"> Vajirāyaṃ bhagavato, patto daṇḍañca cīvaraṃ;</gatha>
    <gatha type="last">Nivāsanaṃ kulaghare, paccattharaṇaṃ kapilavhaye <note>[silavhaye (syā.)]</note>.</gatha>
    <hangnum nr="14"/>
    <gatha type="1"> Pāṭaliputtapuramhi, karaṇaṃ kāyabandhanaṃ;</gatha>
    <gatha type="last">Campāyudakasāṭiyaṃ, uṇṇalomañca kosale.</gatha>
    <hangnum nr="15"/>
    <gatha type="1"> Kāsāvaṃ brahmaloke ca, veṭhanaṃ tidase pure;</gatha>
    <gatha type="last">Nisīdanaṃ avantīsu, raṭṭhe <note>[devaraṭṭhe (syā.)]</note> attharaṇaṃ tadā.</gatha>
    <hangnum nr="16"/>
    <gatha type="1"> Araṇī ca mithilāyaṃ, videhe parisāvanaṃ;</gatha>
    <gatha type="last">Vāsi  sūcigharañcāpi, indapatthapure tadā.</gatha>
    <hangnum nr="17"/>
    <gatha type="1"> Parikkhārā avasesā, janapade aparantake;</gatha>
    <gatha type="last">Paribhuttāni muninā, akaṃsu manujā tadā.</gatha>
    <hangnum nr="18"/>
    <gatha type="1"> Dhātuvitthārikaṃ  āsi, gotamassa mahesino;</gatha>
    <gatha type="last">Pāṇīnaṃ anukampāya, ahu porāṇikaṃ tadāti.</gatha>
    <centered>Dhātubhājanīyakathā niṭṭhitā.</centered>
    <centered>Buddhavaṃsoniṭṭhito.</centered>
  </text>
</tree>
