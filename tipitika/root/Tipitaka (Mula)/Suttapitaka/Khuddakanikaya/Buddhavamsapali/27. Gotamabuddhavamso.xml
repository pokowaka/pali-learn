<?xml version='1.0' encoding='UTF-8'?>
<tree text="27. Gotamabuddhava&#x1E43;so" target="text">
  <text>
    <hangnum nr="1"/>
    <gatha type="1"> Ahametarahi  sambuddho <note>[buddho (sī.)]</note>, gotamo sakyavaḍḍhano;</gatha>
    <gatha type="last">Padhānaṃ padahitvāna, patto sambodhimuttamaṃ.</gatha>
    <hangnum nr="2"/>
    <gatha type="1"> Brahmunā  yācito santo, dhammacakkaṃ pavattayiṃ;</gatha>
    <gatha type="last">Aṭṭhārasannaṃ koṭīnaṃ, paṭhamābhisamayo ahu.</gatha>
    <hangnum nr="3"/>
    <gatha type="1"> Tato parañca desente, naradevasamāgame;</gatha>
    <gatha type="last">Gaṇanāya na vattabbo, dutiyābhisamayo ahu.</gatha>
    <hangnum nr="4"/>
    <gatha type="1"> Idhevāhaṃ etarahi, ovadiṃ mama atrajaṃ;</gatha>
    <gatha type="last">Gaṇanāya na vattabbo, tatiyābhisamayo ahu.</gatha>
    <hangnum nr="5"/>
    <gatha type="1"> Ekosi sannipāto me, sāvakānaṃ mahesinaṃ;</gatha>
    <gatha type="last">Aḍḍhateḷasasatānaṃ, bhikkhūnāsi samāgamo.</gatha>
    <hangnum nr="6"/>
    <gatha type="1"> Virocamāno vimalo, bhikkhusaṅghassa majjhago;</gatha>
    <gatha type="last">Dadāmi patthitaṃ sabbaṃ, maṇīva sabbakāmado.</gatha>
    <hangnum nr="7"/>
    <gatha type="1"> Phalamākaṅkhamānānaṃ , bhavacchandajahesinaṃ;</gatha>
    <gatha type="last">Catusaccaṃ pakāsemi, anukampāya pāṇinaṃ.</gatha>
    <hangnum nr="8"/>
    <gatha type="1"> Dasavīsasahassānaṃ, dhammābhisamayo ahu;</gatha>
    <gatha type="last">Ekadvinnaṃ abhisamayo, gaṇanāto asaṅkhiyo.</gatha>
    <hangnum nr="9"/>
    <gatha type="1"> Vitthārikaṃ bāhujaññaṃ, iddhaṃ phītaṃ suphullitaṃ;</gatha>
    <gatha type="last">Idha mayhaṃ sakyamunino, sāsanaṃ suvisodhitaṃ.</gatha>
    <hangnum nr="10"/>
    <gatha type="1"> Anāsavā vītarāgā, santacittā samāhitā;</gatha>
    <gatha type="last">Bhikkhūnekasatā sabbe, parivārenti maṃ sadā.</gatha>
    <hangnum nr="11"/>
    <gatha type="1"> Idāni ye etarahi, jahanti mānusaṃ bhavaṃ;</gatha>
    <gatha type="last">Appattamānasā sekhā, te bhikkhū viññugarahitā.</gatha>
    <hangnum nr="12"/>
    <gatha type="1"> Ariyañca saṃthomayantā, sadā dhammaratā janā;</gatha>
    <gatha type="last">Bujjhissanti satimanto, saṃsārasaritaṃ gatā.</gatha>
    <hangnum nr="13"/>
    <gatha type="1"> Nagaraṃ kapilavatthu me, rājā suddhodano pitā;</gatha>
    <gatha type="last">Mayhaṃ janettikā mātā, māyādevīti vuccati.</gatha>
    <hangnum nr="14"/>
    <gatha type="1"> Ekūnatiṃsavassāni , agāraṃ ajjhahaṃ vasiṃ;</gatha>
    <gatha type="last">Rammo surammo subhako, tayo pāsādamuttamā.</gatha>
    <hangnum nr="15"/>
    <gatha type="1"> Cattārīsasahassāni, nāriyo samalaṅkatā;</gatha>
    <gatha type="last">Bhaddakañcanā nāma nārī, rāhulo nāma atrajo.</gatha>
    <hangnum nr="16"/>
    <gatha type="1"> Nimitte  caturo disvā, assayānena nikkhamiṃ;</gatha>
    <gatha type="last">Chabbassaṃ  padhānacāraṃ, acariṃ dukkaraṃ ahaṃ.</gatha>
    <hangnum nr="17"/>
    <gatha type="1"> Bārāṇasiyaṃ  isipatane, cakkaṃ pavattitaṃ mayā;</gatha>
    <gatha type="last">Ahaṃ gotamasambuddho, saraṇaṃ sabbapāṇinaṃ.</gatha>
    <hangnum nr="18"/>
    <gatha type="1"> Kolito upatisso ca, dve bhikkhū aggasāvakā;</gatha>
    <gatha type="last">Ānando nāmupaṭṭhāko, santikāvacaro mama;</gatha>
    <gatha type="last">Khemā uppalavaṇṇā ca, bhikkhunī aggasāvikā.</gatha>
    <hangnum nr="19"/>
    <gatha type="1"> Citto hatthāḷavako ca, aggupaṭṭhākupāsakā;</gatha>
    <gatha type="last">Nandamātā ca uttarā, aggupaṭṭhikupāsikā.</gatha>
    <hangnum nr="20"/>
    <gatha type="1"> Ahaṃ assatthamūlamhi, patto sambodhimuttamaṃ;</gatha>
    <gatha type="last">Byāmappabhā sadā mayhaṃ, soḷasahatthamuggatā.</gatha>
    <hangnum nr="21"/>
    <gatha type="1"> Appaṃ vassasataṃ āyu, idānetarahi vijjati;</gatha>
    <gatha type="last">Tāvatā tiṭṭhamānohaṃ, tāremi janataṃ bahuṃ.</gatha>
    <hangnum nr="22"/>
    <gatha type="1"> Ṭhapayitvāna dhammukkaṃ, pacchimaṃ janabodhanaṃ;</gatha>
    <gatha type="2">Ahampi nacirasseva, saddhiṃ sāvakasaṅghato;</gatha>
    <gatha type="last">Idheva parinibbissaṃ, aggī vāhārasaṅkhayā.</gatha>
    <hangnum nr="23"/>
    <gatha type="1"> Tāni ca atulatejāni, imāni ca dasabalāni <note>[yasabalāni (aṭṭha.)]</note>;</gatha>
    <gatha type="last">Ayañca guṇadhāraṇo deho, dvattiṃsavaralakkhaṇavicitto.</gatha>
    <hangnum nr="24"/>
    <gatha type="1"> Dasa disā pabhāsetvā, sataraṃsīva chappabhā;</gatha>
    <gatha type="last">Sabbaṃ tamantarahissanti, nanu rittā sabbasaṅkhārāti.</gatha>
    <centered>Gotamassa bhagavato vaṃso pañcavīsatimo.</centered>
  </text>
</tree>
