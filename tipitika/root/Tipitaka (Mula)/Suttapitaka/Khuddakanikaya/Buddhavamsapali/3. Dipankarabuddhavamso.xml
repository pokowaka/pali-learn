<?xml version='1.0' encoding='UTF-8'?>
<tree text="3. D&#x12B;pa&#x1E45;karabuddhava&#x1E43;so" target="text">
  <text>
    <hangnum nr="1"/>
    <gatha type="1"> Tadā  te bhojayitvāna, sasaṅghaṃ lokanāyakaṃ;</gatha>
    <gatha type="last">Upagacchuṃ saraṇaṃ tassa, dīpaṅkarassa satthuno.</gatha>
    <hangnum nr="2"/>
    <gatha type="1"> Saraṇāgamane kañci, nivesesi tathāgato;</gatha>
    <gatha type="last">Kañci pañcasu sīlesu, sīle dasavidhe paraṃ.</gatha>
    <hangnum nr="3"/>
    <gatha type="1"> Kassaci deti sāmaññaṃ, caturo phalamuttame;</gatha>
    <gatha type="last">Kassaci asame dhamme, deti so paṭisambhidā.</gatha>
    <hangnum nr="4"/>
    <gatha type="1"> Kassaci varasamāpattiyo, aṭṭha deti narāsabho;</gatha>
    <gatha type="last">Tisso kassaci vijjāyo, chaḷabhiññā pavecchati.</gatha>
    <hangnum nr="5"/>
    <gatha type="1"> Tena yogena janakāyaṃ, ovadati mahāmuni;</gatha>
    <gatha type="last">Tena vitthārikaṃ āsi, lokanāthassa sāsanaṃ.</gatha>
    <hangnum nr="6"/>
    <gatha type="1"> Mahāhanusabhakkhandho , dīpaṅkarassa nāmako;</gatha>
    <gatha type="last">Bahū jane tārayati, parimoceti duggatiṃ.</gatha>
    <hangnum nr="7"/>
    <gatha type="1"> Bodhaneyyaṃ janaṃ disvā, satasahassepi yojane;</gatha>
    <gatha type="last">Khaṇena upagantvāna, bodheti taṃ mahāmuni.</gatha>
    <hangnum nr="8"/>
    <gatha type="1"> Paṭhamābhisamaye  buddho, koṭisatamabodhayi;</gatha>
    <gatha type="last">Dutiyābhisamaye nātho, navutikoṭimabodhayi.</gatha>
    <hangnum nr="9"/>
    <gatha type="1"> Yadā ca devabhavanamhi, buddho dhammamadesayi;</gatha>
    <gatha type="last">Navutikoṭisahassānaṃ, tatiyābhisamayo ahu.</gatha>
    <hangnum nr="10"/>
    <gatha type="1"> Sannipātā tayo āsuṃ, dīpaṅkarassa satthuno;</gatha>
    <gatha type="last">Koṭisatasahassānaṃ, paṭhamo āsi samāgamo.</gatha>
    <hangnum nr="11"/>
    <gatha type="1"> Puna  nāradakūṭamhi, pavivekagate jine;</gatha>
    <gatha type="last">Khīṇāsavā vītamalā, samiṃsu satakoṭiyo.</gatha>
    <hangnum nr="12"/>
    <gatha type="1"> Yamhi kāle mahāvīro, sudassanasiluccaye;</gatha>
    <gatha type="last">Navakoṭisahassehi, pavāresi mahāmuni.</gatha>
    <hangnum nr="13"/>
    <gatha type="1"> Dasavīsasahassānaṃ, dhammābhisamayo ahu;</gatha>
    <gatha type="last">Ekadvinnaṃ abhisamayā, gaṇanāto asaṅkhiyā.</gatha>
    <hangnum nr="14"/>
    <gatha type="1"> Vitthārikaṃ bāhujaññaṃ, iddhaṃ phītaṃ ahū tadā;</gatha>
    <gatha type="last">Dīpaṅkarassa bhagavato, sāsanaṃ suvisodhitaṃ.</gatha>
    <hangnum nr="15"/>
    <gatha type="1"> Cattāri  satasahassāni, chaḷabhiññā mahiddhikā;</gatha>
    <gatha type="last">Dīpaṅkaraṃ lokaviduṃ, parivārenti sabbadā.</gatha>
    <hangnum nr="16"/>
    <gatha type="1"> Ye keci tena samayena, jahanti mānusaṃ bhavaṃ;</gatha>
    <gatha type="last">Apattamānasā sekhā, garahitā bhavanti te.</gatha>
    <hangnum nr="17"/>
    <gatha type="1"> Supupphitaṃ pāvacanaṃ, arahantehi tādihi;</gatha>
    <gatha type="last">Khīṇāsavehi vimalehi, upasobhati sabbadā.</gatha>
    <hangnum nr="18"/>
    <gatha type="1"> Nagaraṃ rammavatī nāma, sudevo nāma khattiyo;</gatha>
    <gatha type="last">Sumedhā nāma janikā, dīpaṅkarassa satthuno.</gatha>
    <hangnum nr="19"/>
    <gatha type="1"> Dasavassasahassāni , agāraṃ ajjha so vasi <note>[ajjhāvasī jino (syā. ka.)]</note>;</gatha>
    <gatha type="last">Haṃsā koñcā mayūrā ca, tayo pāsādamuttamā.</gatha>
    <hangnum nr="20"/>
    <gatha type="1"> Tīṇisatasahassāni, nāriyo samalaṅkatā;</gatha>
    <gatha type="last">Padumā nāma sā nārī, usabhakkhandho atrajo.</gatha>
    <hangnum nr="21"/>
    <gatha type="1"> Nimitte caturo disvā, hatthiyānena nikkhami;</gatha>
    <gatha type="last">Anūnadasamāsāni, padhāne padahī jino.</gatha>
    <hangnum nr="22"/>
    <gatha type="1"> Padhānacāraṃ  caritvāna, abujjhi mānasaṃ muni;</gatha>
    <gatha type="last">Brahmunā yācito santo, dīpaṅkaro mahāmuni.</gatha>
    <hangnum nr="23"/>
    <gatha type="1"> Vatti cakkaṃ mahāvīro, nandārāme sirīghare <note>[sirīdhare (sī.)]</note>;</gatha>
    <gatha type="last">Nisinno sirīsamūlamhi, akā titthiyamaddanaṃ.</gatha>
    <hangnum nr="24"/>
    <gatha type="1"> Sumaṅgalo  ca tisso ca, ahesuṃ aggasāvakā;</gatha>
    <gatha type="last">Sāgato <note>[sobhito (ka.)]</note> nāmupaṭṭhāko, dīpaṅkarassa satthuno.</gatha>
    <hangnum nr="25"/>
    <gatha type="1"> Nandā  ceva sunandā ca, ahesuṃ aggasāvikā;</gatha>
    <gatha type="last">Bodhi tassa bhagavato, pipphalīti pavuccati.</gatha>
    <hangnum nr="26"/>
    <gatha type="1"> Tapussabhallikā <note>[tapassubhallikā (sī.)]</note> nāma, ahesuṃ aggupaṭṭhakā;</gatha>
    <gatha type="last">Sirimā koṇā upaṭṭhikā, dīpaṅkarassa satthuno.</gatha>
    <hangnum nr="27"/>
    <gatha type="1"> Asītihatthamubbedho, dīpaṅkaro mahāmuni;</gatha>
    <gatha type="last">Sobhati dīparukkhova, sālarājāva phullito.</gatha>
    <hangnum nr="28"/>
    <gatha type="1"> Satasahassavassāni, āyu tassa mahesino;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="29"/>
    <gatha type="1"> Jotayitvāna saddhammaṃ, santāretvā mahājanaṃ;</gatha>
    <gatha type="last">Jalitvā aggikkhandhova, nibbuto so sasāvako.</gatha>
    <hangnum nr="30"/>
    <gatha type="1"> Sā ca iddhi so ca yaso, tāni ca pādesu cakkaratanāni;</gatha>
    <gatha type="last">Sabbaṃ tamantarahitaṃ <note>[samantarahitaṃ (sī. syā. ka.)]</note>, nanu rittā sabbasaṅkhārā <note>[sabbasaṅkhārāti (sabbattha)]</note>.</gatha>
    <hangnum nr="31"/>
    <gatha type="1"> Dīpaṅkaro jino satthā, nandārāmamhi nibbuto;</gatha>
    <gatha type="last">Tatthevassa jinathūpo, chattiṃsubbedhayojanoti.</gatha>
    <centered>Dīpaṅkarassa bhagavato vaṃso paṭhamo.</centered>
  </text>
</tree>
