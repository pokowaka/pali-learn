<?xml version='1.0' encoding='UTF-8'?>
<tree text="15. Piyadass&#x12B;buddhava&#x1E43;so" target="text">
  <text>
    <hangnum nr="1"/>
    <gatha type="1"> Sujātassa aparena, sayambhū lokanāyako;</gatha>
    <gatha type="last">Durāsado asamasamo, piyadassī mahāyaso.</gatha>
    <hangnum nr="2"/>
    <gatha type="1"> Sopi  buddho amitayaso, ādiccova virocati;</gatha>
    <gatha type="last">Sabbaṃ tamaṃ nihantvāna, dhammacakkaṃ pavattayi.</gatha>
    <hangnum nr="3"/>
    <gatha type="1"> Tassāpi atulatejassa, ahesuṃ abhisamayā tayo;</gatha>
    <gatha type="last">Koṭisatasahassānaṃ, paṭhamābhisamayo ahu.</gatha>
    <hangnum nr="4"/>
    <gatha type="1"> Sudassano devarājā, micchādiṭṭhimarocayi;</gatha>
    <gatha type="last">Tassa diṭṭhiṃ vinodento, satthā dhammamadesayi.</gatha>
    <hangnum nr="5"/>
    <gatha type="1"> Janasannipāto atulo, mahāsannipatī tadā;</gatha>
    <gatha type="last">Navutikoṭisahassānaṃ, dutiyābhisamayo ahu.</gatha>
    <hangnum nr="6"/>
    <gatha type="1"> Yadā doṇamukhaṃ hatthiṃ, vinesi narasārathi;</gatha>
    <gatha type="last">Asītikoṭisahassānaṃ, tatiyābhisamayo ahu.</gatha>
    <hangnum nr="7"/>
    <gatha type="1"> Sannipātā tayo āsuṃ, tassāpi piyadassino;</gatha>
    <gatha type="last">Koṭisatasahassānaṃ, paṭhamo āsi samāgamo.</gatha>
    <hangnum nr="8"/>
    <gatha type="1"> Tato  paraṃ navutikoṭī, samiṃsu ekato munī;</gatha>
    <gatha type="last">Tatiye sannipātamhi, asītikoṭiyo ahū.</gatha>
    <hangnum nr="9"/>
    <gatha type="1"> Ahaṃ tena samayena, kassapo nāma brāhmaṇo <note>[mānavo (syā. kaṃ.)]</note>;</gatha>
    <gatha type="last">Ajjhāyako mantadharo, tiṇṇaṃ vedāna pāragū.</gatha>
    <hangnum nr="10"/>
    <gatha type="1"> Tassa  dhammaṃ suṇitvāna, pasādaṃ janayiṃ ahaṃ;</gatha>
    <gatha type="last">Koṭisatasahassehi, saṅghārāmaṃ amāpayiṃ.</gatha>
    <hangnum nr="11"/>
    <gatha type="1"> Tassa datvāna ārāmaṃ, haṭṭho saṃviggamānaso;</gatha>
    <gatha type="last">Saraṇe pañca sīle ca <note>[saraṇaṃ pañcasīlañca (sī.)]</note>, daḷhaṃ katvā samādiyiṃ.</gatha>
    <hangnum nr="12"/>
    <gatha type="1"> Sopi  maṃ buddho byākāsi, saṅghamajjhe nisīdiya;</gatha>
    <gatha type="last">‘‘Aṭṭhārase kappasate, ayaṃ buddho bhavissati.</gatha>
    <hangnum nr="13"/>
    <gatha type="1"> ‘‘Padhānaṃ  padahitvāna…pe…  hessāma sammukhā imaṃ’’.</gatha>
    <hangnum nr="14"/>
    <gatha type="1"> Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="15"/>
    <gatha type="1"> Sudhaññaṃ nāma nagaraṃ, sudatto nāma khattiyo;</gatha>
    <gatha type="last">Candā nāmāsi janikā, piyadassissa satthuno.</gatha>
    <hangnum nr="16"/>
    <gatha type="1"> Navavassasahassāni, agāraṃ ajjha so vasi;</gatha>
    <gatha type="last">Sunimmalavimalagiriguhā, tayo pāsādamuttamā.</gatha>
    <hangnum nr="17"/>
    <gatha type="1"> Tettiṃsasahassāni ca, nāriyo samalaṅkatā;</gatha>
    <gatha type="last">Vimalā nāma nārī ca, kañcanāveḷo nāma atrajo.</gatha>
    <hangnum nr="18"/>
    <gatha type="1"> Nimitte  caturo disvā, rathayānena nikkhami;</gatha>
    <gatha type="last">Chamāsaṃ padhānacāraṃ, acarī purisuttamo.</gatha>
    <hangnum nr="19"/>
    <gatha type="1"> Brahmunā yācito santo, piyadassī mahāmuni;</gatha>
    <gatha type="last">Vatti cakkaṃ mahāvīro, usabhuyyāne manorame.</gatha>
    <hangnum nr="20"/>
    <gatha type="1"> Pālito sabbadassī ca, ahesuṃ aggasāvakā;</gatha>
    <gatha type="last">Sobhito nāmupaṭṭhāko, piyadassissa satthuno.</gatha>
    <hangnum nr="21"/>
    <gatha type="1"> Sujātā dhammadinnā ca, ahesuṃ aggasāvikā;</gatha>
    <gatha type="last">Bodhi tassa bhagavato, kakudhoti pavuccati.</gatha>
    <hangnum nr="22"/>
    <gatha type="1"> Sandhako dhammako ceva, ahesuṃ aggupaṭṭhakā;</gatha>
    <gatha type="last">Visākhā dhammadinnā ca, ahesuṃ aggupaṭṭhikā.</gatha>
    <hangnum nr="23"/>
    <gatha type="1"> Sopi  buddho amitayaso, dvattiṃsavaralakkhaṇo;</gatha>
    <gatha type="last">Asītihatthamubbedho, sālarājāva dissati.</gatha>
    <hangnum nr="24"/>
    <gatha type="1"> Aggicandasūriyānaṃ, natthi tādisikā pabhā;</gatha>
    <gatha type="last">Yathā ahu pabhā tassa, asamassa mahesino.</gatha>
    <hangnum nr="25"/>
    <gatha type="1"> Tassāpi devadevassa, āyu tāvatakaṃ ahu;</gatha>
    <gatha type="last">Navutivassasahassāni, loke aṭṭhāsi cakkhumā.</gatha>
    <hangnum nr="26"/>
    <gatha type="1"> Sopi buddho asamasamo, yugānipi tāni atuliyāni;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā.</gatha>
    <hangnum nr="27"/>
    <gatha type="1"> Piyadassī munivaro, assatthārāmamhi nibbuto;</gatha>
    <gatha type="last">Tatthevassa jinathūpo, tīṇiyojanamuggatoti.</gatha>
    <centered>Piyadassissa bhagavato vaṃso terasamo.</centered>
  </text>
</tree>
