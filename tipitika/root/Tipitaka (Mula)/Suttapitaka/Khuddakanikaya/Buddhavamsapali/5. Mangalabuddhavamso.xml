<?xml version='1.0' encoding='UTF-8'?>
<tree text="5. Ma&#x1E45;galabuddhava&#x1E43;so" target="text">
  <text>
    <hangnum nr="1"/>
    <gatha type="1"> Koṇḍaññassa aparena, maṅgalo nāma nāyako;</gatha>
    <gatha type="last">Tamaṃ loke nihantvāna, dhammokkamabhidhārayi.</gatha>
    <hangnum nr="2"/>
    <gatha type="1"> Atulāsi  pabhā tassa, jinehaññehi uttariṃ;</gatha>
    <gatha type="last">Candasūriyapabhaṃ hantvā, dasasahassī virocati.</gatha>
    <hangnum nr="3"/>
    <gatha type="1"> Sopi buddho pakāsesi, caturo saccavaruttame;</gatha>
    <gatha type="last">Te te saccarasaṃ pītvā, vinodenti mahātamaṃ.</gatha>
    <hangnum nr="4"/>
    <gatha type="1"> Patvāna  bodhimatulaṃ, paṭhame dhammadesane;</gatha>
    <gatha type="last">Koṭisatasahassānaṃ, dhammābhisamayo ahu.</gatha>
    <hangnum nr="5"/>
    <gatha type="1"> Surindadevabhavane , buddho dhammamadesayi;</gatha>
    <gatha type="last">Tadā koṭisahassānaṃ <note>[navakoṭisahassānaṃ (sī.)]</note>, dutiyo samayo ahu.</gatha>
    <hangnum nr="6"/>
    <gatha type="1"> Yadā sunando cakkavattī, sambuddhaṃ upasaṅkami;</gatha>
    <gatha type="last">Tadā āhani sambuddho, dhammabheriṃ varuttamaṃ.</gatha>
    <hangnum nr="7"/>
    <gatha type="1"> Sunandassānucarā janatā, tadāsuṃ navutikoṭiyo;</gatha>
    <gatha type="last">Sabbepi te niravasesā, ahesuṃ ehi bhikkhukā.</gatha>
    <hangnum nr="8"/>
    <gatha type="1"> Sannipātā tayo āsuṃ, maṅgalassa mahesino;</gatha>
    <gatha type="last">Koṭisatasahassānaṃ, paṭhamo āsi samāgamo.</gatha>
    <hangnum nr="9"/>
    <gatha type="1"> Dutiyo koṭisatasahassānaṃ, tatiyo navutikoṭinaṃ;</gatha>
    <gatha type="last">Khīṇāsavānaṃ vimalānaṃ, tadā āsi samāgamo.</gatha>
    <hangnum nr="10"/>
    <gatha type="1"> Ahaṃ tena samayena, surucī nāma brāhmaṇo;</gatha>
    <gatha type="last">Ajjhāyako mantadharo, tiṇṇaṃ vedāna pāragū.</gatha>
    <hangnum nr="11"/>
    <gatha type="1"> Tamahaṃ  upasaṅkamma, saraṇaṃ gantvāna satthuno;</gatha>
    <gatha type="2">Sambuddhappamukhaṃ saṅghaṃ, gandhamālena pūjayiṃ;</gatha>
    <gatha type="last">Pūjetvā gandhamālena, gavapānena tappayiṃ.</gatha>
    <hangnum nr="12"/>
    <gatha type="1"> Sopi maṃ buddho byākāsi, maṅgalo dvipaduttamo;</gatha>
    <gatha type="last">‘‘Aparimeyyito kappe, ayaṃ buddho bhavissati.</gatha>
    <hangnum nr="13"/>
    <gatha type="1"> ‘‘Padhānaṃ  padahitvāna…pe…  hessāma sammukhā imaṃ’’.</gatha>
    <hangnum nr="14"/>
    <gatha type="1"> Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasa pāramipūriyā.</gatha>
    <hangnum nr="15"/>
    <gatha type="1"> Tadā pītimanubrūhanto, sambodhivarapattiyā;</gatha>
    <gatha type="last">Buddhe datvāna maṃ gehaṃ, pabbajiṃ tassa santike.</gatha>
    <hangnum nr="16"/>
    <gatha type="1"> Suttantaṃ  vinayañcāpi, navaṅgaṃ satthusāsanaṃ;</gatha>
    <gatha type="last">Sabbaṃ pariyāpuṇitvā, sobhayiṃ jinasāsanaṃ.</gatha>
    <hangnum nr="17"/>
    <gatha type="1"> Tatthappamatto viharanto, brahmaṃ bhāvetva bhāvanaṃ;</gatha>
    <gatha type="last">Abhiññāpāramiṃ gantvā, brahmalokamagacchahaṃ.</gatha>
    <hangnum nr="18"/>
    <gatha type="1"> Uttaraṃ  nāma nagaraṃ, uttaro nāma khattiyo;</gatha>
    <gatha type="last">Uttarā nāma janikā, maṅgalassa mahesino.</gatha>
    <hangnum nr="19"/>
    <gatha type="1"> Navavassasahassāni , agāraṃ ajjha so vasi;</gatha>
    <gatha type="last">Yasavā sucimā sirīmā, tayo pāsādamuttamā.</gatha>
    <hangnum nr="20"/>
    <gatha type="1"> Samatiṃsasahassāni, nāriyo samalaṅkatā;</gatha>
    <gatha type="last">Yasavatī nāma nārī, sīvalo nāma atrajo.</gatha>
    <hangnum nr="21"/>
    <gatha type="1"> Nimitte caturo disvā, assayānena nikkhami;</gatha>
    <gatha type="last">Anūnaaṭṭhamāsāni, padhānaṃ padahī jino.</gatha>
    <hangnum nr="22"/>
    <gatha type="1"> Brahmunā yācito santo, maṅgalo nāma nāyako;</gatha>
    <gatha type="last">Vatti cakkaṃ mahāvīro, vane sirīvaruttame.</gatha>
    <hangnum nr="23"/>
    <gatha type="1"> Sudevo dhammaseno ca, ahesuṃ aggasāvakā;</gatha>
    <gatha type="last">Pālito nāmupaṭṭhāko, maṅgalassa mahesino.</gatha>
    <hangnum nr="24"/>
    <gatha type="1"> Sīvalā ca asokā ca, ahesuṃ aggasāvikā;</gatha>
    <gatha type="last">Bodhi tassa bhagavato, nāgarukkhoti vuccati.</gatha>
    <hangnum nr="25"/>
    <gatha type="1"> Nando ceva visākho ca, ahesuṃ aggupaṭṭhakā;</gatha>
    <gatha type="last">Anulā ceva sutanā ca, ahesuṃ aggupaṭṭhikā.</gatha>
    <hangnum nr="26"/>
    <gatha type="1"> Aṭṭhāsīti ratanāni, accuggato mahāmuni;</gatha>
    <gatha type="last">Tato niddhāvatī raṃsī, anekasatasahassiyo.</gatha>
    <hangnum nr="27"/>
    <gatha type="1"> Navutivassasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="28"/>
    <gatha type="1"> Yathāpi sāgare ūmī, na sakkā tā gaṇetuye;</gatha>
    <gatha type="last">Tatheva sāvakā tassa, na sakkā te gaṇetuye.</gatha>
    <hangnum nr="29"/>
    <gatha type="1"> Yāva  aṭṭhāsi sambuddho, maṅgalo lokanāyako;</gatha>
    <gatha type="last">Na  tassa sāsane atthi, sakilesamaraṇaṃ <note>[saṃkilesamaraṇaṃ (sī.)]</note> tadā.</gatha>
    <hangnum nr="30"/>
    <gatha type="1"> Dhammokkaṃ  dhārayitvāna, santāretvā mahājanaṃ;</gatha>
    <gatha type="last">Jalitvā dhūmaketūva, nibbuto so mahāyaso.</gatha>
    <hangnum nr="31"/>
    <gatha type="1"> Saṅkhārānaṃ  sabhāvatthaṃ, dassayitvā sadevake;</gatha>
    <gatha type="last">Jalitvā aggikkhandhova, sūriyo atthaṅgato yathā.</gatha>
    <hangnum nr="32"/>
    <gatha type="1"> Uyyāne vassare nāma, buddho nibbāyi maṅgalo;</gatha>
    <gatha type="last">Tatthevassa jinathūpo, tiṃsayojanamuggatoti.</gatha>
    <centered>Maṅgalassa bhagavato vaṃso tatiyo.</centered>
  </text>
</tree>
