<?xml version='1.0' encoding='UTF-8'?>
<tree text="4. Ko&#x1E47;&#x1E0D;a&#xF1;&#xF1;abuddhava&#x1E43;so" target="text">
  <text>
    <hangnum nr="1"/>
    <gatha type="1"> Dīpaṅkarassa  aparena, koṇḍañño nāma nāyako;</gatha>
    <gatha type="last">Anantatejo amitayaso, appameyyo durāsado.</gatha>
    <hangnum nr="2"/>
    <gatha type="1"> Dharaṇūpamo  khamanena, sīlena sāgarūpamo;</gatha>
    <gatha type="last">Samādhinā merūpamo, ñāṇena gaganūpamo.</gatha>
    <hangnum nr="3"/>
    <gatha type="1"> Indriyabalabojjhaṅga-maggasaccappakāsanaṃ;</gatha>
    <gatha type="last">Pakāsesi sadā buddho, hitāya sabbapāṇinaṃ.</gatha>
    <hangnum nr="4"/>
    <gatha type="1"> Dhammacakkaṃ  pavattente, koṇḍaññe lokanāyake;</gatha>
    <gatha type="last">Koṭisatasahassānaṃ, paṭhamābhisamayo ahu.</gatha>
    <hangnum nr="5"/>
    <gatha type="1"> Tato parampi desente, naramarūnaṃ samāgame;</gatha>
    <gatha type="last">Navutikoṭisahassānaṃ, dutiyābhisamayo ahu.</gatha>
    <hangnum nr="6"/>
    <gatha type="1"> Titthiye abhimaddanto, yadā dhammamadesayi;</gatha>
    <gatha type="last">Asītikoṭisahassānaṃ, tatiyābhisamayo ahu.</gatha>
    <hangnum nr="7"/>
    <gatha type="1"> Sannipātā tayo āsuṃ, koṇḍaññassa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="8"/>
    <gatha type="1"> Koṭisatasahassānaṃ, paṭhamo āsi samāgamo;</gatha>
    <gatha type="last">Dutiyo koṭisahassānaṃ, tatiyo navutikoṭinaṃ.</gatha>
    <hangnum nr="9"/>
    <gatha type="1"> Ahaṃ tena samayena, vijitāvī nāma khattiyo;</gatha>
    <gatha type="last">Samuddaṃ antamantena, issariyaṃ vattayāmahaṃ.</gatha>
    <hangnum nr="10"/>
    <gatha type="1"> Koṭisatasahassānaṃ , vimalānaṃ mahesinaṃ;</gatha>
    <gatha type="last">Saha lokagganāthena, paramannena tappayiṃ.</gatha>
    <hangnum nr="11"/>
    <gatha type="1"> Sopi maṃ buddho byākāsi, koṇḍañño lokanāyako;</gatha>
    <gatha type="last">‘‘Aparimeyyito kappe, buddho loke bhavissati.</gatha>
    <hangnum nr="12"/>
    <gatha type="1"> ‘‘Padhānaṃ padahitvāna, katvā dukkarakārikaṃ;</gatha>
    <gatha type="last">Assatthamūle sambuddho, bujjhissati mahāyaso.</gatha>
    <hangnum nr="13"/>
    <gatha type="1"> ‘‘Imassa janikā mātā, māyā nāma bhavissati;</gatha>
    <gatha type="last">Pitā suddhodano nāma, ayaṃ hessati gotamo.</gatha>
    <hangnum nr="14"/>
    <gatha type="1"> ‘‘Kolito upatisso ca, aggā hessanti sāvakā;</gatha>
    <gatha type="last">Ānando nāmupaṭṭhāko, upaṭṭhissatimaṃ jinaṃ.</gatha>
    <hangnum nr="15"/>
    <gatha type="1"> ‘‘Khemā uppalavaṇṇā ca, aggā hessanti sāvikā;</gatha>
    <gatha type="last">Bodhi  tassa bhagavato, assatthoti pavuccati.</gatha>
    <hangnum nr="16"/>
    <gatha type="1"> ‘‘Citto  ca hatthāḷavako, aggā hessantupaṭṭhakā;</gatha>
    <gatha type="2">Nandamātā ca uttarā, aggā hessantupaṭṭhikā;</gatha>
    <gatha type="last">Āyu  vassasataṃ tassa, gotamassa yasassino’’.</gatha>
    <hangnum nr="17"/>
    <gatha type="1"> Idaṃ sutvāna vacanaṃ, asamassa mahesino;</gatha>
    <gatha type="last">Āmoditā naramarū, buddhabījaṃ kira ayaṃ.</gatha>
    <hangnum nr="18"/>
    <gatha type="1"> Ukkuṭṭhisaddā  vattanti, apphoṭenti hasanti ca;</gatha>
    <gatha type="last">Katañjalī namassanti, dasasahassidevatā.</gatha>
    <hangnum nr="19"/>
    <gatha type="1"> ‘‘Yadimassa lokanāthassa, virajjhissāma sāsanaṃ;</gatha>
    <gatha type="last">Anāgatamhi addhāne, hessāma sammukhā imaṃ.</gatha>
    <hangnum nr="20"/>
    <gatha type="1"> ‘‘Yathā manussā nadiṃ tarantā, paṭititthaṃ virajjhiya;</gatha>
    <gatha type="last">Heṭṭhātitthe gahetvāna, uttaranti mahānadiṃ.</gatha>
    <hangnum nr="21"/>
    <gatha type="1"> ‘‘Evameva mayaṃ sabbe, yadi muñcāmimaṃ jinaṃ;</gatha>
    <gatha type="last">Anāgatamhi addhāne, hessāma sammukhā imaṃ’’.</gatha>
    <hangnum nr="22"/>
    <gatha type="1"> Tassāhaṃ vacanaṃ sutvā, bhiyyo cittaṃ pasādayiṃ;</gatha>
    <gatha type="2">Tameva atthaṃ sādhento, mahārajjaṃ jine adaṃ;</gatha>
    <gatha type="last">Mahārajjaṃ daditvāna <note>[cajitvā (sī.)]</note>, pabbajiṃ tassa santike.</gatha>
    <hangnum nr="23"/>
    <gatha type="1"> Suttantaṃ vinayañcāpi, navaṅgaṃ satthusāsanaṃ;</gatha>
    <gatha type="last">Sabbaṃ pariyāpuṇitvāna, sobhayiṃ jinasāsanaṃ.</gatha>
    <hangnum nr="24"/>
    <gatha type="1"> Tatthappamatto  viharanto, nisajjaṭṭhānacaṅkame;</gatha>
    <gatha type="last">Abhiññāpāramiṃ gantvā, brahmalokamagañchahaṃ.</gatha>
    <hangnum nr="25"/>
    <gatha type="1"> Nagaraṃ rammavatī nāma, sunando nāma khattiyo;</gatha>
    <gatha type="last">Sujātā nāma janikā, koṇḍaññassa mahesino.</gatha>
    <hangnum nr="26"/>
    <gatha type="1"> Dasavassasahassāni, agāraṃ ajjha so vasi <note>[agāramajjhe ca so vasi (syā.)]</note>;</gatha>
    <gatha type="last">Suci suruci subho ca, tayo pāsādamuttamā.</gatha>
    <hangnum nr="27"/>
    <gatha type="1"> Tīṇisatasahassāni, nāriyo samalaṅkatā;</gatha>
    <gatha type="last">Rucidevī nāma nārī, vijitaseno atrajo.</gatha>
    <hangnum nr="28"/>
    <gatha type="1"> Nimitte caturo disvā, rathayānena nikkhami;</gatha>
    <gatha type="last">Anūnadasamāsāni, padhānaṃ padahī jino.</gatha>
    <hangnum nr="29"/>
    <gatha type="1"> Brahmunā  yācito santo, koṇḍañño dvipaduttamo;</gatha>
    <gatha type="last">Vatti cakkaṃ mahāvīro, devānaṃ nagaruttame.</gatha>
    <hangnum nr="30"/>
    <gatha type="1"> Bhaddo ceva subhaddo ca, ahesuṃ aggasāvakā;</gatha>
    <gatha type="last">Anuruddho nāmupaṭṭhāko, koṇḍaññassa mahesino.</gatha>
    <hangnum nr="31"/>
    <gatha type="1"> Tissā  ca upatissā ca, ahesuṃ aggasāvikā;</gatha>
    <gatha type="last">Sālakalyāṇiko bodhi, koṇḍaññassa mahesino.</gatha>
    <hangnum nr="32"/>
    <gatha type="1"> Soṇo ca upasoṇo ca, ahesuṃ aggupaṭṭhakā;</gatha>
    <gatha type="last">Nandā ceva sirīmā ca, ahesuṃ aggupaṭṭhikā.</gatha>
    <hangnum nr="33"/>
    <gatha type="1"> So aṭṭhāsīti hatthāni, accuggato mahāmuni;</gatha>
    <gatha type="last">Sobhate uḷurājāva sūriyo majjhanhike yathā.</gatha>
    <hangnum nr="34"/>
    <gatha type="1"> Vassasatasahassāni , āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="35"/>
    <gatha type="1"> Khīṇāsavehi  vimalehi, vicittā āsi medanī;</gatha>
    <gatha type="last">Yathā gaganamuḷūhi, evaṃ so upasobhatha.</gatha>
    <hangnum nr="36"/>
    <gatha type="1"> Tepi nāgā appameyyā, asaṅkhobhā durāsadā;</gatha>
    <gatha type="last">Vijjupātaṃva dassetvā, nibbutā te mahāyasā.</gatha>
    <hangnum nr="37"/>
    <gatha type="1"> Sā ca atuliyā jinassa iddhi, ñāṇaparibhāvito ca samādhi;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā.</gatha>
    <hangnum nr="38"/>
    <gatha type="1"> Koṇḍañño pavaro buddho, candārāmamhi nibbuto;</gatha>
    <gatha type="last">Tattheva cetiyo citto, satta yojanamussitoti.</gatha>
    <centered>Koṇḍaññassa bhagavato vaṃso dutiyo.</centered>
  </text>
</tree>
