<?xml version='1.0' encoding='UTF-8'?>
<tree text="10. Padumabuddhava&#x1E43;so" target="text">
  <text>
    <hangnum nr="1"/>
    <gatha type="1"> Anomadassissa  aparena, sambuddho dvipaduttamo;</gatha>
    <gatha type="last">Padumo nāma nāmena, asamo appaṭipuggalo.</gatha>
    <hangnum nr="2"/>
    <gatha type="1"> Tassāpi asamaṃ sīlaṃ, samādhipi anantako;</gatha>
    <gatha type="last">Asaṅkheyyaṃ ñāṇavaraṃ, vimuttipi anūpamā.</gatha>
    <hangnum nr="3"/>
    <gatha type="1"> Tassāpi  atulatejassa, dhammacakkappavattane;</gatha>
    <gatha type="last">Abhisamayā tayo āsuṃ, mahātamapavāhanā.</gatha>
    <hangnum nr="4"/>
    <gatha type="1"> Paṭhamābhisamaye buddho, koṭisatamabodhayi;</gatha>
    <gatha type="last">Dutiyābhisamaye dhīro, navutikoṭimabodhayi.</gatha>
    <hangnum nr="5"/>
    <gatha type="1"> Yadā ca padumo buddho, ovadī sakamatrajaṃ;</gatha>
    <gatha type="last">Tadā asītikoṭīnaṃ, tatiyābhisamayo ahu.</gatha>
    <hangnum nr="6"/>
    <gatha type="1"> Sannipātā tayo āsuṃ, padumassa mahesino;</gatha>
    <gatha type="last">Koṭisatasahassānaṃ, paṭhamo āsi samāgamo.</gatha>
    <hangnum nr="7"/>
    <gatha type="1"> Kathinatthārasamaye , uppanne kathinacīvare;</gatha>
    <gatha type="last">Dhammasenāpatitthāya, bhikkhū sibbiṃsu <note>[yāciṃsu (ka.)]</note> cīvaraṃ.</gatha>
    <hangnum nr="8"/>
    <gatha type="1"> Tadā te vimalā bhikkhū, chaḷabhiññā mahiddhikā;</gatha>
    <gatha type="last">Tīṇi satasahassāni, samiṃsu aparājitā.</gatha>
    <hangnum nr="9"/>
    <gatha type="1"> Punāparaṃ so narāsabho <note>[naravusabho (syā. kaṃ.)]</note>, pavane vāsaṃ upāgami;</gatha>
    <gatha type="last">Tadā samāgamo āsi, dvinnaṃ satasahassinaṃ.</gatha>
    <hangnum nr="10"/>
    <gatha type="1"> Ahaṃ tena samayena, sīho āsiṃ migādhibhū;</gatha>
    <gatha type="last">Vivekamanubrūhantaṃ , pavane addasaṃ jinaṃ.</gatha>
    <hangnum nr="11"/>
    <gatha type="1"> Vanditvā sirasā pāde, katvāna taṃ padakkhiṇaṃ;</gatha>
    <gatha type="last">Tikkhattuṃ abhināditvā, sattāhaṃ jinamupaṭṭhahaṃ.</gatha>
    <hangnum nr="12"/>
    <gatha type="1"> Sattāhaṃ varasamāpattiyā, vuṭṭhahitvā tathāgato;</gatha>
    <gatha type="last">Manasā cintayitvāna, koṭibhikkhū samānayi.</gatha>
    <hangnum nr="13"/>
    <gatha type="1"> Tadāpi so mahāvīro, tesaṃ majjhe viyākari;</gatha>
    <gatha type="last">‘‘Aparimeyyito kappe, ayaṃ buddho bhavissati.</gatha>
    <hangnum nr="14"/>
    <gatha type="1"> ‘‘Padhānaṃ padahitvāna…pe…  hessāma sammukhā imaṃ’’.</gatha>
    <hangnum nr="15"/>
    <gatha type="1"> Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="16"/>
    <gatha type="1"> Campakaṃ nāma nagaraṃ, asamo nāma khattiyo;</gatha>
    <gatha type="last">Asamā nāma janikā, padumassa mahesino.</gatha>
    <hangnum nr="17"/>
    <gatha type="1"> Dasavassasahassāni , agāraṃ ajjha so vasi;</gatha>
    <gatha type="last">Nandāvasuyasuttarā , tayo pāsādamuttamā.</gatha>
    <hangnum nr="18"/>
    <gatha type="1"> Tettiṃsa ca sahassāni, nāriyo samalaṅkatā;</gatha>
    <gatha type="last">Uttarā nāma sā nārī, rammo nāmāsi atrajo.</gatha>
    <hangnum nr="19"/>
    <gatha type="1"> Nimitte caturo disvā, rathayānena nikkhami;</gatha>
    <gatha type="last">Anūnaaṭṭhamāsāni, padhānaṃ padahī jino.</gatha>
    <hangnum nr="20"/>
    <gatha type="1"> Brahmunā yācito santo, padumo lokanāyako;</gatha>
    <gatha type="last">Vatti cakkaṃ mahāvīro, dhanañcuyyānamuttame.</gatha>
    <hangnum nr="21"/>
    <gatha type="1"> Sālo ca upasālo ca, ahesuṃ aggasāvakā;</gatha>
    <gatha type="last">Varuṇo nāmupaṭṭhāko, padumassa mahesino.</gatha>
    <hangnum nr="22"/>
    <gatha type="1"> Rādhā  ceva surādhā ca, ahesuṃ aggasāvikā;</gatha>
    <gatha type="last">Bodhi tassa bhagavato, mahāsoṇoti vuccati.</gatha>
    <hangnum nr="23"/>
    <gatha type="1"> Bhiyyo ceva asamo ca, ahesuṃ aggupaṭṭhakā;</gatha>
    <gatha type="last">Rucī ca nandarāmā ca, ahesuṃ aggupaṭṭhikā.</gatha>
    <hangnum nr="24"/>
    <gatha type="1"> Aṭṭhapaṇṇāsaratanaṃ, accuggato mahāmuni;</gatha>
    <gatha type="last">Pabhā niddhāvatī tassa, asamā sabbaso disā.</gatha>
    <hangnum nr="25"/>
    <gatha type="1"> Candappabhā sūriyappabhā, ratanaggimaṇippabhā;</gatha>
    <gatha type="last">Sabbāpi tā hatā honti, patvā jinapabhuttamaṃ.</gatha>
    <hangnum nr="26"/>
    <gatha type="1"> Vassasatasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="27"/>
    <gatha type="1"> Paripakkamānase  satte, bodhayitvā asesato;</gatha>
    <gatha type="last">Sesake anusāsitvā, nibbuto so sasāvako.</gatha>
    <hangnum nr="28"/>
    <gatha type="1"> Uragova tacaṃ jiṇṇaṃ, vaddhapattaṃva pādapo;</gatha>
    <gatha type="last">Jahitvā sabbasaṅkhāre, nibbuto so yathā sikhī.</gatha>
    <hangnum nr="29"/>
    <gatha type="1"> Padumo jinavaro satthā, dhammārāmamhi nibbuto;</gatha>
    <gatha type="last">Dhātuvitthārikaṃ āsi, tesu tesu padesatoti.</gatha>
    <centered>Padumassa bhagavato vaṃso aṭṭhamo.</centered>
  </text>
</tree>
