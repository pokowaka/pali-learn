<?xml version='1.0' encoding='UTF-8'?>
<tree text="1. Ratanaca&#x1E45;kamanaka&#x1E47;&#x1E0D;a&#x1E43;" target="text">
  <text>
    <centered> Namo tassa bhagavato arahato sammāsambuddhassa</centered>
    <hangnum nr="1"/>
    <gatha type="1"> Brahmā  ca lokādhipatī sahampatī <note>[sahampati (syā. kaṃ.)]</note>, katañjalī anadhivaraṃ ayācatha;</gatha>
    <gatha type="last">‘‘Santīdha sattāpparajakkhajātikā, desehi dhammaṃ anukampimaṃ pajaṃ’’.</gatha>
    <hangnum nr="2"/>
    <gatha type="1"> Sampannavijjācaraṇassa tādino, jutindharassantimadehadhārino;</gatha>
    <gatha type="last">Tathāgatassappaṭipuggalassa, uppajji kāruññatā sabbasatte.</gatha>
    <hangnum nr="3"/>
    <gatha type="1"> ‘‘Na hete jānanti sadevamānusā, buddho ayaṃ kīdisako naruttamo;</gatha>
    <gatha type="last">Iddhibalaṃ paññābalañca kīdisaṃ, buddhabalaṃ lokahitassa kīdisaṃ.</gatha>
    <hangnum nr="4"/>
    <gatha type="1"> ‘‘Na  hete jānanti sadevamānusā, buddho ayaṃ edisako naruttamo;</gatha>
    <gatha type="last">Iddhibalaṃ paññābalañca edisaṃ, buddhabalaṃ lokahitassa edisaṃ.</gatha>
    <hangnum nr="5"/>
    <gatha type="1"> ‘‘Handāhaṃ  dassayissāmi, buddhabalamanuttaraṃ;</gatha>
    <gatha type="last">Caṅkamaṃ māpayissāmi, nabhe ratanamaṇḍitaṃ’’.</gatha>
    <hangnum nr="6"/>
    <gatha type="1"> Bhummā mahārājikā tāvatiṃsā, yāmā ca devā tusitā ca nimmitā;</gatha>
    <gatha type="last">Paranimmitā yepi ca brahmakāyikā, ānanditā vipulamakaṃsu ghosaṃ.</gatha>
    <hangnum nr="7"/>
    <gatha type="1"> Obhāsitā  ca pathavī sadevakā, puthū ca lokantarikā asaṃvutā;</gatha>
    <gatha type="last">Tamo ca tibbo vihato tadā ahu, disvāna accherakaṃ pāṭihīraṃ.</gatha>
    <hangnum nr="8"/>
    <gatha type="1"> Sadevagandhabbamanussarakkhase, ābhā uḷārā vipulā ajāyatha;</gatha>
    <gatha type="last">Imasmiṃ  loke parasmiñcobhayasmiṃ <note>[parasmiṃ cūbhaye (syā. kaṃ.)]</note>, adho ca uddhaṃ tiriyañca vitthataṃ.</gatha>
    <hangnum nr="9"/>
    <gatha type="1"> Sattuttamo anadhivaro vināyako, satthā ahū devamanussapūjito;</gatha>
    <gatha type="last">Mahānubhāvo satapuññalakkhaṇo, dassesi accherakaṃ pāṭihīraṃ.</gatha>
    <hangnum nr="10"/>
    <gatha type="1"> So yācito devavarena cakkhumā, atthaṃ samekkhitvā tadā naruttamo;</gatha>
    <gatha type="last">Caṅkamaṃ <note>[caṅkamaṃ tattha (sī.)]</note> māpayi lokanāyako, suniṭṭhitaṃ sabbaratananimmitaṃ.</gatha>
    <hangnum nr="11"/>
    <gatha type="1"> Iddhī ca ādesanānusāsanī, tipāṭihīre bhagavā vasī ahu;</gatha>
    <gatha type="last">Caṅkamaṃ māpayi lokanāyako, suniṭṭhitaṃ sabbaratananimmitaṃ.</gatha>
    <hangnum nr="12"/>
    <gatha type="1"> Dasasahassīlokadhātuyā, sinerupabbatuttame;</gatha>
    <gatha type="last">Thambheva dassesi paṭipāṭiyā, caṅkame ratanāmaye.</gatha>
    <hangnum nr="13"/>
    <gatha type="1"> Dasasahassī  atikkamma, caṅkamaṃ māpayī jino;</gatha>
    <gatha type="last">Sabbasoṇṇamayā passe, caṅkame ratanāmaye.</gatha>
    <hangnum nr="14"/>
    <gatha type="1"> Tulāsaṅghāṭānuvaggā , sovaṇṇaphalakatthatā;</gatha>
    <gatha type="last">Vedikā sabbasovaṇṇā, dubhato passesu nimmitā.</gatha>
    <hangnum nr="15"/>
    <gatha type="1"> Maṇimuttāvālukākiṇṇā, nimmito ratanāmayo;</gatha>
    <gatha type="last">Obhāseti disā sabbā, sataraṃsīva uggato.</gatha>
    <hangnum nr="16"/>
    <gatha type="1"> Tasmiṃ caṅkamane dhīro, dvattiṃsavaralakkhaṇo;</gatha>
    <gatha type="last">Virocamāno sambuddho, caṅkame caṅkamī jino.</gatha>
    <hangnum nr="17"/>
    <gatha type="1"> Dibbaṃ mandāravaṃ pupphaṃ, padumaṃ pārichattakaṃ;</gatha>
    <gatha type="last">Caṅkamane okiranti, sabbe devā samāgatā.</gatha>
    <hangnum nr="18"/>
    <gatha type="1"> Passanti taṃ devasaṅghā, dasasahassī pamoditā;</gatha>
    <gatha type="last">Namassamānā nipatanti, tuṭṭhahaṭṭhā pamoditā.</gatha>
    <hangnum nr="19"/>
    <gatha type="1"> Tāvatiṃsā  ca yāmā ca, tusitā cāpi devatā;</gatha>
    <gatha type="last">Nimmānaratino devā, ye devā vasavattino;</gatha>
    <gatha type="last">Udaggacittā sumanā, passanti lokanāyakaṃ.</gatha>
    <hangnum nr="20"/>
    <gatha type="1"> Sadevagandhabbamanussarakkhasā, nāgā supaṇṇā atha vāpi kinnarā;</gatha>
    <gatha type="last">Passanti  taṃ lokahitānukampakaṃ, nabheva accuggatacandamaṇḍalaṃ.</gatha>
    <hangnum nr="21"/>
    <gatha type="1"> Ābhassarā  subhakiṇhā, vehapphalā akaniṭṭhā ca devatā;</gatha>
    <gatha type="last">Susuddhasukkavatthavasanā, tiṭṭhanti pañjalīkatā.</gatha>
    <hangnum nr="22"/>
    <gatha type="1"> Muñcanti pupphaṃ pana pañcavaṇṇikaṃ, mandāravaṃ candanacuṇṇamissitaṃ;</gatha>
    <gatha type="last">Bhamenti celāni ca ambare tadā, ‘‘aho jino lokahitānukampako.</gatha>
    <hangnum nr="23"/>
    <gatha type="1"> ‘‘Tuvaṃ satthā ca ketū ca, dhajo yūpo ca pāṇinaṃ;</gatha>
    <gatha type="last">Parāyano patiṭṭhā ca, dīpo ca dvipaduttamo <note>[dipaduttamo (sī. syā.)]</note>.</gatha>
    <hangnum nr="24"/>
    <gatha type="1"> ‘‘Dasasahassīlokadhātuyā, devatāyo mahiddhikā;</gatha>
    <gatha type="last">Parivāretvā namassanti, tuṭṭhahaṭṭhā pamoditā.</gatha>
    <hangnum nr="25"/>
    <gatha type="1"> ‘‘Devatā devakaññā ca, pasannā tuṭṭhamānasā;</gatha>
    <gatha type="last">Pañcavaṇṇikapupphehi, pūjayanti narāsabhaṃ.</gatha>
    <hangnum nr="26"/>
    <gatha type="1"> ‘‘Passanti  taṃ devasaṅghā, pasannā tuṭṭhamānasā;</gatha>
    <gatha type="last">Pañcavaṇṇikapupphehi, pūjayanti narāsabhaṃ.</gatha>
    <hangnum nr="27"/>
    <gatha type="1"> ‘‘Aho acchariyaṃ loke, abbhutaṃ lomahaṃsanaṃ;</gatha>
    <gatha type="last">Na medisaṃ bhūtapubbaṃ, accheraṃ lomahaṃsanaṃ’’.</gatha>
    <hangnum nr="28"/>
    <gatha type="1"> Sakasakamhi bhavane, nisīditvāna devatā;</gatha>
    <gatha type="last">Hasanti tā mahāhasitaṃ, disvānaccherakaṃ nabhe.</gatha>
    <hangnum nr="29"/>
    <gatha type="1"> Ākāsaṭṭhā ca bhūmaṭṭhā, tiṇapanthanivāsino;</gatha>
    <gatha type="last">Katañjalī namassanti, tuṭṭhahaṭṭhā pamoditā.</gatha>
    <hangnum nr="30"/>
    <gatha type="1"> Yepi  dīghāyukā nāgā, puññavanto mahiddhikā;</gatha>
    <gatha type="last">Pamoditā namassanti, pūjayanti naruttamaṃ.</gatha>
    <hangnum nr="31"/>
    <gatha type="1"> Saṅgītiyo pavattenti, ambare anilañjase;</gatha>
    <gatha type="last">Cammanaddhāni vādenti, disvānaccherakaṃ nabhe.</gatha>
    <hangnum nr="32"/>
    <gatha type="1"> Saṅkhā ca paṇavā ceva, athopi ḍiṇḍimā <note>[ḍeṇḍimā (sī.)]</note> bahū;</gatha>
    <gatha type="last">Antalikkhasmiṃ vajjanti, disvānaccherakaṃ nabhe.</gatha>
    <hangnum nr="33"/>
    <gatha type="1"> Abbhuto  vata no ajja, uppajji lomahaṃsano;</gatha>
    <gatha type="last">Dhuvamatthasiddhiṃ labhāma, khaṇo no paṭipādito.</gatha>
    <hangnum nr="34"/>
    <gatha type="1"> Buddhoti tesaṃ sutvāna, pīti uppajji tāvade;</gatha>
    <gatha type="last">Buddho buddhoti kathayantā, tiṭṭhanti pañjalīkatā.</gatha>
    <hangnum nr="35"/>
    <gatha type="1"> Hiṅkārā sādhukārā ca <note>[hiṅkāraṃ sādhukārañca (sī. syā.)]</note>, ukkuṭṭhi sampahaṃsanaṃ <note>[sampasādanaṃ (sī.), sampanādanaṃ (syā.)]</note>;</gatha>
    <gatha type="last">Pajā ca vividhā gagane, vattenti pañjalīkatā.</gatha>
    <hangnum nr="36"/>
    <gatha type="1"> Gāyanti seḷenti ca vādayanti ca, bhujāni pothenti ca naccayanti ca;</gatha>
    <gatha type="last">Muñcanti pupphaṃ pana pañcavaṇṇikaṃ, mandāravaṃ candanacuṇṇamissitaṃ.</gatha>
    <hangnum nr="37"/>
    <gatha type="1"> ‘‘Yathā  tuyhaṃ mahāvīra, pādesu cakkalakkhaṇaṃ;</gatha>
    <gatha type="last">Dhajavajirapaṭākā, vaḍḍhamānaṅkusācitaṃ.</gatha>
    <hangnum nr="38"/>
    <gatha type="1"> ‘‘Rūpe  sīle samādhimhi, paññāya ca asādiso;</gatha>
    <gatha type="last">Vimuttiyā asamasamo, dhammacakkappavattane.</gatha>
    <hangnum nr="39"/>
    <gatha type="1"> ‘‘Dasanāgabalaṃ  kāye, tuyhaṃ pākatikaṃ balaṃ;</gatha>
    <gatha type="last">Iddhibalena asamo, dhammacakkappavattane.</gatha>
    <hangnum nr="40"/>
    <gatha type="1"> ‘‘Evaṃ sabbaguṇūpetaṃ, sabbaṅgasamupāgataṃ;</gatha>
    <gatha type="last">Mahāmuniṃ kāruṇikaṃ, lokanāthaṃ namassatha.</gatha>
    <hangnum nr="41"/>
    <gatha type="1"> ‘‘Abhivādanaṃ thomanañca, vandanañca pasaṃsanaṃ;</gatha>
    <gatha type="last">Namassanañca pūjañca, sabbaṃ arahasī tuvaṃ.</gatha>
    <hangnum nr="42"/>
    <gatha type="1"> ‘‘Ye keci loke vandaneyyā, vandanaṃ arahanti ye;</gatha>
    <gatha type="last">Sabbaseṭṭho mahāvīra, sadiso te na vijjati.</gatha>
    <hangnum nr="43"/>
    <gatha type="1"> ‘‘Sāriputto mahāpañño, samādhijjhānakovido;</gatha>
    <gatha type="last">Gijjhakūṭe ṭhitoyeva, passati lokanāyakaṃ.</gatha>
    <hangnum nr="44"/>
    <gatha type="1"> ‘‘Suphullaṃ sālarājaṃva, candaṃva gagane yathā;</gatha>
    <gatha type="last">Majjhanhikeva <note>[majjhantikeva (sabbattha)]</note> sūriyaṃ, olokesi narāsabhaṃ.</gatha>
    <hangnum nr="45"/>
    <gatha type="1"> ‘‘Jalantaṃ dīparukkhaṃva, taruṇasūriyaṃva uggataṃ;</gatha>
    <gatha type="last">Byāmappabhānurañjitaṃ, dhīraṃ passati lokanāyakaṃ.</gatha>
    <hangnum nr="46"/>
    <gatha type="1"> ‘‘Pañcannaṃ bhikkhusatānaṃ, katakiccāna tādinaṃ;</gatha>
    <gatha type="last">Khīṇāsavānaṃ vimalānaṃ, khaṇena sannipātayi.</gatha>
    <hangnum nr="47"/>
    <gatha type="1"> ‘‘Lokappasādanaṃ  nāma, pāṭihīraṃ nidassayi;</gatha>
    <gatha type="last">Amhepi tattha gantvāna, vandissāma mayaṃ jinaṃ.</gatha>
    <hangnum nr="48"/>
    <gatha type="1"> ‘‘Etha sabbe gamissāma, pucchissāma mayaṃ jinaṃ;</gatha>
    <gatha type="last">Kaṅkhaṃ vinodayissāma, passitvā lokanāyakaṃ’’.</gatha>
    <hangnum nr="49"/>
    <gatha type="1"> Sādhūti  te paṭissutvā, nipakā saṃvutindriyā;</gatha>
    <gatha type="last">Pattacīvaramādāya, taramānā upāgamuṃ.</gatha>
    <hangnum nr="50"/>
    <gatha type="1"> Khīṇāsavehi vimalehi, dantehi uttame dame;</gatha>
    <gatha type="last">Sāriputto mahāpañño, iddhiyā upasaṅkami.</gatha>
    <hangnum nr="51"/>
    <gatha type="1"> Tehi  bhikkhūhi parivuto, sāriputto mahāgaṇī;</gatha>
    <gatha type="last">Laḷanto devova gagane, iddhiyā upasaṅkami.</gatha>
    <hangnum nr="52"/>
    <gatha type="1"> Ukkāsitañca khipitaṃ <note>[ukkāsitañca khipitañca (syā. aṭṭha.)]</note>, ajjhupekkhiya subbatā;</gatha>
    <gatha type="last">Sagāravā sappatissā, sambuddhaṃ upasaṅkamuṃ.</gatha>
    <hangnum nr="53"/>
    <gatha type="1"> Upasaṅkamitvā passanti, sayambhuṃ lokanāyakaṃ;</gatha>
    <gatha type="last">Nabhe accuggataṃ dhīraṃ, candaṃva gagane yathā.</gatha>
    <hangnum nr="54"/>
    <gatha type="1"> Jalantaṃ dīparukkhaṃva, vijjuṃva gagane yathā;</gatha>
    <gatha type="last">Majjhanhikeva sūriyaṃ, passanti lokanāyakaṃ.</gatha>
    <hangnum nr="55"/>
    <gatha type="1"> Pañcabhikkhusatā sabbe, passanti lokanāyakaṃ;</gatha>
    <gatha type="last">Rahadamiva vippasannaṃ, suphullaṃ padumaṃ yathā.</gatha>
    <hangnum nr="56"/>
    <gatha type="1"> Añjaliṃ  paggahetvāna, tuṭṭhahaṭṭhā pamoditā;</gatha>
    <gatha type="last">Namassamānā nipatanti, satthuno cakkalakkhaṇe.</gatha>
    <hangnum nr="57"/>
    <gatha type="1"> Sāriputto mahāpañño, koraṇḍasamasādiso;</gatha>
    <gatha type="last">Samādhijjhānakusalo, vandate lokanāyakaṃ.</gatha>
    <hangnum nr="58"/>
    <gatha type="1"> Gajjitā kālameghova, nīluppalasamasādiso;</gatha>
    <gatha type="last">Iddhibalena asamo, moggallāno mahiddhiko.</gatha>
    <hangnum nr="59"/>
    <gatha type="1"> Mahākassapopi  ca thero, uttattakanakasannibho;</gatha>
    <gatha type="last">Dhutaguṇe agganikkhitto, thomito satthuvaṇṇito.</gatha>
    <hangnum nr="60"/>
    <gatha type="1"> Dibbacakkhūnaṃ yo aggo, anuruddho mahāgaṇī;</gatha>
    <gatha type="last">Ñātiseṭṭho bhagavato, avidūreva tiṭṭhati.</gatha>
    <hangnum nr="61"/>
    <gatha type="1"> Āpattianāpattiyā , satekicchāya kovido;</gatha>
    <gatha type="last">Vinaye agganikkhitto, upāli satthuvaṇṇito.</gatha>
    <hangnum nr="62"/>
    <gatha type="1"> Sukhumanipuṇatthapaṭividdho, kathikānaṃ pavaro gaṇī;</gatha>
    <gatha type="last">Isi mantāniyā putto, puṇṇo nāmāti vissuto.</gatha>
    <hangnum nr="63"/>
    <gatha type="1"> Etesaṃ cittamaññāya, opammakusalo muni;</gatha>
    <gatha type="last">Kaṅkhacchedo mahāvīro, kathesi attano guṇaṃ.</gatha>
    <hangnum nr="64"/>
    <gatha type="1"> ‘‘Cattāro  te asaṅkheyyā, koṭi yesaṃ na nāyati;</gatha>
    <gatha type="2">Sattakāyo ca ākāso, cakkavāḷā canantakā;</gatha>
    <gatha type="last">Buddhañāṇaṃ appameyyaṃ, na sakkā ete vijānituṃ.</gatha>
    <hangnum nr="65"/>
    <gatha type="1"> ‘‘Kimetaṃ acchariyaṃ loke, yaṃ me iddhivikubbanaṃ;</gatha>
    <gatha type="last">Aññe bahū acchariyā, abbhutā lomahaṃsanā.</gatha>
    <hangnum nr="66"/>
    <gatha type="1"> ‘‘Yadāhaṃ tusite kāye, santusito nāmahaṃ tadā;</gatha>
    <gatha type="last">Dasasahassī samāgamma, yācanti pañjalī mamaṃ.</gatha>
    <hangnum nr="67"/>
    <gatha type="1"> ‘‘‘Kālo kho te <note>[kālo deva (sī.), kāloyaṃ te (syā. ka.)]</note> mahāvīra, uppajja mātukucchiyaṃ;</gatha>
    <gatha type="last">Sadevakaṃ tārayanto, bujjhassu amataṃ padaṃ’.</gatha>
    <hangnum nr="68"/>
    <gatha type="1"> ‘‘Tusitā  kāyā cavitvāna, yadā okkami kucchiyaṃ;</gatha>
    <gatha type="last">Dasasahassīlokadhātu, kampittha dharaṇī tadā.</gatha>
    <hangnum nr="69"/>
    <gatha type="1"> ‘‘Yadāhaṃ mātukucchito, sampajānova nikkhamiṃ;</gatha>
    <gatha type="last">Sādhukāraṃ pavattenti, dasasahassī pakampatha.</gatha>
    <hangnum nr="70"/>
    <gatha type="1"> ‘‘Okkantiṃ me samo natthi, jātito abhinikkhame;</gatha>
    <gatha type="last">Sambodhiyaṃ ahaṃ seṭṭho, dhammacakkappavattane.</gatha>
    <hangnum nr="71"/>
    <gatha type="1"> ‘‘Aho acchariyaṃ loke, buddhānaṃ guṇamahantatā;</gatha>
    <gatha type="2">Dasasahassīlokadhātu, chappakāraṃ pakampatha;</gatha>
    <gatha type="last">Obhāso ca mahā āsi, accheraṃ lomahaṃsanaṃ’’.</gatha>
    <hangnum nr="72"/>
    <gatha type="1"> Bhagavā tamhi <note>[bhagavā ca tamhi (sī. syā. ka.)]</note> samaye, lokajeṭṭho narāsabho;</gatha>
    <gatha type="last">Sadevakaṃ dassayanto, iddhiyā caṅkamī jino.</gatha>
    <hangnum nr="73"/>
    <gatha type="1"> Caṅkame caṅkamantova, kathesi lokanāyako;</gatha>
    <gatha type="last">Antarā na nivatteti, catuhatthe caṅkame yathā.</gatha>
    <hangnum nr="74"/>
    <gatha type="1"> Sāriputto  mahāpañño, samādhijjhānakovido;</gatha>
    <gatha type="last">Paññāya pāramippatto, pucchati lokanāyakaṃ.</gatha>
    <hangnum nr="75"/>
    <gatha type="1"> ‘‘Kīdiso te mahāvīra, abhinīhāro naruttama;</gatha>
    <gatha type="last">Kamhi kāle tayā dhīra, patthitā bodhimuttamā.</gatha>
    <hangnum nr="76"/>
    <gatha type="1"> ‘‘Dānaṃ  sīlañca nekkhammaṃ, paññāvīriyañca kīdisaṃ;</gatha>
    <gatha type="last">Khantisaccamadhiṭṭhānaṃ, mettupekkhā ca kīdisā.</gatha>
    <hangnum nr="77"/>
    <gatha type="1"> ‘‘Dasa  pāramī tayā dhīra, kīdisī lokanāyaka;</gatha>
    <gatha type="last">Kathaṃ upapāramī puṇṇā, paramatthapāramī kathaṃ’’.</gatha>
    <hangnum nr="78"/>
    <gatha type="1"> Tassa puṭṭho viyākāsi, karavīkamadhuragiro;</gatha>
    <gatha type="last">Nibbāpayanto hadayaṃ, hāsayanto sadevakaṃ.</gatha>
    <hangnum nr="79"/>
    <gatha type="1"> Atītabuddhānaṃ jinānaṃ desitaṃ, nikīlitaṃ <note>[nikīḷitaṃ (ka.)]</note> buddhaparamparāgataṃ;</gatha>
    <gatha type="last">Pubbenivāsānugatāya buddhiyā, pakāsayī lokahitaṃ sadevake.</gatha>
    <hangnum nr="80"/>
    <gatha type="1"> ‘‘Pītipāmojjajananaṃ, sokasallavinodanaṃ;</gatha>
    <gatha type="last">Sabbasampattipaṭilābhaṃ, cittīkatvā suṇātha me.</gatha>
    <hangnum nr="81"/>
    <gatha type="1"> ‘‘Madanimmadanaṃ sokanudaṃ, saṃsāraparimocanaṃ;</gatha>
    <gatha type="last">Sabbadukkhakkhayaṃ maggaṃ, sakkaccaṃ paṭipajjathā’’ti.</gatha>
    <centered>Ratanacaṅkamanakaṇḍo niṭṭhito.</centered>
  </text>
</tree>
