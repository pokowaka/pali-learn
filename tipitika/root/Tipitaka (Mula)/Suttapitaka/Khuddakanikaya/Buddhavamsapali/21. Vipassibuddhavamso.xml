<?xml version='1.0' encoding='UTF-8'?>
<tree text="21. Vipass&#x12B;buddhava&#x1E43;so" target="text">
  <text>
    <hangnum nr="1"/>
    <gatha type="1"> Phussassa  ca aparena, sambuddho dvipaduttamo;</gatha>
    <gatha type="last">Vipassī nāma nāmena, loke uppajji cakkhumā.</gatha>
    <hangnum nr="2"/>
    <gatha type="1"> Avijjaṃ sabbaṃ padāletvā, patto sambodhimuttamaṃ;</gatha>
    <gatha type="last">Dhammacakkaṃ pavattetuṃ, pakkāmi bandhumatīpuraṃ.</gatha>
    <hangnum nr="3"/>
    <gatha type="1"> Dhammacakkaṃ pavattetvā, ubho bodhesi nāyako;</gatha>
    <gatha type="last">Gaṇanāya na vattabbo, paṭhamābhisamayo ahu.</gatha>
    <hangnum nr="4"/>
    <gatha type="1"> Punāparaṃ amitayaso, tattha saccaṃ pakāsayi;</gatha>
    <gatha type="last">Caturāsītisahassānaṃ, dutiyābhisamayo ahu.</gatha>
    <hangnum nr="5"/>
    <gatha type="1"> Caturāsītisahassāni , sambuddhaṃ anupabbajuṃ;</gatha>
    <gatha type="last">Tesamārāmapattānaṃ, dhammaṃ desesi cakkhumā.</gatha>
    <hangnum nr="6"/>
    <gatha type="1"> Sabbākārena  bhāsato, sutvā upanisādino <note>[upanissā jino (syā. kaṃ.)]</note>;</gatha>
    <gatha type="last">Tepi dhammavaraṃ gantvā, tatiyābhisamayo ahu.</gatha>
    <hangnum nr="7"/>
    <gatha type="1"> Sannipātā tayo āsuṃ, vipassissa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="8"/>
    <gatha type="1"> Aṭṭhasaṭṭhisatasahassānaṃ, paṭhamo āsi samāgamo;</gatha>
    <gatha type="last">Bhikkhusatasahassānaṃ, dutiyo āsi samāgamo.</gatha>
    <hangnum nr="9"/>
    <gatha type="1"> Asītibhikkhusahassānaṃ, tatiyo āsi samāgamo;</gatha>
    <gatha type="last">Tattha bhikkhugaṇamajjhe, sambuddho atirocati.</gatha>
    <hangnum nr="10"/>
    <gatha type="1"> Ahaṃ  tena samayena, nāgarājā mahiddhiko;</gatha>
    <gatha type="last">Atulo nāma nāmena, puññavanto jutindharo.</gatha>
    <hangnum nr="11"/>
    <gatha type="1"> Nekānaṃ nāgakoṭīnaṃ, parivāretvānahaṃ tadā;</gatha>
    <gatha type="last">Vajjanto dibbaturiyehi, lokajeṭṭhaṃ upāgamiṃ.</gatha>
    <hangnum nr="12"/>
    <gatha type="1"> Upasaṅkamitvā sambuddhaṃ, vipassiṃ lokanāyakaṃ;</gatha>
    <gatha type="last">Maṇimuttaratanakhacitaṃ, sabbābharaṇavibhūsitaṃ;</gatha>
    <gatha type="last">Nimantetvā dhammarājassa, suvaṇṇapīṭhamadāsahaṃ.</gatha>
    <hangnum nr="13"/>
    <gatha type="1"> Sopi maṃ buddho byākāsi, saṅghamajjhe nisīdiya;</gatha>
    <gatha type="last">‘‘Ekanavutito kappe, ayaṃ buddho bhavissati.</gatha>
    <hangnum nr="14"/>
    <gatha type="1"> ‘‘Ahu  kapilavhayā rammā, nikkhamitvā tathāgato;</gatha>
    <gatha type="last">Padhānaṃ padahitvāna, katvā dukkarakārikaṃ.</gatha>
    <hangnum nr="15"/>
    <gatha type="1"> ‘‘Ajapālarukkhamūlasmiṃ , nisīditvā tathāgato;</gatha>
    <gatha type="last">Tattha pāyāsaṃ paggayha, nerañjaramupehiti.</gatha>
    <hangnum nr="16"/>
    <gatha type="1"> ‘‘Nerañjarāya tīramhi, pāyāsaṃ ada so jino;</gatha>
    <gatha type="last">Paṭiyattavaramaggena, bodhimūlamupehiti.</gatha>
    <hangnum nr="17"/>
    <gatha type="1"> ‘‘Tato padakkhiṇaṃ katvā, bodhimaṇḍaṃ anuttaro;</gatha>
    <gatha type="last">Assatthamūle sambodhiṃ, bujjhissati mahāyaso.</gatha>
    <hangnum nr="18"/>
    <gatha type="1"> ‘‘Imassa janikā mātā, māyā nāma bhavissati;</gatha>
    <gatha type="last">Pitā suddhodano nāma, ayaṃ hessati gotamo.</gatha>
    <hangnum nr="19"/>
    <gatha type="1"> ‘‘Anāsavā  vītarāgā, santacittā samāhitā;</gatha>
    <gatha type="2">Kolito upatisso ca, aggā hessanti sāvakā;</gatha>
    <gatha type="last">Ānando nāmupaṭṭhāko, upaṭṭhissatimaṃ jinaṃ.</gatha>
    <hangnum nr="20"/>
    <gatha type="1"> ‘‘Khemā uppalavaṇṇā ca, aggā hessanti sāvikā;</gatha>
    <gatha type="2">Anāsavā vītarāgā, santacittā samāhitā;</gatha>
    <gatha type="last">Bodhi tassa bhagavato, assatthoti pavuccati.</gatha>
    <hangnum nr="21"/>
    <gatha type="1"> ‘‘Citto ca hatthāḷavako, aggā hessantupaṭṭhakā;</gatha>
    <gatha type="2">Nandamātā ca uttarā, aggā hessantupaṭṭhikā;</gatha>
    <gatha type="last">Āyu vassasataṃ tassa, gotamassa yasassino.</gatha>
    <hangnum nr="22"/>
    <gatha type="1"> ‘‘Idaṃ  sutvāna vacanaṃ…pe… hessāma sammukhā imaṃ’’.</gatha>
    <hangnum nr="23"/>
    <gatha type="1"> Tassāhaṃ vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="24"/>
    <gatha type="1"> Nagaraṃ bandhumatī nāma, bandhumā nāma khattiyo;</gatha>
    <gatha type="last">Mātā bandhumatī nāma, vipassissa mahesino.</gatha>
    <hangnum nr="25"/>
    <gatha type="1"> Aṭṭhavassasahassāni, agāraṃ ajjha so vasi;</gatha>
    <gatha type="last">Nando sunando sirimā, tayo pāsādamuttamā.</gatha>
    <hangnum nr="26"/>
    <gatha type="1"> Ticattārīsasahassāni, nāriyo samalaṅkatā;</gatha>
    <gatha type="last">Sudassanā nāma sā nārī, samavattakkhandho nāma atrajo.</gatha>
    <hangnum nr="27"/>
    <gatha type="1"> Nimitte caturo disvā, rathayānena nikkhami;</gatha>
    <gatha type="last">Anūnaaṭṭhamāsāni, padhānaṃ padahī jino.</gatha>
    <hangnum nr="28"/>
    <gatha type="1"> Brahmunā  yācito santo, vipassī lokanāyako;</gatha>
    <gatha type="last">Vatti cakkaṃ mahāvīro, migadāye naruttamo.</gatha>
    <hangnum nr="29"/>
    <gatha type="1"> Khaṇḍo ca tissanāmo ca, ahesuṃ aggasāvakā;</gatha>
    <gatha type="last">Asoko nāmupaṭṭhāko, vipassissa mahesino.</gatha>
    <hangnum nr="30"/>
    <gatha type="1"> Candā ca candamittā ca, ahesuṃ aggasāvikā;</gatha>
    <gatha type="last">Bodhi tassa bhagavato, pāṭalīti pavuccati.</gatha>
    <hangnum nr="31"/>
    <gatha type="1"> Punabbasumitto nāgo ca, ahesuṃ aggupaṭṭhakā;</gatha>
    <gatha type="last">Sirimā uttarā ceva, ahesuṃ aggupaṭṭhikā.</gatha>
    <hangnum nr="32"/>
    <gatha type="1"> Asītihatthamubbedho , vipassī lokanāyako;</gatha>
    <gatha type="last">Pabhā niddhāvati tassa, samantā sattayojane.</gatha>
    <hangnum nr="33"/>
    <gatha type="1"> Asītivassasahassāni, āyu buddhassa tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="34"/>
    <gatha type="1"> Bahudevamanussānaṃ, bandhanā parimocayi;</gatha>
    <gatha type="last">Maggāmaggañca ācikkhi, avasesaputhujjane.</gatha>
    <hangnum nr="35"/>
    <gatha type="1"> Ālokaṃ  dassayitvāna, desetvā amataṃ padaṃ;</gatha>
    <gatha type="last">Jalitvā aggikkhandhova, nibbuto so sasāvako.</gatha>
    <hangnum nr="36"/>
    <gatha type="1"> Iddhivaraṃ puññavaraṃ, lakkhaṇañca kusumitaṃ;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā.</gatha>
    <hangnum nr="37"/>
    <gatha type="1"> Vipassī  jinavaro buddho, sumittārāmamhi nibbuto;</gatha>
    <gatha type="last">Tatthevassa thūpavaro, sattayojanamussitoti.</gatha>
    <centered>Vipassissa bhagavato vaṃso ekūnavīsatimo.</centered>
  </text>
</tree>
