<?xml version='1.0' encoding='UTF-8'?>
<tree text="26. Kassapabuddhava&#x1E43;so" target="text">
  <text>
    <hangnum nr="1"/>
    <gatha type="1"> Koṇāgamanassa  aparena, sambuddho dvipaduttamo;</gatha>
    <gatha type="last">Kassapo nāma gottena, dhammarājā pabhaṅkaro.</gatha>
    <hangnum nr="2"/>
    <gatha type="1"> Sañchaḍḍitaṃ  kulamūlaṃ, bahvannapānabhojanaṃ;</gatha>
    <gatha type="2">Datvāna yācake dānaṃ, pūrayitvāna mānasaṃ;</gatha>
    <gatha type="last">Usabhova āḷakaṃ bhetvā, patto sambodhimuttamaṃ.</gatha>
    <hangnum nr="3"/>
    <gatha type="1"> Dhammacakkaṃ  pavattente, kassape lokanāyake;</gatha>
    <gatha type="last">Vīsakoṭisahassānaṃ, paṭhamābhisamayo ahu.</gatha>
    <hangnum nr="4"/>
    <gatha type="1"> Catumāsaṃ yadā buddho, loke carati cārikaṃ;</gatha>
    <gatha type="last">Dasakoṭisahassānaṃ, dutiyābhisamayo ahu.</gatha>
    <hangnum nr="5"/>
    <gatha type="1"> Yamakaṃ vikubbanaṃ katvā, ñāṇadhātuṃ pakittayi;</gatha>
    <gatha type="last">Pañcakoṭisahassānaṃ, tatiyābhisamayo ahu.</gatha>
    <hangnum nr="6"/>
    <gatha type="1"> Sudhammā devapure ramme, tattha dhammaṃ pakittayi;</gatha>
    <gatha type="last">Tīṇikoṭisahassānaṃ, devānaṃ bodhayī jino.</gatha>
    <hangnum nr="7"/>
    <gatha type="1"> Naradevassa yakkhassa, apare dhammadesane;</gatha>
    <gatha type="last">Etesānaṃ abhisamayā, gaṇanāto asaṅkhiyā.</gatha>
    <hangnum nr="8"/>
    <gatha type="1"> Tassāpi devadevassa, eko āsi samāgamo;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="9"/>
    <gatha type="1"> Vīsabhikkhusahassānaṃ, tadā āsi samāgamo;</gatha>
    <gatha type="last">Atikkantabhavantānaṃ, hirisīlena tādinaṃ.</gatha>
    <hangnum nr="10"/>
    <gatha type="1"> Ahaṃ tadā māṇavako, jotipāloti vissuto;</gatha>
    <gatha type="last">Ajjhāyako mantadharo, tiṇṇaṃ vedāna pāragū.</gatha>
    <hangnum nr="11"/>
    <gatha type="1"> Lakkhaṇe  itihāse ca, sadhamme pāramiṃ gato;</gatha>
    <gatha type="last">Bhūmantalikkhakusalo, katavijjo anāvayo.</gatha>
    <hangnum nr="12"/>
    <gatha type="1"> Kassapassa bhagavato, ghaṭikāro nāmupaṭṭhāko;</gatha>
    <gatha type="last">Sagāravo sappatisso, nibbuto tatiye phale.</gatha>
    <hangnum nr="13"/>
    <gatha type="1"> Ādāya  maṃ ghaṭīkāro, upagañchi kassapaṃ jinaṃ;</gatha>
    <gatha type="last">Tassa dhammaṃ suṇitvāna, pabbajiṃ tassa santike.</gatha>
    <hangnum nr="14"/>
    <gatha type="1"> Āraddhavīriyo hutvā, vattāvattesu kovido;</gatha>
    <gatha type="last">Na kvaci parihāyāmi, pūresiṃ jinasāsanaṃ.</gatha>
    <hangnum nr="15"/>
    <gatha type="1"> Yāvatā buddhabhaṇitaṃ, navaṅgaṃ jinasāsanaṃ;</gatha>
    <gatha type="last">Sabbaṃ pariyāpuṇitvāna, sobhayiṃ jinasāsanaṃ.</gatha>
    <hangnum nr="16"/>
    <gatha type="1"> Mama acchariyaṃ disvā, sopi buddho viyākari;</gatha>
    <gatha type="last">‘‘Imamhi bhaddake kappe, ayaṃ buddho bhavissati.</gatha>
    <hangnum nr="17"/>
    <gatha type="1"> ‘‘Ahu  kapilavhayā rammā, nikkhamitvā tathāgato;</gatha>
    <gatha type="last">Padhānaṃ padahitvāna, katvā dukkarakārikaṃ.</gatha>
    <hangnum nr="18"/>
    <gatha type="1"> ‘‘Ajapālarukkhamūle, nisīditvā tathāgato;</gatha>
    <gatha type="last">Tattha pāyāsaṃ paggayha, nerañjaramupehiti.</gatha>
    <hangnum nr="19"/>
    <gatha type="1"> ‘‘Nerañjarāya tīramhi, pāyāsaṃ paribhuñjiya;</gatha>
    <gatha type="last">Paṭiyattavaramaggena, bodhimūlamupehiti.</gatha>
    <hangnum nr="20"/>
    <gatha type="1"> ‘‘Tato padakkhiṇaṃ katvā, bodhimaṇḍaṃ anuttaro;</gatha>
    <gatha type="2">Aparājitaṭṭhānamhi <note>[aparājitanisabhaṭṭhāne (ka.)]</note>, bodhipallaṅkamuttame;</gatha>
    <gatha type="last">Pallaṅkena nisīditvā, bujjhissati mahāyaso.</gatha>
    <hangnum nr="21"/>
    <gatha type="1"> ‘‘Imassa  janikā mātā, māyā nāma bhavissati;</gatha>
    <gatha type="last">Pitā suddhodano nāma, ayaṃ hessati gotamo.</gatha>
    <hangnum nr="22"/>
    <gatha type="1"> ‘‘Anāsavā vītarāgā, santacittā samāhitā;</gatha>
    <gatha type="last">Kolito upatisso ca, aggā hessanti sāvakā;</gatha>
    <gatha type="last">Ānando nāmupaṭṭhāko, upaṭṭhissatimaṃ jinaṃ.</gatha>
    <hangnum nr="23"/>
    <gatha type="1"> ‘‘Khemā uppalavaṇṇā ca, aggā hessanti sāvikā;</gatha>
    <gatha type="2">Anāsavā santacittā, vītarāgā samāhitā;</gatha>
    <gatha type="last">Bodhi tassa bhagavato, assatthoti pavuccati.</gatha>
    <hangnum nr="24"/>
    <gatha type="1"> ‘‘Citto hatthāḷavako ca, aggā hessantupaṭṭhakā;</gatha>
    <gatha type="last">Nandamātā ca uttarā, aggā hessantupaṭṭhikā’’.</gatha>
    <hangnum nr="25"/>
    <gatha type="1"> Idaṃ sutvāna vacanaṃ, assamassa mahesino;</gatha>
    <gatha type="last">Āmoditā naramarū, buddhabījaṃ kira ayaṃ.</gatha>
    <hangnum nr="26"/>
    <gatha type="1"> Ukkuṭṭhisaddā  pavattanti, apphoṭenti hasanti ca;</gatha>
    <gatha type="last">Katañjalī namassanti, dasasahassī sadevakā.</gatha>
    <hangnum nr="27"/>
    <gatha type="1"> ‘‘Yadimassa lokanāthassa, virajjhissāma sāsanaṃ;</gatha>
    <gatha type="last">Anāgatamhi addhāne, hessāma sammukhā imaṃ.</gatha>
    <hangnum nr="28"/>
    <gatha type="1"> ‘‘Yathā manussā nadiṃ tarantā, paṭititthaṃ virajjhiya;</gatha>
    <gatha type="last">Heṭṭhā titthe gahetvāna, uttaranti mahānadiṃ.</gatha>
    <hangnum nr="29"/>
    <gatha type="1"> ‘‘Evameva  mayaṃ sabbe, yadi muñcāmimaṃ jinaṃ;</gatha>
    <gatha type="last">Anāgatamhi addhāne, hessāma sammukhā imaṃ’’.</gatha>
    <hangnum nr="30"/>
    <gatha type="1"> Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="31"/>
    <gatha type="1"> Evamahaṃ saṃsaritvā, parivajjento anācaraṃ;</gatha>
    <gatha type="last">Dukkarañca kataṃ mayhaṃ, bodhiyāyeva kāraṇā.</gatha>
    <hangnum nr="32"/>
    <gatha type="1"> Nagaraṃ bārāṇasī nāma, kikī nāmāsi khattiyo;</gatha>
    <gatha type="last">Vasate tattha nagare, sambuddhassa mahākulaṃ.</gatha>
    <hangnum nr="33"/>
    <gatha type="1"> Brāhmaṇo brahmadattova, āsi buddhassa so pitā;</gatha>
    <gatha type="last">Dhanavatī nāma janikā, kassapassa mahesino.</gatha>
    <hangnum nr="34"/>
    <gatha type="1"> Duve  vassasahassāni, agāraṃ ajjha so vasi;</gatha>
    <gatha type="last">Haṃso yaso sirinando, tayo pāsādamuttamā.</gatha>
    <hangnum nr="35"/>
    <gatha type="1"> Tisoḷasasahassāni, nāriyo samalaṅkatā;</gatha>
    <gatha type="last">Sunandā nāma sā nārī, vijitaseno nāma atrajo.</gatha>
    <hangnum nr="36"/>
    <gatha type="1"> Nimitte caturo disvā, pāsādenābhinikkhami;</gatha>
    <gatha type="last">Sattāhaṃ padhānacāraṃ, acarī purisuttamo.</gatha>
    <hangnum nr="37"/>
    <gatha type="1"> Brahmunā yācito santo, kassapo lokanāyako;</gatha>
    <gatha type="last">Vatti cakkaṃ mahāvīro, migadāye naruttamo.</gatha>
    <hangnum nr="38"/>
    <gatha type="1"> Tisso ca bhāradvājo ca, ahesuṃ aggasāvakā;</gatha>
    <gatha type="last">Sabbamitto nāmupaṭṭhāko, kassapassa mahesino.</gatha>
    <hangnum nr="39"/>
    <gatha type="1"> Anuḷā  uruveḷā ca, ahesuṃ aggasāvikā;</gatha>
    <gatha type="last">Bodhi tassa bhagavato, nigrodhoti pavuccati.</gatha>
    <hangnum nr="40"/>
    <gatha type="1"> Sumaṅgalo  ghaṭikāro ca, ahesuṃ aggupaṭṭhakā;</gatha>
    <gatha type="last">Vicitasenā bhaddā <note>[bhadrā (ka.)]</note> ca, ahesuṃ aggupaṭṭhikā.</gatha>
    <hangnum nr="41"/>
    <gatha type="1"> Uccattanena so buddho, vīsatiratanuggato;</gatha>
    <gatha type="last">Vijjulaṭṭhīva ākāse, candova gahapūrito.</gatha>
    <hangnum nr="42"/>
    <gatha type="1"> Vīsativassasahassāni , āyu tassa mahesino;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="43"/>
    <gatha type="1"> Dhammataḷākaṃ māpayitvā, sīlaṃ datvā vilepanaṃ;</gatha>
    <gatha type="last">Dhammadussaṃ nivāsetvā, dhammamālaṃ vibhajjiya.</gatha>
    <hangnum nr="44"/>
    <gatha type="1"> Dhammavimalamādāsaṃ, ṭhapayitvā mahājane;</gatha>
    <gatha type="last">Keci nibbānaṃ patthentā, passantu me alaṅkaraṃ.</gatha>
    <hangnum nr="45"/>
    <gatha type="1"> Sīlakañcukaṃ datvāna, jhānakavacavammitaṃ;</gatha>
    <gatha type="last">Dhammacammaṃ pārupitvā, datvā sannāhamuttamaṃ.</gatha>
    <hangnum nr="46"/>
    <gatha type="1"> Satiphalakaṃ datvāna, tikhiṇañāṇakuntimaṃ;</gatha>
    <gatha type="last">Dhammakhaggavaraṃ datvā, sīlasaṃsaggamaddanaṃ.</gatha>
    <hangnum nr="47"/>
    <gatha type="1"> Tevijjābhūsanaṃ datvāna, āveḷaṃ caturo phale;</gatha>
    <gatha type="last">Chaḷabhiññābharaṇaṃ datvā, dhammapupphapiḷandhanaṃ.</gatha>
    <hangnum nr="48"/>
    <gatha type="1"> Saddhammapaṇḍaracchattaṃ, datvā pāpanivāraṇaṃ;</gatha>
    <gatha type="last">Māpayitvābhayaṃ pupphaṃ, nibbuto so sasāvako.</gatha>
    <hangnum nr="49"/>
    <gatha type="1"> Eso  hi sammāsambuddho, appameyyo durāsado;</gatha>
    <gatha type="last">Eso hi dhammaratano, svākkhāto ehipassiko.</gatha>
    <hangnum nr="50"/>
    <gatha type="1"> Eso hi saṅgharatano, suppaṭipanno anuttaro;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā.</gatha>
    <hangnum nr="51"/>
    <gatha type="1"> Mahākassapo jino satthā, setabyārāmamhi nibbuto;</gatha>
    <gatha type="last">Tatthevassa jinathūpo, yojanubbedhamuggatoti.</gatha>
    <centered>Kassapassa bhagavato vaṃso catuvīsatimo.</centered>
  </text>
</tree>
