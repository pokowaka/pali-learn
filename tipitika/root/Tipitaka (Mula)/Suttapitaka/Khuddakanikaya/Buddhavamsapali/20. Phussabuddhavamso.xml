<?xml version='1.0' encoding='UTF-8'?>
<tree text="20. Phussabuddhava&#x1E43;so" target="text">
  <text>
    <hangnum nr="1"/>
    <gatha type="1"> Tattheva maṇḍakappamhi, ahu satthā anuttaro;</gatha>
    <gatha type="last">Anupamo asamasamo, phusso lokagganāyako.</gatha>
    <hangnum nr="2"/>
    <gatha type="1"> Sopi sabbaṃ tamaṃ hantvā, vijaṭetvā mahājaṭaṃ;</gatha>
    <gatha type="last">Sadevakaṃ tappayanto, abhivassi amatambunā.</gatha>
    <hangnum nr="3"/>
    <gatha type="1"> Dhammacakkaṃ pavattente, phusse nakkhattamaṅgale;</gatha>
    <gatha type="last">Koṭisatasahassānaṃ, paṭhamābhisamayo ahu.</gatha>
    <hangnum nr="4"/>
    <gatha type="1"> Navutisatasahassānaṃ , dutiyābhisamayo ahu;</gatha>
    <gatha type="last">Asītisatasahassānaṃ, tatiyābhisamayo ahu.</gatha>
    <hangnum nr="5"/>
    <gatha type="1"> Sannipātā tayo āsuṃ, phussassāpi mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="6"/>
    <gatha type="1"> Saṭṭhisatasahassānaṃ , paṭhamo āsi samāgamo;</gatha>
    <gatha type="last">Paññāsasatasahassānaṃ, dutiyo āsi samāgamo.</gatha>
    <hangnum nr="7"/>
    <gatha type="1"> Cattārīsasatasahassānaṃ, tatiyo āsi samāgamo;</gatha>
    <gatha type="last">Anupādā vimuttānaṃ, vocchinnapaṭisandhinaṃ.</gatha>
    <hangnum nr="8"/>
    <gatha type="1"> Ahaṃ tena samayena, vijitāvī nāma khattiyo;</gatha>
    <gatha type="last">Chaḍḍayitvā mahārajjaṃ, pabbajiṃ tassa santike.</gatha>
    <hangnum nr="9"/>
    <gatha type="1"> Sopi  maṃ buddho byākāsi, phusso lokagganāyako;</gatha>
    <gatha type="last">‘‘Dvenavute ito kappe, ayaṃ buddho bhavissati.</gatha>
    <hangnum nr="10"/>
    <gatha type="1"> ‘‘Padhānaṃ padahitvāna…pe…  hessāma sammukhā imaṃ’’.</gatha>
    <hangnum nr="11"/>
    <gatha type="1"> Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="12"/>
    <gatha type="1"> Suttantaṃ  vinayañcāpi, navaṅgaṃ satthusāsanaṃ;</gatha>
    <gatha type="last">Sabbaṃ pariyāpuṇitvā, sobhayiṃ jinasāsanaṃ.</gatha>
    <hangnum nr="13"/>
    <gatha type="1"> Tatthappamatto  viharanto, brahmaṃ bhāvetva bhāvanaṃ;</gatha>
    <gatha type="last">Abhiññāsu pāramiṃ gantvā, brahmalokamagañchahaṃ.</gatha>
    <hangnum nr="14"/>
    <gatha type="1"> Kāsikaṃ nāma nagaraṃ, jayaseno nāma khattiyo;</gatha>
    <gatha type="last">Sirimā nāma janikā, phussassāpi mahesino.</gatha>
    <hangnum nr="15"/>
    <gatha type="1"> Navavassasahassāni, agāraṃ ajjha so vasi;</gatha>
    <gatha type="last">Garuḷapakkha haṃsa suvaṇṇabhārā, tayo pāsādamuttamā.</gatha>
    <hangnum nr="16"/>
    <gatha type="1"> Tiṃsaitthisahassāni, nāriyo samalaṅkatā;</gatha>
    <gatha type="last">Kisāgotamī nāma nārī, anūpamo nāma atrajo.</gatha>
    <hangnum nr="17"/>
    <gatha type="1"> Nimitte caturo disvā, hatthiyānena nikkhami;</gatha>
    <gatha type="last">Chamāsaṃ padhānacāraṃ, acarī purisuttamo.</gatha>
    <hangnum nr="18"/>
    <gatha type="1"> Brahmunā yācito santo, phusso lokagganāyako;</gatha>
    <gatha type="last">Vatti cakkaṃ mahāvīro, migadāye naruttamo.</gatha>
    <hangnum nr="19"/>
    <gatha type="1"> Surakkhito dhammaseno, ahesuṃ aggasāvakā;</gatha>
    <gatha type="last">Sabhiyo nāmupaṭṭhāko, phussassāpi mahesino.</gatha>
    <hangnum nr="20"/>
    <gatha type="1"> Cālā  ca upacālā ca, ahesuṃ aggasāvikā;</gatha>
    <gatha type="last">Bodhi tassa bhagavato, āmaṇḍoti pavuccati.</gatha>
    <hangnum nr="21"/>
    <gatha type="1"> Dhanañcayo visākho ca, ahesuṃ aggupaṭṭhakā;</gatha>
    <gatha type="last">Padumā ceva nāgā ca, ahesuṃ aggupaṭṭhikā.</gatha>
    <hangnum nr="22"/>
    <gatha type="1"> Aṭṭhapaṇṇāsaratanaṃ , sopi accuggato muni;</gatha>
    <gatha type="last">Sobhate sataraṃsīva, uḷurājāva pūrito.</gatha>
    <hangnum nr="23"/>
    <gatha type="1"> Navutivassasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="24"/>
    <gatha type="1"> Ovaditvā  bahū satte, santāretvā bahū jane;</gatha>
    <gatha type="last">Sopi satthā atulayaso, nibbuto so sasāvako.</gatha>
    <hangnum nr="25"/>
    <gatha type="1"> Phusso jinavaro satthā, senārāmamhi nibbuto;</gatha>
    <gatha type="last">Dhātuvitthārikaṃ āsi, tesu tesu padesatoti.</gatha>
    <centered>Phussassa bhagavato vaṃso aṭṭhārasamo.</centered>
  </text>
</tree>
