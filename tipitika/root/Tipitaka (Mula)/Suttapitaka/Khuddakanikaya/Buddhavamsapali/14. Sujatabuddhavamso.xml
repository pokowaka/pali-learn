<?xml version='1.0' encoding='UTF-8'?>
<tree text="14. Suj&#x101;tabuddhava&#x1E43;so" target="text">
  <text>
    <hangnum nr="1"/>
    <gatha type="1"> Tattheva  maṇḍakappamhi, sujāto nāma nāyako;</gatha>
    <gatha type="last">Sīhahanusabhakkhandho, appameyyo durāsado.</gatha>
    <hangnum nr="2"/>
    <gatha type="1"> Candova vimalo suddho, sataraṃsīva patāpavā;</gatha>
    <gatha type="last">Evaṃ sobhati sambuddho, jalanto siriyā sadā.</gatha>
    <hangnum nr="3"/>
    <gatha type="1"> Pāpuṇitvāna  sambuddho, kevalaṃ bodhimuttamaṃ;</gatha>
    <gatha type="last">Sumaṅgalamhi nagare, dhammacakkaṃ pavattayi.</gatha>
    <hangnum nr="4"/>
    <gatha type="1"> Desente <note>[desento (syā. kaṃ.)]</note> pavaraṃ dhammaṃ, sujāte lokanāyake <note>[sujāto lokanāyako (syā. kaṃ.)]</note>;</gatha>
    <gatha type="last">Asītikoṭī abhisamiṃsu, paṭhame dhammadesane.</gatha>
    <hangnum nr="5"/>
    <gatha type="1"> Yadā sujāto amitayaso, deve vassaṃ upāgami;</gatha>
    <gatha type="last">Sattatiṃsasatasahassānaṃ, dutiyābhisamayo ahu.</gatha>
    <hangnum nr="6"/>
    <gatha type="1"> Yadā sujāto asamasamo, upagacchi pitusantikaṃ;</gatha>
    <gatha type="last">Saṭṭhisatasahassānaṃ <note>[sattatiṃsasahassānaṃ (sī.)]</note>, tatiyābhisamayo ahu.</gatha>
    <hangnum nr="7"/>
    <gatha type="1"> Sannipātā tayo āsuṃ, sujātassa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="8"/>
    <gatha type="1"> Abhiññābalappattānaṃ , appattānaṃ bhavābhave;</gatha>
    <gatha type="last">Saṭṭhisatasahassāni, paṭhamaṃ sannipatiṃsu te.</gatha>
    <hangnum nr="9"/>
    <gatha type="1"> Punāparaṃ sannipāte, tidivorohaṇe jine;</gatha>
    <gatha type="last">Paññāsasatasahassānaṃ, dutiyo āsi samāgamo.</gatha>
    <hangnum nr="10"/>
    <gatha type="1"> Upasaṅkamanto narāsabhaṃ, tassa yo aggasāvako;</gatha>
    <gatha type="last">Catūhi satasahassehi, sambuddhaṃ upasaṅkami.</gatha>
    <hangnum nr="11"/>
    <gatha type="1"> Ahaṃ tena samayena, catudīpamhi issaro;</gatha>
    <gatha type="last">Antalikkhacaro āsiṃ, cakkavattī mahabbalo.</gatha>
    <hangnum nr="12"/>
    <gatha type="1"> Loke acchariyaṃ disvā, abbhutaṃ lomahaṃsanaṃ;</gatha>
    <gatha type="last">Upagantvāna vandiṃ so, sujātaṃ lokanāyakaṃ.</gatha>
    <hangnum nr="13"/>
    <gatha type="1"> Catudīpe mahārajjaṃ, ratane satta uttame;</gatha>
    <gatha type="last">Buddhe niyyādayitvāna, pabbajiṃ tassa santike.</gatha>
    <hangnum nr="14"/>
    <gatha type="1"> Ārāmikā janapade, uṭṭhānaṃ paṭipiṇḍiya;</gatha>
    <gatha type="last">Upanenti  bhikkhusaṅghassa, paccayaṃ sayanāsanaṃ.</gatha>
    <hangnum nr="15"/>
    <gatha type="1"> Sopi maṃ buddho <note>[tadā (syā. kaṃ.)]</note> byākāsi, dasasahassimhi issaro;</gatha>
    <gatha type="last">‘‘Tiṃsakappasahassamhi, ayaṃ buddho bhavissati.</gatha>
    <hangnum nr="16"/>
    <gatha type="1"> ‘‘Padhānaṃ  padahitvāna…pe… hessāma sammukhā imaṃ’’.</gatha>
    <hangnum nr="17"/>
    <gatha type="1"> Tassāpi vacanaṃ sutvā, bhiyyo hāsaṃ janesahaṃ;</gatha>
    <gatha type="last">Adhiṭṭhahiṃ vataṃ uggaṃ, dasapāramipūriyā.</gatha>
    <hangnum nr="18"/>
    <gatha type="1"> Suttantaṃ  vinayañcāpi, navaṅgaṃ satthusāsanaṃ;</gatha>
    <gatha type="last">Sabbaṃ pariyāpuṇitvāna, sobhayiṃ jinasāsanaṃ.</gatha>
    <hangnum nr="19"/>
    <gatha type="1"> Tatthappamatto viharanto, brahmaṃ bhāvetva bhāvanaṃ;</gatha>
    <gatha type="last">Abhiññāpāramiṃ gantvā, brahmalokamagañchahaṃ.</gatha>
    <hangnum nr="20"/>
    <gatha type="1"> Sumaṅgalaṃ nāma nagaraṃ, uggato nāma khattiyo;</gatha>
    <gatha type="last">Mātā pabhāvatī nāma, sujātassa mahesino.</gatha>
    <hangnum nr="21"/>
    <gatha type="1"> Navavassasahassāni , agāraṃ ajjha so vasi;</gatha>
    <gatha type="last">Sirī upasirī nando, tayo pāsādamuttamā.</gatha>
    <hangnum nr="22"/>
    <gatha type="1"> Tevīsatisahassāni , nāriyo samalaṅkatā;</gatha>
    <gatha type="last">Sirinandā nāma nārī, upaseno nāma atrajo.</gatha>
    <hangnum nr="23"/>
    <gatha type="1"> Nimitte caturo disvā, assayānena nikkhami;</gatha>
    <gatha type="last">Anūnanavamāsāni, padhānaṃ padahī jino.</gatha>
    <hangnum nr="24"/>
    <gatha type="1"> Brahmunā yācito santo, sujāto lokanāyako;</gatha>
    <gatha type="last">Vatti cakkaṃ mahāvīro, sumaṅgaluyyānamuttame.</gatha>
    <hangnum nr="25"/>
    <gatha type="1"> Sudassano sudevo ca, ahesuṃ aggasāvakā;</gatha>
    <gatha type="last">Nārado nāmupaṭṭhāko, sujātassa mahesino.</gatha>
    <hangnum nr="26"/>
    <gatha type="1"> Nāgā ca nāgasamālā ca, ahesuṃ aggasāvikā;</gatha>
    <gatha type="last">Bodhi tassa bhagavato, mahāveḷūti vuccati.</gatha>
    <hangnum nr="27"/>
    <gatha type="1"> So ca rukkho ghanakkhandho <note>[ghanaruciro (sī. ka.)]</note>, acchiddo hoti pattiko;</gatha>
    <gatha type="last">Uju vaṃso brahā hoti, dassanīyo manoramo.</gatha>
    <hangnum nr="28"/>
    <gatha type="1"> Ekakkhandho pavaḍḍhitvā, tato sākhā pabhijjati;</gatha>
    <gatha type="last">Yathā subaddho morahattho, evaṃ sobhati so dumo.</gatha>
    <hangnum nr="29"/>
    <gatha type="1"> Na tassa kaṇṭakā honti, nāpi chiddaṃ mahā ahu;</gatha>
    <gatha type="last">Vitthiṇṇasākho aviralo, sandacchāyo manoramo.</gatha>
    <hangnum nr="30"/>
    <gatha type="1"> Sudatto ceva citto ca, ahesuṃ aggupaṭṭhakā;</gatha>
    <gatha type="last">Subhaddā ca padumā ca, ahesuṃ aggupaṭṭhikā.</gatha>
    <hangnum nr="31"/>
    <gatha type="1"> Paññāsaratano  āsi, uccattanena so jino;</gatha>
    <gatha type="last">Sabbākāravarūpeto, sabbaguṇamupāgato.</gatha>
    <hangnum nr="32"/>
    <gatha type="1"> Tassa pabhā asamasamā, niddhāvati samantato;</gatha>
    <gatha type="last">Appamāṇo atuliyo, opammehi anūpamo.</gatha>
    <hangnum nr="33"/>
    <gatha type="1"> Navutivassasahassāni , āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="34"/>
    <gatha type="1"> Yathāpi sāgare ūmī, gagane tārakā yathā;</gatha>
    <gatha type="last">Evaṃ tadā pāvacanaṃ, arahantehi cittitaṃ <note>[cittakaṃ (syā. kaṃ.)]</note>.</gatha>
    <hangnum nr="35"/>
    <gatha type="1"> So  ca buddho asamasamo, guṇāni ca tāni atuliyāni;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā.</gatha>
    <hangnum nr="36"/>
    <gatha type="1"> Sujāto jinavaro buddho, silārāmamhi nibbuto;</gatha>
    <gatha type="last">Tattheva tassa cetiyo <note>[tattheva cetiyo satthu (syā. kaṃ.)]</note>, tīṇigāvutamuggatoti.</gatha>
    <centered>Sujātassa bhagavato vaṃso dvādasamo.</centered>
  </text>
</tree>
