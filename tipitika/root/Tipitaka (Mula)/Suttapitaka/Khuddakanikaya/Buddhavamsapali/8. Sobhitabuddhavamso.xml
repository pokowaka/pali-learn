<?xml version='1.0' encoding='UTF-8'?>
<tree text="8. Sobhitabuddhava&#x1E43;so" target="text">
  <text>
    <hangnum nr="1"/>
    <gatha type="1"> Revatassa  aparena, sobhito nāma nāyako;</gatha>
    <gatha type="last">Samāhito santacitto, asamo appaṭipuggalo.</gatha>
    <hangnum nr="2"/>
    <gatha type="1"> So jino sakagehamhi, mānasaṃ vinivattayi;</gatha>
    <gatha type="last">Patvāna kevalaṃ bodhiṃ, dhammacakkaṃ pavattayi.</gatha>
    <hangnum nr="3"/>
    <gatha type="1"> Yāva heṭṭhā avīcito, bhavaggā cāpi uddhato;</gatha>
    <gatha type="last">Etthantare ekaparisā, ahosi dhammadesane.</gatha>
    <hangnum nr="4"/>
    <gatha type="1"> Tāya parisāya sambuddho, dhammacakkaṃ pavattayi;</gatha>
    <gatha type="last">Gaṇanāya na vattabbo, paṭhamābhisamayo ahu.</gatha>
    <hangnum nr="5"/>
    <gatha type="1"> Tato parampi desente, marūnañca samāgame;</gatha>
    <gatha type="last">Navutikoṭisahassānaṃ, dutiyābhisamayo ahu.</gatha>
    <hangnum nr="6"/>
    <gatha type="1"> Punāparaṃ rājaputto, jayaseno nāma khattiyo;</gatha>
    <gatha type="last">Ārāmaṃ ropayitvāna, buddhe niyyādayī tadā.</gatha>
    <hangnum nr="7"/>
    <gatha type="1"> Tassa yāgaṃ pakittento, dhammaṃ desesi cakkhumā;</gatha>
    <gatha type="last">Tadā koṭisahassānaṃ, tatiyābhisamayo ahu.</gatha>
    <hangnum nr="8"/>
    <gatha type="1"> Sannipātā tayo āsuṃ, sobhitassa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="9"/>
    <gatha type="1"> Uggato nāma so rājā, dānaṃ deti naruttame;</gatha>
    <gatha type="last">Tamhi dāne samāgañchuṃ, arahantā <note>[arahataṃ (ka.)]</note> satakoṭiyo.</gatha>
    <hangnum nr="10"/>
    <gatha type="1"> Punāparaṃ  puragaṇo <note>[pugagaṇo (ka.)]</note>, deti dānaṃ naruttame;</gatha>
    <gatha type="last">Tadā navutikoṭīnaṃ, dutiyo āsi samāgamo.</gatha>
    <hangnum nr="11"/>
    <gatha type="1"> Devaloke  vasitvāna, yadā orohatī jino;</gatha>
    <gatha type="last">Tadā asītikoṭīnaṃ, tatiyo āsi samāgamo.</gatha>
    <hangnum nr="12"/>
    <gatha type="1"> Ahaṃ tena samayena, sujāto nāma brāhmaṇo;</gatha>
    <gatha type="last">Tadā sasāvakaṃ buddhaṃ, annapānena tappayiṃ.</gatha>
    <hangnum nr="13"/>
    <gatha type="1"> Sopi maṃ buddho byākāsi, sobhito lokanāyako;</gatha>
    <gatha type="last">‘‘Aparimeyyito kappe, ayaṃ buddho bhavissati.</gatha>
    <hangnum nr="14"/>
    <gatha type="1"> ‘‘Padhānaṃ  padahitvāna…pe…  hessāma sammukhā imaṃ’’.</gatha>
    <hangnum nr="15"/>
    <gatha type="1"> Tassāpi vacanaṃ sutvā, haṭṭho saṃviggamānaso;</gatha>
    <gatha type="last">Tamevatthamanuppattiyā, uggaṃ dhitimakāsahaṃ.</gatha>
    <hangnum nr="16"/>
    <gatha type="1"> Sudhammaṃ nāma nagaraṃ, sudhammo nāma khattiyo;</gatha>
    <gatha type="last">Sudhammā nāma janikā, sobhitassa mahesino.</gatha>
    <hangnum nr="17"/>
    <gatha type="1"> Navavassasahassāni , agāraṃ ajjha so vasi;</gatha>
    <gatha type="last">Kumudo nāḷino padumo, tayo pāsādamuttamā.</gatha>
    <hangnum nr="18"/>
    <gatha type="1"> Sattatiṃsasahassāni, nāriyo samalaṅkatā;</gatha>
    <gatha type="last">Maṇilā <note>[makhilā (aṭṭha.), samaṅgī (sī.), makilā (syā. kaṃ.)]</note> nāma sā nārī, sīho nāmāsi atrajo.</gatha>
    <hangnum nr="19"/>
    <gatha type="1"> Nimitte caturo disvā, pāsādenābhinikkhami;</gatha>
    <gatha type="last">Sattāhaṃ padhānacāraṃ, caritvā purisuttamo.</gatha>
    <hangnum nr="20"/>
    <gatha type="1"> Brahmunā yācito santo, sobhito lokanāyako;</gatha>
    <gatha type="last">Vatti cakkaṃ mahāvīro, sudhammuyyānamuttame.</gatha>
    <hangnum nr="21"/>
    <gatha type="1"> Asamo ca sunetto ca, ahesuṃ aggasāvakā;</gatha>
    <gatha type="last">Anomo nāmupaṭṭhāko, sobhitassa mahesino.</gatha>
    <hangnum nr="22"/>
    <gatha type="1"> Nakulā ca sujātā ca, ahesuṃ aggasāvikā;</gatha>
    <gatha type="last">Bujjhamāno ca so buddho, nāgamūle abujjhatha.</gatha>
    <hangnum nr="23"/>
    <gatha type="1"> Rammo ceva sudatto ca, ahesuṃ aggupaṭṭhakā;</gatha>
    <gatha type="last">Nakulā ceva cittā ca, ahesuṃ aggupaṭṭhikā.</gatha>
    <hangnum nr="24"/>
    <gatha type="1"> Aṭṭhapaṇṇāsaratanaṃ, accuggato mahāmuni;</gatha>
    <gatha type="last">Obhāseti disā sabbā, sataraṃsīva uggato.</gatha>
    <hangnum nr="25"/>
    <gatha type="1"> Yathā  suphullaṃ pavanaṃ, nānāgandhehi dhūpitaṃ;</gatha>
    <gatha type="last">Tatheva tassa pāvacanaṃ, sīlagandhehi dhūpitaṃ.</gatha>
    <hangnum nr="26"/>
    <gatha type="1"> Yathāpi sāgaro nāma, dassanena atappiyo;</gatha>
    <gatha type="last">Tatheva tassa pāvacanaṃ, savaṇena atappiyaṃ.</gatha>
    <hangnum nr="27"/>
    <gatha type="1"> Navutivassasahassāni , āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="28"/>
    <gatha type="1"> Ovādaṃ anusiṭṭhiñca, datvāna sesake jane;</gatha>
    <gatha type="last">Hutāsanova tāpetvā, nibbuto so sasāvako.</gatha>
    <hangnum nr="29"/>
    <gatha type="1"> So  ca buddho asamasamo, tepi sāvakā balappattā;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā.</gatha>
    <hangnum nr="30"/>
    <gatha type="1"> Sobhito varasambuddho, sīhārāmamhi nibbuto;</gatha>
    <gatha type="last">Dhātuvitthārikaṃ āsi, tesu tesu padesatoti.</gatha>
    <centered>Sobhitassa bhagavato vaṃso chaṭṭho.</centered>
  </text>
</tree>
