<?xml version='1.0' encoding='UTF-8'?>
<tree text="13. Sumedhabuddhava&#x1E43;so" target="text">
  <text>
    <hangnum nr="1"/>
    <gatha type="1"> Padumuttarassa  aparena, sumedho nāma nāyako;</gatha>
    <gatha type="last">Durāsado uggatejo, sabbalokuttamo muni.</gatha>
    <hangnum nr="2"/>
    <gatha type="1"> Pasannanetto sumukho, brahā uju patāpavā;</gatha>
    <gatha type="last">Hitesī sabbasattānaṃ, bahū mocesi bandhanā.</gatha>
    <hangnum nr="3"/>
    <gatha type="1"> Yadā buddho pāpuṇitvā, kevalaṃ bodhimuttamaṃ;</gatha>
    <gatha type="last">Sudassanamhi nagare, dhammacakkaṃ pavattayi.</gatha>
    <hangnum nr="4"/>
    <gatha type="1"> Tassāpi abhisamayā tīṇi, ahesuṃ dhammadesane;</gatha>
    <gatha type="last">Koṭisatasahassānaṃ, paṭhamābhisamayo ahu.</gatha>
    <hangnum nr="5"/>
    <gatha type="1"> Punāparaṃ kumbhakaṇṇaṃ, yakkhaṃ so damayī jino;</gatha>
    <gatha type="last">Navutikoṭisahassānaṃ, dutiyābhisamayo ahu.</gatha>
    <hangnum nr="6"/>
    <gatha type="1"> Punāparaṃ amitayaso, catusaccaṃ pakāsayi;</gatha>
    <gatha type="last">Asītikoṭisahassānaṃ, tatiyābhisamayo ahu.</gatha>
    <hangnum nr="7"/>
    <gatha type="1"> Sannipātā tayo āsuṃ, sumedhassa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="8"/>
    <gatha type="1"> Sudassanaṃ  nāma nagaraṃ, upagañchi jino yadā;</gatha>
    <gatha type="last">Tadā khīṇāsavā bhikkhū, samiṃsu satakoṭiyo.</gatha>
    <hangnum nr="9"/>
    <gatha type="1"> Punāparaṃ devakūṭe, bhikkhūnaṃ kathinatthate;</gatha>
    <gatha type="last">Tadā navutikoṭīnaṃ, dutiyo āsi samāgamo.</gatha>
    <hangnum nr="10"/>
    <gatha type="1"> Punāparaṃ  dasabalo, yadā carati cārikaṃ;</gatha>
    <gatha type="last">Tadā asītikoṭīnaṃ, tatiyo āsi samāgamo.</gatha>
    <hangnum nr="11"/>
    <gatha type="1"> Ahaṃ tena samayena, uttaro nāma māṇavo;</gatha>
    <gatha type="last">Asītikoṭiyo mayhaṃ, ghare sannicitaṃ dhanaṃ.</gatha>
    <hangnum nr="12"/>
    <gatha type="1"> Kevalaṃ sabbaṃ datvāna, sasaṅghe lokanāyake;</gatha>
    <gatha type="last">Saraṇaṃ tassupagañchiṃ, pabbajjañcābhirocayiṃ.</gatha>
    <hangnum nr="13"/>
    <gatha type="1"> Sopi maṃ buddho byākāsi, karonto anumodanaṃ;</gatha>
    <gatha type="last">‘‘Tiṃsakappasahassamhi, ayaṃ buddho bhavissati.</gatha>
    <hangnum nr="14"/>
    <gatha type="1"> ‘‘Padhānaṃ  padahitvāna…pe…  hessāma sammukhā imaṃ’’.</gatha>
    <hangnum nr="15"/>
    <gatha type="1"> Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="16"/>
    <gatha type="1"> Suttantaṃ vinayañcāpi, navaṅgaṃ satthusāsanaṃ;</gatha>
    <gatha type="last">Sabbaṃ pariyāpuṇitvāna, sobhayiṃ jinasāsanaṃ.</gatha>
    <hangnum nr="17"/>
    <gatha type="1"> Tatthappamatto  viharanto, nisajjaṭṭhānacaṅkame;</gatha>
    <gatha type="last">Abhiññāsu pāramiṃ gantvā, brahmalokamagañchahaṃ.</gatha>
    <hangnum nr="18"/>
    <gatha type="1"> Sudassanaṃ nāma nagaraṃ, sudatto nāma khattiyo;</gatha>
    <gatha type="last">Sudattā nāma janikā, sumedhassa mahesino.</gatha>
    <hangnum nr="19"/>
    <gatha type="1"> Navavassasahassāni, agāraṃ ajjha so vasi;</gatha>
    <gatha type="last">Sucandakañcanasirivaḍḍhā, tayo pāsādamuttamā.</gatha>
    <hangnum nr="20"/>
    <gatha type="1"> Tisoḷasasahassāni, nāriyo samalaṅkatā;</gatha>
    <gatha type="last">Sumanā nāma sā nārī, punabbasu nāma atrajo.</gatha>
    <hangnum nr="21"/>
    <gatha type="1"> Nimitte caturo disvā, hatthiyānena nikkhami;</gatha>
    <gatha type="last">Anūnakaṃ aḍḍhamāsaṃ, padhānaṃ padahī jino.</gatha>
    <hangnum nr="22"/>
    <gatha type="1"> Brahmunā yācito santo, sumedho lokanāyako;</gatha>
    <gatha type="last">Vatti cakkaṃ mahāvīro, sudassanuyyānamuttame.</gatha>
    <hangnum nr="23"/>
    <gatha type="1"> Saraṇo  sabbakāmo ca, ahesuṃ aggasāvakā;</gatha>
    <gatha type="last">Sāgaro nāmupaṭṭhāko, sumedhassa mahesino.</gatha>
    <hangnum nr="24"/>
    <gatha type="1"> Rāmā ceva surāmā ca, ahesuṃ aggasāvikā;</gatha>
    <gatha type="last">Bodhi tassa bhagavato, mahānīpoti vuccati.</gatha>
    <hangnum nr="25"/>
    <gatha type="1"> Uruvelā yasavā ca, ahesuṃ aggupaṭṭhakā;</gatha>
    <gatha type="last">Yasodharā sirimā ca <note>[yasā nāma sirimā ca (syā. kaṃ.)]</note>, ahesuṃ aggupaṭṭhikā.</gatha>
    <hangnum nr="26"/>
    <gatha type="1"> Aṭṭhāsītiratanāni, accuggato mahāmuni;</gatha>
    <gatha type="last">Obhāseti disā sabbā, cando tāragaṇe yathā.</gatha>
    <hangnum nr="27"/>
    <gatha type="1"> Cakkavattimaṇī  nāma, yathā tapati yojanaṃ;</gatha>
    <gatha type="last">Tatheva tassa ratanaṃ, samantā pharati yojanaṃ.</gatha>
    <hangnum nr="28"/>
    <gatha type="1"> Navutivassasahassāni , āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="29"/>
    <gatha type="1"> Tevijjachaḷabhiññehi, balappattehi tādihi;</gatha>
    <gatha type="last">Samākulamidaṃ āsi, arahantehi sādhuhi.</gatha>
    <hangnum nr="30"/>
    <gatha type="1"> Tepi sabbe amitayasā, vippamuttā nirūpadhī;</gatha>
    <gatha type="last">Ñāṇālokaṃ dassayitvā, nibbutā te mahāyasā.</gatha>
    <hangnum nr="31"/>
    <gatha type="1"> Sumedho jinavaro buddho, medhārāmamhi nibbuto;</gatha>
    <gatha type="last">Dhātuvitthārikaṃ āsi, tesu tesu padesatoti.</gatha>
    <centered>Sumedhassa bhagavato vaṃso ekādasamo.</centered>
  </text>
</tree>
