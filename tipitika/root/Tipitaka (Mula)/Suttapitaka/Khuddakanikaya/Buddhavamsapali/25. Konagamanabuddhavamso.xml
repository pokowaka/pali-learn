<?xml version='1.0' encoding='UTF-8'?>
<tree text="25. Ko&#x1E47;&#x101;gamanabuddhava&#x1E43;so" target="text">
  <text>
    <hangnum nr="1"/>
    <gatha type="1"> Kakusandhassa  aparena, sambuddho dvipaduttamo;</gatha>
    <gatha type="last">Koṇāgamano nāma jino, lokajeṭṭho narāsabho.</gatha>
    <hangnum nr="2"/>
    <gatha type="1"> Dasadhamme pūrayitvāna, kantāraṃ samatikkami;</gatha>
    <gatha type="last">Pavāhiya malaṃ sabbaṃ, patto sambodhimuttamaṃ.</gatha>
    <hangnum nr="3"/>
    <gatha type="1"> Dhammacakkaṃ  pavattente, koṇāgamananāyake;</gatha>
    <gatha type="last">Tiṃsakoṭisahassānaṃ, paṭhamābhisamayo ahu.</gatha>
    <hangnum nr="4"/>
    <gatha type="1"> Pāṭihīraṃ karonte ca, paravādappamaddane;</gatha>
    <gatha type="last">Vīsatikoṭisahassānaṃ, dutiyābhisamayo ahu.</gatha>
    <hangnum nr="5"/>
    <gatha type="1"> Tato vikubbanaṃ katvā, jino devapuraṃ gato;</gatha>
    <gatha type="last">Vasate tattha sambuddho, silāya paṇḍukambale.</gatha>
    <hangnum nr="6"/>
    <gatha type="1"> Pakaraṇe satta desento, vassaṃ vasati so muni;</gatha>
    <gatha type="last">Dasakoṭisahassānaṃ, tatiyābhisamayo ahu.</gatha>
    <hangnum nr="7"/>
    <gatha type="1"> Tassāpi  devadevassa, eko āsi samāgamo;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="8"/>
    <gatha type="1"> Tiṃsabhikkhusahassānaṃ , tadā āsi samāgamo;</gatha>
    <gatha type="last">Oghānamatikkantānaṃ, bhijjitānañca maccuyā.</gatha>
    <hangnum nr="9"/>
    <gatha type="1"> Ahaṃ tena samayena, pabbato nāma khattiyo;</gatha>
    <gatha type="last">Mittāmaccehi sampanno, anantabalavāhano.</gatha>
    <hangnum nr="10"/>
    <gatha type="1"> Sambuddhadassanaṃ gantvā, sutvā dhammamanuttaraṃ;</gatha>
    <gatha type="last">Nimantetvā sajinasaṅghaṃ, dānaṃ datvā yadicchakaṃ.</gatha>
    <hangnum nr="11"/>
    <gatha type="1"> Paṭṭuṇṇaṃ cīnapaṭṭañca, koseyyaṃ kambalampi ca;</gatha>
    <gatha type="last">Sovaṇṇapādukañceva, adāsiṃ satthusāvake.</gatha>
    <hangnum nr="12"/>
    <gatha type="1"> Sopi maṃ buddho byākāsi, saṅghamajjhe nisīdiya;</gatha>
    <gatha type="last">‘‘Imamhi bhaddake kappe, ayaṃ buddho bhavissati.</gatha>
    <hangnum nr="13"/>
    <gatha type="1"> ‘‘Ahu kapilavhayā rammā…pe…  hessāma sammukhā imaṃ’’.</gatha>
    <hangnum nr="14"/>
    <gatha type="1"> Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="15"/>
    <gatha type="1"> Sabbaññutaṃ gavesanto, dānaṃ datvā naruttame;</gatha>
    <gatha type="last">Ohāyāhaṃ mahārajjaṃ, pabbajiṃ jinasantike <note>[tassa santike (sī.)]</note>.</gatha>
    <hangnum nr="16"/>
    <gatha type="1"> Nagaraṃ sobhavatī nāma, sobho nāmāsi khattiyo;</gatha>
    <gatha type="last">Vasate tattha nagare, sambuddhassa mahākulaṃ.</gatha>
    <hangnum nr="17"/>
    <gatha type="1"> Brāhmaṇo  yaññadatto ca, āsi buddhassa so pitā;</gatha>
    <gatha type="last">Uttarā nāma janikā, koṇāgamanassa satthuno.</gatha>
    <hangnum nr="18"/>
    <gatha type="1"> Tīṇi  vassasahassāni, agāraṃ ajjha so vasi;</gatha>
    <gatha type="last">Tusitasantusitasantuṭṭhā, tayo pāsādamuttamā.</gatha>
    <hangnum nr="19"/>
    <gatha type="1"> Anūnasoḷasasahassāni, nāriyo samalaṅkatā;</gatha>
    <gatha type="last">Rucigattā nāma nārī, satthavāho nāma atrajo.</gatha>
    <hangnum nr="20"/>
    <gatha type="1"> Nimitte caturo disvā, hatthiyānena nikkhami;</gatha>
    <gatha type="last">Chamāsaṃ padhānacāraṃ, acarī purisuttamo.</gatha>
    <hangnum nr="21"/>
    <gatha type="1"> Brahmunā  yācito santo, koṇāgamananāyako;</gatha>
    <gatha type="last">Vatti cakkaṃ mahāvīro, migadāye naruttamo.</gatha>
    <hangnum nr="22"/>
    <gatha type="1"> Bhiyyaso uttaro nāma, ahesuṃ aggasāvakā;</gatha>
    <gatha type="last">Sotthijo nāmupaṭṭhāko, koṇāgamanassa satthuno.</gatha>
    <hangnum nr="23"/>
    <gatha type="1"> Samuddā  uttarā ceva, ahesuṃ aggasāvikā;</gatha>
    <gatha type="last">Bodhi tassa bhagavato, udumbaroti pavuccati.</gatha>
    <hangnum nr="24"/>
    <gatha type="1"> Uggo ca somadevo ca, ahesuṃ aggupaṭṭhakā;</gatha>
    <gatha type="last">Sīvalā ceva sāmā ca, ahesuṃ aggupaṭṭhikā.</gatha>
    <hangnum nr="25"/>
    <gatha type="1"> Uccattanena so buddho, tiṃsahatthasamuggato;</gatha>
    <gatha type="last">Ukkāmukhe yathā kambu, evaṃ raṃsīhi maṇḍito.</gatha>
    <hangnum nr="26"/>
    <gatha type="1"> Tiṃsavassasahassāni, āyu buddhassa tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="27"/>
    <gatha type="1"> Dhammacetiṃ samussetvā, dhammadussavibhūsitaṃ;</gatha>
    <gatha type="last">Dhammapupphaguḷaṃ katvā, nibbuto so sasāvako.</gatha>
    <hangnum nr="28"/>
    <gatha type="1"> Mahāvilāso tassa jano, siridhammappakāsano;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā.</gatha>
    <hangnum nr="29"/>
    <gatha type="1"> Koṇāgamano sambuddho, pabbatārāmamhi nibbuto;</gatha>
    <gatha type="last">Dhātuvitthārikaṃ āsi, tesu tesu padesatoti.</gatha>
    <centered>Koṇāgamanassa bhagavato vaṃso tevīsatimo.</centered>
  </text>
</tree>
