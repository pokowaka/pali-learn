<?xml version='1.0' encoding='UTF-8'?>
<tree text="12. Padumuttarabuddhava&#x1E43;so" target="text">
  <text>
    <hangnum nr="1"/>
    <gatha type="1"> Nāradassa  aparena, sambuddho dvipaduttamo;</gatha>
    <gatha type="last">Padumuttaro nāma jino, akkhobho sāgarūpamo.</gatha>
    <hangnum nr="2"/>
    <gatha type="1"> Maṇḍakappova so āsi, yamhi buddho ajāyatha;</gatha>
    <gatha type="last">Ussannakusalā janatā, tamhi kappe ajāyatha.</gatha>
    <hangnum nr="3"/>
    <gatha type="1"> Padumuttarassa bhagavato, paṭhame dhammadesane;</gatha>
    <gatha type="last">Koṭisatasahassānaṃ, dhammābhisamayo ahu.</gatha>
    <hangnum nr="4"/>
    <gatha type="1"> Tato parampi vassante, tappayante ca pāṇine;</gatha>
    <gatha type="last">Sattatiṃsasatasahassānaṃ, dutiyābhisamayo ahu.</gatha>
    <hangnum nr="5"/>
    <gatha type="1"> Yamhi  kāle mahāvīro, ānandaṃ upasaṅkami;</gatha>
    <gatha type="last">Pitusantikaṃ upagantvā, āhanī amatadundubhiṃ.</gatha>
    <hangnum nr="6"/>
    <gatha type="1"> Āhate amatabherimhi, vassante dhammavuṭṭhiyā;</gatha>
    <gatha type="last">Paññāsasatasahassānaṃ, tatiyābhisamayo ahu.</gatha>
    <hangnum nr="7"/>
    <gatha type="1"> Ovādako  viññāpako, tārako sabbapāṇinaṃ;</gatha>
    <gatha type="last">Desanākusalo buddho, tāresi janataṃ bahuṃ.</gatha>
    <hangnum nr="8"/>
    <gatha type="1"> Sannipātā tayo āsuṃ, padumuttarassa satthuno;</gatha>
    <gatha type="last">Koṭisatasahassānaṃ, paṭhamo āsi samāgamo.</gatha>
    <hangnum nr="9"/>
    <gatha type="1"> Yadā buddho asamasamo, vasi vebhārapabbate;</gatha>
    <gatha type="last">Navutikoṭisahassānaṃ, dutiyo āsi samāgamo.</gatha>
    <hangnum nr="10"/>
    <gatha type="1"> Puna cārikaṃ pakkante, gāmanigamaraṭṭhato;</gatha>
    <gatha type="last">Asītikoṭisahassānaṃ, tatiyo āsi samāgamo.</gatha>
    <hangnum nr="11"/>
    <gatha type="1"> Ahaṃ tena samayena, jaṭilo nāma raṭṭhiko;</gatha>
    <gatha type="last">Sambuddhappamukhaṃ saṅghaṃ, sabhattaṃ dussamadāsahaṃ.</gatha>
    <hangnum nr="12"/>
    <gatha type="1"> Sopi maṃ buddho byākāsi, saṅghamajjhe nisīdiya;</gatha>
    <gatha type="last">‘‘Satasahassito kappe, ayaṃ buddho bhavissati.</gatha>
    <hangnum nr="13"/>
    <gatha type="1"> ‘‘Padhānaṃ  padahitvāna…pe…  hessāma sammukhā imaṃ’’.</gatha>
    <hangnum nr="14"/>
    <gatha type="1"> Tassāpi vacanaṃ sutvā, uttariṃ vatamadhiṭṭhahiṃ;</gatha>
    <gatha type="last">Akāsiṃ uggadaḷhaṃ dhitiṃ, dasapāramipūriyā.</gatha>
    <hangnum nr="15"/>
    <gatha type="1"> Byāhatā titthiyā sabbe, vimanā dummanā tadā;</gatha>
    <gatha type="last">Na tesaṃ keci paricaranti, raṭṭhato nicchubhanti te.</gatha>
    <hangnum nr="16"/>
    <gatha type="1"> Sabbe  tattha samāgantvā, upagacchuṃ buddhasantike;</gatha>
    <gatha type="last">Tuvaṃ nātho mahāvīra, saraṇaṃ hohi cakkhuma.</gatha>
    <hangnum nr="17"/>
    <gatha type="1"> Anukampako kāruṇiko, hitesī sabbapāṇinaṃ;</gatha>
    <gatha type="last">Sampatte titthiye sabbe, pañcasīle patiṭṭhapi.</gatha>
    <hangnum nr="18"/>
    <gatha type="1"> Evaṃ nirākulaṃ āsi, suññataṃ titthiyehi taṃ;</gatha>
    <gatha type="last">Vicittaṃ arahantehi, vasībhūtehi tādihi.</gatha>
    <hangnum nr="19"/>
    <gatha type="1"> Nagaraṃ  haṃsavatī nāma, ānando nāma khattiyo;</gatha>
    <gatha type="last">Sujātā nāma janikā, padumuttarassa satthuno.</gatha>
    <hangnum nr="20"/>
    <gatha type="1"> Dasavassasahassāni, agāraṃ ajjha so vasi;</gatha>
    <gatha type="last">Naravāhano yaso vasavattī <note>[nārivāhano yasavatī (syā. kaṃ.)]</note>, tayo pāsādamuttamā.</gatha>
    <hangnum nr="21"/>
    <gatha type="1"> Ticattārīsasahassāni, nāriyo samalaṅkatā;</gatha>
    <gatha type="last">Vasudattā nāma nārī, uttamo nāma atrajo.</gatha>
    <hangnum nr="22"/>
    <gatha type="1"> Nimitte caturo disvā, pāsādenābhinikkhami;</gatha>
    <gatha type="last">Sattāhaṃ padhānacāraṃ, acarī purisuttamo.</gatha>
    <hangnum nr="23"/>
    <gatha type="1"> Brahmunā  yācito santo, padumuttaro vināyako;</gatha>
    <gatha type="last">Vatti cakkaṃ mahāvīro, mithiluyyānamuttame.</gatha>
    <hangnum nr="24"/>
    <gatha type="1"> Devalo ca sujāto ca, ahesuṃ aggasāvakā;</gatha>
    <gatha type="last">Sumano nāmupaṭṭhāko, padumuttarassa mahesino.</gatha>
    <hangnum nr="25"/>
    <gatha type="1"> Amitā ca asamā ca, ahesuṃ aggasāvikā;</gatha>
    <gatha type="last">Bodhi tassa bhagavato, salaloti pavuccati.</gatha>
    <hangnum nr="26"/>
    <gatha type="1"> Vitiṇṇo ceva <note>[amito ceva (syā.)]</note> tisso ca, ahesuṃ aggupaṭṭhakā;</gatha>
    <gatha type="last">Haṭṭhā ceva vicittā ca, ahesuṃ aggupaṭṭhikā.</gatha>
    <hangnum nr="27"/>
    <gatha type="1"> Aṭṭhapaṇṇāsaratanaṃ, accuggato mahāmuni;</gatha>
    <gatha type="last">Kañcanagghiyasaṅkāso, dvattiṃsavaralakkhaṇo.</gatha>
    <hangnum nr="28"/>
    <gatha type="1"> Kuṭṭā  kavāṭā bhittī ca, rukkhā nagasiluccayā;</gatha>
    <gatha type="last">Na tassāvaraṇaṃ atthi, samantā dvādasayojane.</gatha>
    <hangnum nr="29"/>
    <gatha type="1"> Vassasatasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="30"/>
    <gatha type="1"> Santāretvā bahujanaṃ, chinditvā sabbasaṃsayaṃ;</gatha>
    <gatha type="last">Jalitvā aggikkhandhova nibbuto so sasāvako.</gatha>
    <hangnum nr="31"/>
    <gatha type="1"> Padumuttaro jino buddho, nandārāmamhi nibbuto;</gatha>
    <gatha type="last">Tatthevassa thūpavaro, dvādasubbedhayojanoti.</gatha>
    <centered>Padumuttarassa bhagavato vaṃso dasamo.</centered>
  </text>
</tree>
