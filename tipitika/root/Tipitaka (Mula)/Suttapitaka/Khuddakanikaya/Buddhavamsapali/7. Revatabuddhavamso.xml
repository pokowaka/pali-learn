<?xml version='1.0' encoding='UTF-8'?>
<tree text="7. Revatabuddhava&#x1E43;so" target="text">
  <text>
    <hangnum nr="1"/>
    <gatha type="1"> Sumanassa aparena, revato nāma nāyako;</gatha>
    <gatha type="last">Anūpamo asadiso, atulo uttamo jino.</gatha>
    <hangnum nr="2"/>
    <gatha type="1"> Sopi dhammaṃ  pakāsesi, brahmunā abhiyācito;</gatha>
    <gatha type="last">Khandhadhātuvavatthānaṃ, appavattaṃ bhavābhave.</gatha>
    <hangnum nr="3"/>
    <gatha type="1"> Tassābhisamayā tīṇi, ahesuṃ dhammadesane;</gatha>
    <gatha type="last">Gaṇanāya na vattabbo, paṭhamābhisamayo ahu.</gatha>
    <hangnum nr="4"/>
    <gatha type="1"> Yadā arindamaṃ rājaṃ <note>[rājānaṃ (ka.)]</note>, vinesi revato muni;</gatha>
    <gatha type="last">Tadā koṭisahassānaṃ, dutiyābhisamayo ahu.</gatha>
    <hangnum nr="5"/>
    <gatha type="1"> Sattāhaṃ paṭisallānā, vuṭṭhahitvā narāsabho;</gatha>
    <gatha type="last">Koṭisataṃ naramarūnaṃ, vinesi uttame phale.</gatha>
    <hangnum nr="6"/>
    <gatha type="1"> Sannipātā  tayo āsuṃ, revatassa mahesino;</gatha>
    <gatha type="last">Khīṇāsavānaṃ vimalānaṃ, suvimuttāna tādinaṃ.</gatha>
    <hangnum nr="7"/>
    <gatha type="1"> Atikkantā gaṇanapathaṃ, paṭhamaṃ ye samāgatā;</gatha>
    <gatha type="last">Koṭisatasahassānaṃ, dutiyo āsi samāgamo.</gatha>
    <hangnum nr="8"/>
    <gatha type="1"> Yopi <note>[yo so (syā. kaṃ. ka.)]</note> paññāya asamo, tassa cakkānuvattako;</gatha>
    <gatha type="last">So tadā byādhito āsi, patto jīvitasaṃsayaṃ.</gatha>
    <hangnum nr="9"/>
    <gatha type="1"> Tassa gilānapucchāya, ye tadā upagatā munī;</gatha>
    <gatha type="last">Koṭisahassā arahanto, tatiyo āsi samāgamo.</gatha>
    <hangnum nr="10"/>
    <gatha type="1"> Ahaṃ tena samayena, atidevo nāma brāhmaṇo;</gatha>
    <gatha type="last">Upagantvā revataṃ buddhaṃ, saraṇaṃ tassa gañchahaṃ.</gatha>
    <hangnum nr="11"/>
    <gatha type="1"> Tassa sīlaṃ samādhiñca, paññāguṇamanuttamaṃ;</gatha>
    <gatha type="last">Thomayitvā yathāthāmaṃ, uttarīyamadāsahaṃ.</gatha>
    <hangnum nr="12"/>
    <gatha type="1"> Sopi  maṃ buddho byākāsi, revato lokanāyako;</gatha>
    <gatha type="last">‘‘Aparimeyyito kappe, ayaṃ buddho bhavissati.</gatha>
    <hangnum nr="13"/>
    <gatha type="1"> ‘‘Padhānaṃ padahitvāna…pe…  hessāma sammukhā imaṃ’’.</gatha>
    <hangnum nr="14"/>
    <gatha type="1"> Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="15"/>
    <gatha type="1"> Tadāpi taṃ buddhadhammaṃ, saritvā anubrūhayiṃ;</gatha>
    <gatha type="last">Āharissāmi taṃ dhammaṃ, yaṃ mayhaṃ abhipatthitaṃ.</gatha>
    <hangnum nr="16"/>
    <gatha type="1"> Nagaraṃ  sudhaññavatī nāma <note>[sudhammakaṃ nāma (sī.), sudhaññakaṃ nāma (syā.)]</note>, vipulo nāma khattiyo;</gatha>
    <gatha type="last">Vipulā nāma janikā, revatassa mahesino.</gatha>
    <hangnum nr="17"/>
    <gatha type="1"> Cha  ca vassasahassāni <note>[chabbassasahassāni (sī. syā.)]</note>, agāraṃ ajjha so vasi;</gatha>
    <gatha type="2">Sudassano ratanagghi, āveḷo ca vibhūsito;</gatha>
    <gatha type="last">Puññakammābhinibbattā, tayo pāsādamuttamā.</gatha>
    <hangnum nr="18"/>
    <gatha type="1"> Tettiṃsa ca sahassāni, nāriyo samalaṅkatā;</gatha>
    <gatha type="last">Sudassanā nāma nārī, varuṇo nāma atrajo.</gatha>
    <hangnum nr="19"/>
    <gatha type="1"> Nimitte caturo disvā, rathayānena nikkhami;</gatha>
    <gatha type="last">Anūnasattamāsāni, padhānaṃ padahī jino.</gatha>
    <hangnum nr="20"/>
    <gatha type="1"> Brahmunā yācito santo, revato lokanāyako;</gatha>
    <gatha type="last">Vatti cakkaṃ mahāvīro, varuṇārāme sirīghare.</gatha>
    <hangnum nr="21"/>
    <gatha type="1"> Varuṇo  brahmadevo ca, ahesuṃ aggasāvakā;</gatha>
    <gatha type="last">Sambhavo nāmupaṭṭhāko, revatassa mahesino.</gatha>
    <hangnum nr="22"/>
    <gatha type="1"> Bhaddā ceva subhaddā ca, ahesuṃ aggasāvikā;</gatha>
    <gatha type="last">Sopi buddho asamasamo, nāgamūle abujjhatha.</gatha>
    <hangnum nr="23"/>
    <gatha type="1"> Padumo kuñjaro ceva, ahesuṃ aggupaṭṭhikā;</gatha>
    <gatha type="last">Sirīmā ceva yasavatī, ahesuṃ aggupaṭṭhikā.</gatha>
    <hangnum nr="24"/>
    <gatha type="1"> Uccattanena so buddho, asītihatthamuggato;</gatha>
    <gatha type="last">Obhāseti disā sabbā, indaketuva uggato.</gatha>
    <hangnum nr="25"/>
    <gatha type="1"> Tassa sarīre nibbattā, pabhāmālā anuttarā;</gatha>
    <gatha type="last">Divā vā yadi vā rattiṃ, samantā pharati yojanaṃ.</gatha>
    <hangnum nr="26"/>
    <gatha type="1"> Saṭṭhivassasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="27"/>
    <gatha type="1"> Dassayitvā buddhabalaṃ, amataṃ loke pakāsayaṃ;</gatha>
    <gatha type="last">Nibbāyi anupādāno, yathaggupādānasaṅkhayā.</gatha>
    <hangnum nr="28"/>
    <gatha type="1"> So ca kāyo ratananibho, so ca dhammo asādiso;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā.</gatha>
    <hangnum nr="29"/>
    <gatha type="1"> Revato  yasadharo buddho, nibbuto so mahāpure;</gatha>
    <gatha type="last">Dhātuvitthārikaṃ āsi, tesu tesu padesatoti.</gatha>
    <centered>Revatassa bhagavato vaṃso pañcamo.</centered>
  </text>
</tree>
