<?xml version='1.0' encoding='UTF-8'?>
<tree text="17. Dhammadass&#x12B;buddhava&#x1E43;so" target="text">
  <text>
    <hangnum nr="1"/>
    <gatha type="1"> Tattheva  maṇḍakappamhi, dhammadassī mahāyaso;</gatha>
    <gatha type="last">Tamandhakāraṃ vidhamitvā, atirocati sadevake.</gatha>
    <hangnum nr="2"/>
    <gatha type="1"> Tassāpi atulatejassa, dhammacakkappavattane;</gatha>
    <gatha type="last">Koṭisatasahassānaṃ, paṭhamābhisamayo ahu.</gatha>
    <hangnum nr="3"/>
    <gatha type="1"> Yadā buddho dhammadassī, vinesi sañjayaṃ isiṃ;</gatha>
    <gatha type="last">Tadā navutikoṭīnaṃ, dutiyābhisamayo ahu.</gatha>
    <hangnum nr="4"/>
    <gatha type="1"> Yadā sakko upāgañchi, sapariso vināyakaṃ;</gatha>
    <gatha type="last">Tadā asītikoṭīnaṃ, tatiyābhisamayo ahu.</gatha>
    <hangnum nr="5"/>
    <gatha type="1"> Tassāpi devadevassa, sannipātā tayo ahuṃ <note>[āsuṃ (sī. syā.)]</note>;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="6"/>
    <gatha type="1"> Yadā buddho dhammadassī, saraṇe vassaṃ upāgami;</gatha>
    <gatha type="last">Tadā koṭisatasahassānaṃ <note>[koṭisahassānaṃ (sī. syā. kaṃ.)]</note>, paṭhamo āsi samāgamo.</gatha>
    <hangnum nr="7"/>
    <gatha type="1"> Punāparaṃ  yadā buddho, devato eti mānusaṃ;</gatha>
    <gatha type="last">Tadāpi satakoṭīnaṃ, dutiyo āsi samāgamo.</gatha>
    <hangnum nr="8"/>
    <gatha type="1"> Punāparaṃ  yadā buddho, pakāsesi dhute guṇe;</gatha>
    <gatha type="last">Tadā asītikoṭīnaṃ, tatiyo āsi samāgamo.</gatha>
    <hangnum nr="9"/>
    <gatha type="1"> Ahaṃ tena samayena, sakko āsiṃ purindado;</gatha>
    <gatha type="last">Dibbena gandhamālena, turiyenābhipūjayiṃ.</gatha>
    <hangnum nr="10"/>
    <gatha type="1"> Sopi maṃ buddho byākāsi, devamajjhe nisīdiya;</gatha>
    <gatha type="last">‘‘Aṭṭhārase kappasate, ayaṃ buddho bhavissati.</gatha>
    <hangnum nr="11"/>
    <gatha type="1"> ‘‘Padhānaṃ padahitvāna…pe…  hessāma sammukhā imaṃ’’.</gatha>
    <hangnum nr="12"/>
    <gatha type="1"> Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="13"/>
    <gatha type="1"> Saraṇaṃ nāma nagaraṃ, saraṇo nāma khattiyo;</gatha>
    <gatha type="last">Sunandā nāma janikā, dhammadassissa satthuno.</gatha>
    <hangnum nr="14"/>
    <gatha type="1"> Aṭṭhavassasahassāni , agāraṃ ajjha so vasi;</gatha>
    <gatha type="last">Arajo virajo sudassano, tayo pāsādamuttamā.</gatha>
    <hangnum nr="15"/>
    <gatha type="1"> Ticattārīsasahassāni <note>[cattālīsasahassāni (syā. kaṃ.)]</note>, nāriyo samalaṅkatā;</gatha>
    <gatha type="last">Vicikoḷi nāma nārī, atrajo puññavaḍḍhano.</gatha>
    <hangnum nr="16"/>
    <gatha type="1"> Nimitte  caturo disvā, pāsādenābhinikkhami;</gatha>
    <gatha type="last">Sattāhaṃ padhānacāraṃ, acarī purisuttamo.</gatha>
    <hangnum nr="17"/>
    <gatha type="1"> Brahmunā yācito santo, dhammadassī narāsabho;</gatha>
    <gatha type="last">Vatti cakkaṃ mahāvīro, migadāye naruttamo.</gatha>
    <hangnum nr="18"/>
    <gatha type="1"> Padumo phussadevo ca, ahesuṃ aggasāvakā;</gatha>
    <gatha type="last">Sunetto <note>[sudatto (syā. kaṃ.)]</note> nāmupaṭṭhāko, dhammadassissa satthuno.</gatha>
    <hangnum nr="19"/>
    <gatha type="1"> Khemā ca saccanāmā ca, ahesuṃ aggasāvikā;</gatha>
    <gatha type="last">Bodhi tassa bhagavato, bimbijāloti vuccati.</gatha>
    <hangnum nr="20"/>
    <gatha type="1"> Subhaddo kaṭissaho ceva, ahesuṃ aggupaṭṭhakā;</gatha>
    <gatha type="last">Sāḷiyā <note>[sālisā (syā. kaṃ.)]</note> ca kaḷiyā ca, ahesuṃ aggupaṭṭhikā.</gatha>
    <hangnum nr="21"/>
    <gatha type="1"> Sopi  buddho asamasamo, asītihatthamuggato;</gatha>
    <gatha type="last">Atirocati tejena, dasasahassimhi dhātuyā.</gatha>
    <hangnum nr="22"/>
    <gatha type="1"> Suphullo  sālarājāva, vijjūva gagane yathā;</gatha>
    <gatha type="last">Majjhanhikeva sūriyo, evaṃ so upasobhatha.</gatha>
    <hangnum nr="23"/>
    <gatha type="1"> Tassāpi atulatejassa, samakaṃ āsi jīvitaṃ;</gatha>
    <gatha type="last">Vassasatasahassāni, loke aṭṭhāsi cakkhumā.</gatha>
    <hangnum nr="24"/>
    <gatha type="1"> Obhāsaṃ  dassayitvāna, vimalaṃ katvāna sāsanaṃ;</gatha>
    <gatha type="last">Cavi candova gagane, nibbuto so sasāvako.</gatha>
    <hangnum nr="25"/>
    <gatha type="1"> Dhammadassī mahāvīro, sālārāmamhi nibbuto;</gatha>
    <gatha type="last">Tatthevassa thūpavaro, tīṇiyojanamuggatoti.</gatha>
    <centered>Dhammadassissa bhagavato vaṃso pannarasamo.</centered>
  </text>
</tree>
