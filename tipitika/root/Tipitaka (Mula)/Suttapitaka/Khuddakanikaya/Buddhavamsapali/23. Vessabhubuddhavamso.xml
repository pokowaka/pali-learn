<?xml version='1.0' encoding='UTF-8'?>
<tree text="23. Vessabh&#x16B;buddhava&#x1E43;so" target="text">
  <text>
    <hangnum nr="1"/>
    <gatha type="1"> Tattheva  maṇḍakappamhi, asamo appaṭipuggalo;</gatha>
    <gatha type="last">Vessabhū nāma nāmena, loke uppajji nāyako <note>[so jino (syā. kaṃ. ka.)]</note>.</gatha>
    <hangnum nr="2"/>
    <gatha type="1"> Ādittaṃ  vata rāgaggi, taṇhānaṃ vijitaṃ tadā;</gatha>
    <gatha type="last">Nāgova bandhanaṃ chetvā, patto sambodhimuttamaṃ.</gatha>
    <hangnum nr="3"/>
    <gatha type="1"> Dhammacakkaṃ pavattente, vessabhūlokanāyake;</gatha>
    <gatha type="last">Asītikoṭisahassānaṃ, paṭhamābhisamayo ahu.</gatha>
    <hangnum nr="4"/>
    <gatha type="1"> Pakkante cārikaṃ raṭṭhe, lokajeṭṭhe narāsabhe;</gatha>
    <gatha type="last">Sattatikoṭisahassānaṃ, dutiyābhisamayo ahu.</gatha>
    <hangnum nr="5"/>
    <gatha type="1"> Mahādiṭṭhiṃ vinodento, pāṭiheraṃ karoti so;</gatha>
    <gatha type="last">Samāgatā naramarū, dasasahassī sadevake.</gatha>
    <hangnum nr="6"/>
    <gatha type="1"> Mahāacchariyaṃ  disvā, abbhutaṃ lomahaṃsanaṃ;</gatha>
    <gatha type="last">Devā ceva manussā ca, bujjhare saṭṭhikoṭiyo.</gatha>
    <hangnum nr="7"/>
    <gatha type="1"> Sannipātā tayo āsuṃ, vessabhussa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="8"/>
    <gatha type="1"> Asītibhikkhusahassānaṃ, paṭhamo āsi samāgamo;</gatha>
    <gatha type="last">Sattatibhikkhusahassānaṃ, dutiyo āsi samāgamo.</gatha>
    <hangnum nr="9"/>
    <gatha type="1"> Saṭṭhibhikkhusahassānaṃ , tatiyo āsi samāgamo;</gatha>
    <gatha type="last">Jarādibhayabhītānaṃ, orasānaṃ mahesino.</gatha>
    <hangnum nr="10"/>
    <gatha type="1"> Ahaṃ tena samayena, sudassano nāma khattiyo;</gatha>
    <gatha type="2">Nimantetvā mahāvīraṃ, dānaṃ datvā mahārahaṃ;</gatha>
    <gatha type="last">Annapānena vatthena, sasaṅghaṃ jina pūjayiṃ.</gatha>
    <hangnum nr="11"/>
    <gatha type="1"> Tassa buddhassa asamassa, cakkaṃ vattitamuttamaṃ;</gatha>
    <gatha type="last">Sutvāna paṇitaṃ dhammaṃ, pabbajjamabhirocayiṃ.</gatha>
    <hangnum nr="12"/>
    <gatha type="1"> Mahādānaṃ pavattetvā, rattindivamatandito;</gatha>
    <gatha type="last">Pabbajjaṃ guṇasampannaṃ, pabbajiṃ jinasantike.</gatha>
    <hangnum nr="13"/>
    <gatha type="1"> Ācāraguṇasampanno, vattasīlasamāhito;</gatha>
    <gatha type="last">Sabbaññutaṃ gavesanto, ramāmi jinasāsane.</gatha>
    <hangnum nr="14"/>
    <gatha type="1"> Saddhāpītiṃ upagantvā, buddhaṃ vandāmi sattharaṃ;</gatha>
    <gatha type="last">Pīti uppajjati mayhaṃ, bodhiyāyeva kāraṇā.</gatha>
    <hangnum nr="15"/>
    <gatha type="1"> Anivattamānasaṃ  ñatvā, sambuddho etadabravi;</gatha>
    <gatha type="last">‘‘Ekatiṃse ito kappe, ayaṃ buddho bhavissati.</gatha>
    <hangnum nr="16"/>
    <gatha type="1"> ‘‘Ahu  kapilavhayā rammā…pe… hessāma sammukhā imaṃ’’.</gatha>
    <hangnum nr="17"/>
    <gatha type="1"> Tassāhaṃ  vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="18"/>
    <gatha type="1"> Anomaṃ nāma nagaraṃ, suppatīto nāma khattiyo;</gatha>
    <gatha type="last">Mātā yasavatī nāma, vessabhussa mahesino.</gatha>
    <hangnum nr="19"/>
    <gatha type="1"> Cha ca vassasahassāni, agāraṃ ajjha so vasi;</gatha>
    <gatha type="last">Ruci suruci rativaḍḍhano, tayo pāsādamuttamā.</gatha>
    <hangnum nr="20"/>
    <gatha type="1"> Anūnatiṃsasahassāni, nāriyo samalaṅkatā;</gatha>
    <gatha type="last">Sucittā nāma sā nārī, suppabuddho nāma atrajo.</gatha>
    <hangnum nr="21"/>
    <gatha type="1"> Nimitte caturo disvā, sivikāyābhinikkhami;</gatha>
    <gatha type="last">Chamāsaṃ padhānacāraṃ, acarī purisuttamo.</gatha>
    <hangnum nr="22"/>
    <gatha type="1"> Brahmunā  yācito santo, vessabhūlokanāyako;</gatha>
    <gatha type="last">Vatti cakkaṃ mahāvīro, aruṇārāme naruttamo.</gatha>
    <hangnum nr="23"/>
    <gatha type="1"> Soṇo  ca uttaro ceva, ahesuṃ aggasāvakā;</gatha>
    <gatha type="last">Upasanto nāmupaṭṭhāko, vessabhussa mahesino.</gatha>
    <hangnum nr="24"/>
    <gatha type="1"> Rāmā <note>[dāmā (sī.)]</note> ceva samālā ca, ahesuṃ aggasāvikā;</gatha>
    <gatha type="last">Bodhi tassa bhagavato, mahāsāloti vuccati.</gatha>
    <hangnum nr="25"/>
    <gatha type="1"> Sotthiko ceva rambho ca, ahesuṃ aggupaṭṭhakā;</gatha>
    <gatha type="last">Gotamī sirimā ceva, ahesuṃ aggupaṭṭhikā.</gatha>
    <hangnum nr="26"/>
    <gatha type="1"> Saṭṭhiratanamubbedho, hemayūpasamūpamo;</gatha>
    <gatha type="last">Kāyā niccharati rasmi, rattiṃva pabbate sikhī.</gatha>
    <hangnum nr="27"/>
    <gatha type="1"> Saṭṭhivassasahassāni, āyu tassa mahesino;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="28"/>
    <gatha type="1"> Dhammaṃ  vitthārikaṃ katvā, vibhajitvā mahājanaṃ;</gatha>
    <gatha type="last">Dhammanāvaṃ ṭhapetvāna, nibbuto so sasāvako.</gatha>
    <hangnum nr="29"/>
    <gatha type="1"> Dassaneyyaṃ sabbajanaṃ, vihāraṃ iriyāpathaṃ;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā.</gatha>
    <hangnum nr="30"/>
    <gatha type="1"> Vessabhū jinavaro satthā, khemārāmamhi nibbuto;</gatha>
    <gatha type="last">Dhātuvitthārikaṃ āsi, tesu tesu padesatoti.</gatha>
    <centered>Vessabhussa bhagavato vaṃso ekavīsatimo.</centered>
  </text>
</tree>
