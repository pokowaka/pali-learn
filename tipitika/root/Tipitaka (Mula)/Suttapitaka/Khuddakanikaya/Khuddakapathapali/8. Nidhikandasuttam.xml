<?xml version='1.0' encoding='UTF-8'?>
<tree text="8. Nidhika&#x1E47;&#x1E0D;asutta&#x1E43;" target="text">
  <text>
    <hangnum nr="1"/>
    <gatha type="1"> Nidhiṃ  nidheti puriso, gambhīre odakantike;</gatha>
    <gatha type="last">Atthe kicce samuppanne, atthāya me bhavissati.</gatha>
    <hangnum nr="2"/>
    <gatha type="1"> Rājato vā duruttassa, corato pīḷitassa vā;</gatha>
    <gatha type="2">Iṇassa vā pamokkhāya, dubbhikkhe āpadāsu vā;</gatha>
    <gatha type="last">Etadatthāya lokasmiṃ, nidhi nāma nidhīyati.</gatha>
    <hangnum nr="3"/>
    <gatha type="1"> Tāvassunihito <note>[tāva sunihito (sī.)]</note> santo, gambhīre odakantike;</gatha>
    <gatha type="last">Na sabbo sabbadā eva, tassa taṃ upakappati.</gatha>
    <hangnum nr="4"/>
    <gatha type="1"> Nidhi vā ṭhānā cavati, saññā vāssa vimuyhati;</gatha>
    <gatha type="last">Nāgā vā apanāmenti, yakkhā vāpi haranti naṃ.</gatha>
    <hangnum nr="5"/>
    <gatha type="1"> Appiyā  vāpi dāyādā, uddharanti apassato;</gatha>
    <gatha type="last">Yadā puññakkhayo hoti, sabbametaṃ vinassati.</gatha>
    <hangnum nr="6"/>
    <gatha type="1"> Yassa  dānena sīlena, saṃyamena damena ca;</gatha>
    <gatha type="last">Nidhī sunihito hoti, itthiyā purisassa vā.</gatha>
    <hangnum nr="7"/>
    <gatha type="1"> Cetiyamhi  ca saṅghe vā, puggale atithīsu vā;</gatha>
    <gatha type="last">Mātari pitari cāpi <note>[vāpi (syā. kaṃ.)]</note>, atho jeṭṭhamhi bhātari.</gatha>
    <hangnum nr="8"/>
    <gatha type="1"> Eso nidhi sunihito, ajeyyo anugāmiko;</gatha>
    <gatha type="last">Pahāya gamanīyesu, etaṃ ādāya gacchati.</gatha>
    <hangnum nr="9"/>
    <gatha type="1"> Asādhāraṇamaññesaṃ, acorāharaṇo nidhi;</gatha>
    <gatha type="last">Kayirātha dhīro puññāni, yo nidhi anugāmiko.</gatha>
    <hangnum nr="10"/>
    <gatha type="1"> Esa devamanussānaṃ, sabbakāmadado nidhi;</gatha>
    <gatha type="last">Yaṃ yadevābhipatthenti, sabbametena labbhati.</gatha>
    <hangnum nr="11"/>
    <gatha type="1"> Suvaṇṇatā susaratā, susaṇṭhānā surūpatā <note>[susaṇṭhānasurūpatā (sī.), susaṇṭhānaṃ surūpatā (syā. kaṃ.)]</note>;</gatha>
    <gatha type="last">Ādhipaccaparivāro, sabbametena labbhati.</gatha>
    <hangnum nr="12"/>
    <gatha type="1"> Padesarajjaṃ issariyaṃ, cakkavattisukhaṃ piyaṃ;</gatha>
    <gatha type="last">Devarajjampi dibbesu, sabbametena labbhati.</gatha>
    <hangnum nr="13"/>
    <gatha type="1"> Mānussikā ca sampatti, devaloke ca yā rati;</gatha>
    <gatha type="last">Yā ca nibbānasampatti, sabbametena labbhati.</gatha>
    <hangnum nr="14"/>
    <gatha type="1"> Mittasampadamāgamma, yonisova <note>[yoniso ve (sī.), yoniso ce (syā.), yoniso ca (?)]</note> payuñjato;</gatha>
    <gatha type="last">Vijjā vimutti vasībhāvo, sabbametena labbhati.</gatha>
    <hangnum nr="15"/>
    <gatha type="1"> Paṭisambhidā  vimokkhā ca, yā ca sāvakapāramī;</gatha>
    <gatha type="last">Paccekabodhi buddhabhūmi, sabbametena labbhati.</gatha>
    <hangnum nr="16"/>
    <gatha type="1"> Evaṃ  mahatthikā esā, yadidaṃ puññasampadā;</gatha>
    <gatha type="last">Tasmā dhīrā pasaṃsanti, paṇḍitā katapuññatanti.</gatha>
    <centered>Nidhikaṇḍasuttaṃ niṭṭhitaṃ.</centered>
  </text>
</tree>
