<?xml version='1.0' encoding='UTF-8'?>
<tree text="2. Dukanip&#x101;to" target="text">
  <text>
    <subhead>1. Abhirūpanandātherīgāthā</subhead>
    <hangnum nr="19"/>
    <gatha type="1"><note>[apa. therī 2.4.157 apadānepi]</note> ‘‘Āturaṃ  asuciṃ pūtiṃ, passa nande samussayaṃ;</gatha>
    <gatha type="last">Asubhāya cittaṃ bhāvehi, ekaggaṃ susamāhitaṃ.</gatha>
    <hangnum nr="20"/>
    <gatha type="1"> ‘‘Animittañca bhāvehi, mānānusayamujjaha;</gatha>
    <gatha type="last">Tato mānābhisamayā, upasantā carissasī’’ti.</gatha>
    <paragraph>Itthaṃ sudaṃ bhagavā abhirūpanandaṃ sikkhamānaṃ imāhi gāthāhi abhiṇhaṃ ovadatīti <note>[itthaṃ sudaṃ bhagavā abhirūpanandaṃ sikkhamānaṃ imāhi gāthāhi abhiṇhaṃ ovadatīti (ka.)]</note>.</paragraph>
    <subhead>2. Jentātherīgāthā</subhead>
    <hangnum nr="21"/>
    <gatha type="1"> ‘‘Ye ime satta bojjhaṅgā, maggā nibbānapattiyā;</gatha>
    <gatha type="last">Bhāvitā te mayā sabbe, yathā buddhena desitā.</gatha>
    <hangnum nr="22"/>
    <gatha type="1"> ‘‘Diṭṭho hi me so bhagavā, antimoyaṃ samussayo;</gatha>
    <gatha type="last">Vikkhīṇo jātisaṃsāro, natthi dāni punabbhavo’’ti.</gatha>
    <paragraph>Itthaṃ sudaṃ jentā therī gāthāyo abhāsitthāti.</paragraph>
    <subhead>3. Sumaṅgalamātātherīgāthā</subhead>
    <hangnum nr="23"/>
    <gatha type="1"> ‘‘Sumuttikā  sumuttikā <note>[sumuttike sumuttike (sī.), sumuttike sumuttikā (syā. ka.)]</note>, sādhumuttikāmhi musalassa;</gatha>
    <gatha type="last">Ahiriko me chattakaṃ vāpi, ukkhalikā me deḍḍubhaṃ vāti.</gatha>
    <hangnum nr="24"/>
    <gatha type="1"> ‘‘Rāgañca ahaṃ dosañca, cicciṭi cicciṭīti vihanāmi;</gatha>
    <gatha type="last">Sā rukkhamūlamupagamma, aho sukhanti sukhato jhāyāmī’’ti.</gatha>
    <centered>… Sumaṅgalamātā therī <note>[aññatarā therī bhikkhunī apaññātā (syā. ka.)]</note>.</centered>
    <subhead>4. Aḍḍhakāsitherīgāthā</subhead>
    <hangnum nr="25"/>
    <gatha type="1"> ‘‘Yāva kāsijanapado, suṅko me tatthako ahu;</gatha>
    <gatha type="last">Taṃ katvā negamo agghaṃ, aḍḍhenagghaṃ ṭhapesi maṃ.</gatha>
    <hangnum nr="26"/>
    <gatha type="1"> ‘‘Atha  nibbindahaṃ rūpe, nibbindañca virajjahaṃ;</gatha>
    <gatha type="2">Mā puna jātisaṃsāraṃ, sandhāveyyaṃ punappunaṃ;</gatha>
    <gatha type="last">Tisso vijjā sacchikatā, kataṃ buddhassa sāsana’’nti.</gatha>
    <centered>… Aḍḍhakāsi therī….</centered>
    <subhead>5. Cittātherīgāthā</subhead>
    <hangnum nr="27"/>
    <gatha type="1"> ‘‘Kiñcāpi khomhi kisikā, gilānā bāḷhadubbalā;</gatha>
    <gatha type="last">Daṇḍamolubbha gacchāmi, pabbataṃ abhirūhiya.</gatha>
    <hangnum nr="28"/>
    <gatha type="1"> ‘‘Saṅghāṭiṃ nikkhipitvāna, pattakañca nikujjiya;</gatha>
    <gatha type="last">Sele khambhesimattānaṃ, tamokhandhaṃ padāliyā’’ti.</gatha>
    <centered>… Cittā therī….</centered>
    <subhead>6. Mettikātherīgāthā</subhead>
    <hangnum nr="29"/>
    <gatha type="1"> ‘‘Kiñcāpi khomhi dukkhitā, dubbalā gatayobbanā;</gatha>
    <gatha type="last">Daṇḍamolubbha gacchāmi, pabbataṃ abhirūhiya.</gatha>
    <hangnum nr="30"/>
    <gatha type="1"> ‘‘Nikkhipitvāna  saṅghāṭiṃ, pattakañca nikujjiya;</gatha>
    <gatha type="2">Nisinnā camhi selamhi, atha cittaṃ vimucci me;</gatha>
    <gatha type="last">Tisso  vijjā anuppattā, kataṃ buddhassa sāsana’’nti.</gatha>
    <centered>… Mettikā therī….</centered>
    <subhead>7. Mittātherīgāthā</subhead>
    <hangnum nr="31"/>
    <gatha type="1"> ‘‘Cātuddasiṃ pañcadasiṃ, yā ca pakkhassa aṭṭhamī;</gatha>
    <gatha type="last">Pāṭihāriyapakkhañca, aṭṭhaṅgasusamāgataṃ.</gatha>
    <hangnum nr="32"/>
    <gatha type="1"> ‘‘Uposathaṃ  upāgacchiṃ, devakāyābhinandinī;</gatha>
    <gatha type="2">Sājja ekena bhattena, muṇḍā saṅghāṭipārutā;</gatha>
    <gatha type="last">Devakāyaṃ na patthehaṃ, vineyya hadaye dara’’nti.</gatha>
    <centered>… Mittā therī….</centered>
    <subhead>8. Abhayamātutherīgāthā</subhead>
    <hangnum nr="33"/>
    <gatha type="1"> ‘‘Uddhaṃ pādatalā amma, adho ve kesamatthakā;</gatha>
    <gatha type="last">Paccavekkhassumaṃ kāyaṃ, asuciṃ pūtigandhikaṃ.</gatha>
    <hangnum nr="34"/>
    <gatha type="1"> ‘‘Evaṃ  viharamānāya, sabbo rāgo samūhato;</gatha>
    <gatha type="last">Pariḷāho samucchinno, sītibhūtāmhi nibbutā’’ti.</gatha>
    <centered>… Abhayamātu therī….</centered>
    <subhead>9. Abhayātherīgāthā</subhead>
    <hangnum nr="35"/>
    <gatha type="1"> ‘‘Abhaye bhiduro kāyo, yattha satā puthujjanā;</gatha>
    <gatha type="last">Nikkhipissāmimaṃ dehaṃ, sampajānā satīmatī.</gatha>
    <hangnum nr="36"/>
    <gatha type="1"> ‘‘Bahūhi dukkhadhammehi, appamādaratāya me;</gatha>
    <gatha type="last">Taṇhakkhayo anuppatto, kataṃ buddhassa sāsana’’nti.</gatha>
    <centered>… Abhayā therī….</centered>
    <subhead>10. Sāmātherīgāthā</subhead>
    <hangnum nr="37"/>
    <gatha type="1"> ‘‘Catukkhattuṃ  pañcakkhattuṃ, vihārā upanikkhamiṃ;</gatha>
    <gatha type="2">Aladdhā cetaso santiṃ, citte avasavattinī;</gatha>
    <gatha type="last">Tassā me aṭṭhamī ratti, yato taṇhā samūhatā.</gatha>
    <hangnum nr="38"/>
    <gatha type="1"> ‘‘Bahūhi dukkhadhammehi, appamādaratāya me;</gatha>
    <gatha type="last">Taṇhakkhayo anuppatto, kataṃ buddhassa sāsana’’nti.</gatha>
    <centered>… Sāmā therī….</centered>
    <centered>Dukanipāto niṭṭhito.</centered>
  </text>
</tree>
