<?xml version='1.0' encoding='UTF-8'?>
<tree text="16. Mah&#x101;nip&#x101;to" target="text">
  <text>
    <subhead>1. Sumedhātherīgāthā</subhead>
    <hangnum nr="450"/>
    <gatha type="1"> Mantāvatiyā  nagare, rañño koñcassa aggamahesiyā;</gatha>
    <gatha type="last">Dhītā āsiṃ sumedhā, pasāditā sāsanakarehi.</gatha>
    <hangnum nr="451"/>
    <gatha type="1"> Sīlavatī cittakathā, bahussutā buddhasāsane vinītā;</gatha>
    <gatha type="last">Mātāpitaro upagamma, bhaṇati ‘‘ubhayo nisāmetha.</gatha>
    <hangnum nr="452"/>
    <gatha type="1"> ‘‘Nibbānābhiratāhaṃ, asassataṃ bhavagataṃ yadipi dibbaṃ;</gatha>
    <gatha type="last">Kimaṅgaṃ pana <note>[kimaṅga pana (sī. syā.), kiṃ pana (?)]</note> tucchā kāmā, appassādā bahuvighātā.</gatha>
    <hangnum nr="453"/>
    <gatha type="1"> ‘‘Kāmā kaṭukā āsīvisūpamā, yesu mucchitā bālā;</gatha>
    <gatha type="last">Te dīgharattaṃ niraye, samappitā haññante dukkhitā <note>[haññare dukhitā (?)]</note>.</gatha>
    <hangnum nr="454"/>
    <gatha type="1"> ‘‘Socanti pāpakammā, vinipāte pāpavaddhino sadā;</gatha>
    <gatha type="last">Kāyena ca vācāya ca, manasā ca asaṃvutā bālā.</gatha>
    <hangnum nr="455"/>
    <gatha type="1"> ‘‘Bālā  te duppaññā, acetanā dukkhasamudayoruddhā;</gatha>
    <gatha type="last">Desante  ajānantā, na bujjhare ariyasaccāni.</gatha>
    <hangnum nr="456"/>
    <gatha type="1"> ‘‘Saccāni  amma buddhavaradesitāni, te bahutarā ajānantā ye;</gatha>
    <gatha type="last">Abhinandanti bhavagataṃ, pihenti devesu upapattiṃ.</gatha>
    <hangnum nr="457"/>
    <gatha type="1"> ‘‘Devesupi upapatti, asassatā bhavagate aniccamhi;</gatha>
    <gatha type="last">Na ca santasanti bālā, punappunaṃ jāyitabbassa.</gatha>
    <hangnum nr="458"/>
    <gatha type="1"> ‘‘Cattāro vinipātā, duve <note>[dve (sabbattha)]</note> ca gatiyo kathañci labbhanti;</gatha>
    <gatha type="last">Na ca vinipātagatānaṃ, pabbajjā atthi nirayesu.</gatha>
    <hangnum nr="459"/>
    <gatha type="1"> ‘‘Anujānātha maṃ ubhayo, pabbajituṃ dasabalassa pāvacane;</gatha>
    <gatha type="last">Appossukkā ghaṭissaṃ, jātimaraṇappahānāya.</gatha>
    <hangnum nr="460"/>
    <gatha type="1"> ‘‘Kiṃ bhavagate <note>[bhavagatena (syā.)]</note> abhinanditena, kāyakalinā asārena;</gatha>
    <gatha type="last">Bhavataṇhāya nirodhā, anujānātha pabbajissāmi.</gatha>
    <hangnum nr="461"/>
    <gatha type="1"> ‘‘Buddhānaṃ  uppādo vivajjito, akkhaṇo khaṇo laddho;</gatha>
    <gatha type="last">Sīlāni brahmacariyaṃ, yāvajīvaṃ na dūseyyaṃ’’.</gatha>
    <hangnum nr="462"/>
    <gatha type="1"> Evaṃ bhaṇati sumedhā, mātāpitaro ‘‘na tāva āhāraṃ;</gatha>
    <gatha type="last">Āharissaṃ <note>[āhariyāmi (sī.), āhārisaṃ (?)]</note> gahaṭṭhā, maraṇavasaṃ gatāva hessāmi’’.</gatha>
    <hangnum nr="463"/>
    <gatha type="1"> Mātā dukkhitā rodati pitā ca, assā sabbaso samabhihato;</gatha>
    <gatha type="last">Ghaṭenti saññāpetuṃ, pāsādatale chamāpatitaṃ.</gatha>
    <hangnum nr="464"/>
    <gatha type="1"> ‘‘Uṭṭhehi puttaka kiṃ socitena, dinnāsi vāraṇavatimhi;</gatha>
    <gatha type="last">Rājā  anīkaratto <note>[aṇīkadatto (sī. syā.)]</note>, abhirūpo tassa tvaṃ dinnā.</gatha>
    <hangnum nr="465"/>
    <gatha type="1"> ‘‘Aggamahesī bhavissasi, anikarattassa rājino bhariyā;</gatha>
    <gatha type="last">Sīlāni brahmacariyaṃ, pabbajjā dukkarā puttaka.</gatha>
    <hangnum nr="466"/>
    <gatha type="1"> ‘‘Rajje āṇādhanamissariyaṃ, bhogā sukhā daharikāsi;</gatha>
    <gatha type="last">Bhuñjāhi kāmabhoge, vāreyyaṃ hotu te putta’’.</gatha>
    <hangnum nr="467"/>
    <gatha type="1"> Atha ne bhaṇati sumedhā, ‘‘mā edisikāni bhavagatamasāraṃ;</gatha>
    <gatha type="last">Pabbajjā vā hohiti, maraṇaṃ vā me na ceva vāreyyaṃ.</gatha>
    <hangnum nr="468"/>
    <gatha type="1"> ‘‘Kimiva  pūtikāyamasuciṃ, savanagandhaṃ bhayānakaṃ kuṇapaṃ;</gatha>
    <gatha type="last">Abhisaṃviseyyaṃ bhastaṃ, asakiṃ paggharitaṃ asucipuṇṇaṃ.</gatha>
    <hangnum nr="469"/>
    <gatha type="1"> ‘‘Kimiva  tāhaṃ jānantī, vikulakaṃ maṃsasoṇitupalittaṃ;</gatha>
    <gatha type="last">Kimikulālayaṃ sakuṇabhattaṃ, kaḷevaraṃ kissa diyyati.</gatha>
    <hangnum nr="470"/>
    <gatha type="1"> ‘‘Nibbuyhati susānaṃ, aciraṃ kāyo apetaviññāṇo;</gatha>
    <gatha type="last">Chuddho <note>[chaḍḍito (syā.), chuṭṭho (ka.)]</note> kaḷiṅgaraṃ viya, jigucchamānehi ñātīhi.</gatha>
    <hangnum nr="471"/>
    <gatha type="1"> ‘‘Chuddhūna <note>[chaḍḍūna (syā.), chuṭṭhūna (ka.)]</note> naṃ susāne, parabhattaṃ nhāyanti <note>[nhāyare (?)]</note> jigucchantā;</gatha>
    <gatha type="last">Niyakā mātāpitaro, kiṃ pana sādhāraṇā janatā.</gatha>
    <hangnum nr="472"/>
    <gatha type="1"> ‘‘Ajjhositā asāre, kaḷevare aṭṭhinhārusaṅghāte;</gatha>
    <gatha type="last">Kheḷassuccārassava, paripuṇṇe <note>[kheḷassuccārapassavaparipuṇṇe (sī.)]</note> pūtikāyamhi.</gatha>
    <hangnum nr="473"/>
    <gatha type="1"> ‘‘Yo  naṃ vinibbhujitvā, abbhantaramassa bāhiraṃ kayirā ;</gatha>
    <gatha type="last">Gandhassa asahamānā, sakāpi mātā jiguccheyya.</gatha>
    <hangnum nr="474"/>
    <gatha type="1"> ‘‘Khandhadhātuāyatanaṃ, saṅkhataṃ jātimūlakaṃ dukkhaṃ;</gatha>
    <gatha type="last">Yoniso anuvicinantī, vāreyyaṃ kissa iccheyyaṃ.</gatha>
    <hangnum nr="475"/>
    <gatha type="1"> ‘‘Divase divase tisatti, satāni navanavā pateyyuṃ kāyamhi;</gatha>
    <gatha type="last">Vassasatampi ca ghāto, seyyo dukkhassa cevaṃ khayo.</gatha>
    <hangnum nr="476"/>
    <gatha type="1"> ‘‘Ajjhupagacche ghātaṃ, yo viññāyevaṃ satthuno vacanaṃ;</gatha>
    <gatha type="last">‘Dīgho tesaṃ <note>[vo (ka.)]</note> saṃsāro, punappunaṃ haññamānānaṃ’.</gatha>
    <hangnum nr="477"/>
    <gatha type="1"> ‘‘Devesu manussesu ca, tiracchānayoniyā asurakāye;</gatha>
    <gatha type="last">Petesu  ca nirayesu ca, aparimitā dissare ghātā.</gatha>
    <hangnum nr="478"/>
    <gatha type="1"> ‘‘Ghātā nirayesu bahū, vinipātagatassa pīḷiyamānassa <note>[kilissamānassa (syā. ka.)]</note>;</gatha>
    <gatha type="last">Devesupi attāṇaṃ, nibbānasukhā paraṃ natthi.</gatha>
    <hangnum nr="479"/>
    <gatha type="1"> ‘‘Pattā te nibbānaṃ, ye yuttā dasabalassa pāvacane;</gatha>
    <gatha type="last">Appossukkā ghaṭenti, jātimaraṇappahānāya.</gatha>
    <hangnum nr="480"/>
    <gatha type="1"> ‘‘Ajjeva tātabhinikkhamissaṃ, bhogehi kiṃ asārehi;</gatha>
    <gatha type="last">Nibbinnā me kāmā, vantasamā tālavatthukatā’’.</gatha>
    <hangnum nr="481"/>
    <gatha type="1"> Sā cevaṃ bhaṇati pitaramanīkaratto ca yassa sā dinnā;</gatha>
    <gatha type="last">Upayāsi vāraṇavate, vāreyyamupaṭṭhite kāle.</gatha>
    <hangnum nr="482"/>
    <gatha type="1"> Atha asitanicitamuduke, kese khaggena chindiya sumedhā;</gatha>
    <gatha type="last">Pāsādaṃ pidahitvā <note>[pidhetvā (sī. syā.), pidhitvā (ka.)]</note>, paṭhamajjhānaṃ samāpajji.</gatha>
    <hangnum nr="483"/>
    <gatha type="1"> Sā  ca tahiṃ samāpannā, anīkaratto ca āgato nagaraṃ;</gatha>
    <gatha type="last">Pāsāde ca <note>[pāsādeva (sī. syā.)]</note> sumedhā, aniccasaññaṃ <note>[aniccasaññā (sabbattha)]</note> subhāveti.</gatha>
    <hangnum nr="484"/>
    <gatha type="1"> Sā ca manasi karoti, anīkaratto ca āruhī turitaṃ;</gatha>
    <gatha type="last">Maṇikanakabhūsitaṅgo, katañjalī yācati sumedhaṃ.</gatha>
    <hangnum nr="485"/>
    <gatha type="1"> ‘‘Rajje āṇādhanamissariyaṃ, bhogā sukhā daharikāsi;</gatha>
    <gatha type="last">Bhuñjāhi kāmabhoge, kāmasukhā dullabhā loke.</gatha>
    <hangnum nr="486"/>
    <gatha type="1"> ‘‘Nissaṭṭhaṃ  te rajjaṃ, bhoge bhuñjassu dehi dānāni;</gatha>
    <gatha type="last">Mā dummanā ahosi, mātāpitaro te dukkhitā’’ <note>[mātāpitaro ca te dukhitā (?)]</note>.</gatha>
    <hangnum nr="487"/>
    <gatha type="1"> Taṃ taṃ bhaṇati sumedhā, kāmehi anatthikā vigatamohā;</gatha>
    <gatha type="last">‘‘Mā kāme abhinandi, kāmesvādīnavaṃ passa.</gatha>
    <hangnum nr="488"/>
    <gatha type="1"> ‘‘Cātuddīpo rājā mandhātā, āsi kāmabhogina maggo;</gatha>
    <gatha type="last">Atitto  kālaṅkato, na cassa paripūritā icchā.</gatha>
    <hangnum nr="489"/>
    <gatha type="1"> ‘‘Satta ratanāni vasseyya, vuṭṭhimā dasadisā samantena;</gatha>
    <gatha type="last">Na catthi titti kāmānaṃ, atittāva maranti narā.</gatha>
    <hangnum nr="490"/>
    <gatha type="1"> ‘‘Asisūnūpamā kāmā, kāmā sappasiropamā;</gatha>
    <gatha type="last">Ukkopamā anudahanti, aṭṭhikaṅkala <note>[kaṅkhala (sī.)]</note> sannibhā.</gatha>
    <hangnum nr="491"/>
    <gatha type="1"> ‘‘Aniccā addhuvā kāmā, bahudukkhā mahāvisā;</gatha>
    <gatha type="last">Ayoguḷova santatto, aghamūlā dukhapphalā.</gatha>
    <hangnum nr="492"/>
    <gatha type="1"> ‘‘Rukkhapphalūpamā kāmā, maṃsapesūpamā dukhā;</gatha>
    <gatha type="last">Supinopamā  vañcaniyā, kāmā yācitakūpamā.</gatha>
    <hangnum nr="493"/>
    <gatha type="1"> ‘‘Sattisūlūpamā kāmā, rogo gaṇḍo aghaṃ nighaṃ;</gatha>
    <gatha type="last">Aṅgārakāsusadisā, aghamūlaṃ bhayaṃ vadho.</gatha>
    <hangnum nr="494"/>
    <gatha type="1"> ‘‘Evaṃ bahudukkhā kāmā, akkhātā antarāyikā;</gatha>
    <gatha type="last">Gacchatha na me bhagavate, vissāso atthi attano.</gatha>
    <hangnum nr="495"/>
    <gatha type="1"> ‘‘Kiṃ mama paro karissati, attano sīsamhi ḍayhamānamhi;</gatha>
    <gatha type="last">Anubandhe jarāmaraṇe, tassa ghātāya ghaṭitabbaṃ’’.</gatha>
    <hangnum nr="496"/>
    <gatha type="1"> Dvāraṃ  apāpuritvānahaṃ <note>[avāpuritvāhaṃ (sī.)]</note>, mātāpitaro anīkarattañca;</gatha>
    <gatha type="last">Disvāna chamaṃ nisinne, rodante idamavocaṃ.</gatha>
    <hangnum nr="497"/>
    <gatha type="1"> ‘‘Dīgho bālānaṃ saṃsāro, punappunañca rodataṃ;</gatha>
    <gatha type="last">Anamatagge pitu maraṇe, bhātu vadhe attano ca vadhe.</gatha>
    <hangnum nr="498"/>
    <gatha type="1"> ‘‘Assu thaññaṃ rudhiraṃ, saṃsāraṃ anamataggato saratha;</gatha>
    <gatha type="last">Sattānaṃ saṃsarataṃ, sarāhi aṭṭhīnañca sannicayaṃ.</gatha>
    <hangnum nr="499"/>
    <gatha type="1"> ‘‘Sara  caturodadhī <note>[sarassu caturo udadhī (?)]</note>, upanīte assuthaññarudhiramhi;</gatha>
    <gatha type="last">Sara ekakappamaṭṭhīnaṃ, sañcayaṃ vipulena samaṃ.</gatha>
    <hangnum nr="500"/>
    <gatha type="1"> ‘‘Anamatagge  saṃsarato, mahiṃ <note>[mahāmahiṃ (?)]</note> jambudīpamupanītaṃ;</gatha>
    <gatha type="last">Kolaṭṭhimattaguḷikā, mātā mātusveva nappahonti.</gatha>
    <hangnum nr="501"/>
    <gatha type="1"> ‘‘Tiṇakaṭṭhasākhāpalāsaṃ <note>[sara tiṇakaṭṭhasākhāpalāsaṃ (sī.)]</note>, upanītaṃ anamataggato sara;</gatha>
    <gatha type="last">Caturaṅgulikā ghaṭikā, pitupitusveva nappahonti.</gatha>
    <hangnum nr="502"/>
    <gatha type="1"> ‘‘Sara kāṇakacchapaṃ pubbasamudde, aparato ca yugachiddaṃ;</gatha>
    <gatha type="last">Siraṃ <note>[sara (sī.)]</note> tassa ca paṭimukkaṃ, manussalābhamhi opammaṃ.</gatha>
    <hangnum nr="503"/>
    <gatha type="1"> ‘‘Sara rūpaṃ pheṇapiṇḍopamassa, kāyakalino asārassa;</gatha>
    <gatha type="last">Khandhe passa anicce, sarāhi niraye bahuvighāte.</gatha>
    <hangnum nr="504"/>
    <gatha type="1"> ‘‘Sara kaṭasiṃ vaḍḍhente, punappunaṃ tāsu tāsu jātīsu;</gatha>
    <gatha type="last">Sara kumbhīlabhayāni ca, sarāhi cattāri saccāni.</gatha>
    <hangnum nr="505"/>
    <gatha type="1"> ‘‘Amatamhi vijjamāne, kiṃ tava pañcakaṭukena pītena;</gatha>
    <gatha type="last">Sabbā hi kāmaratiyo, kaṭukatarā pañcakaṭukena.</gatha>
    <hangnum nr="506"/>
    <gatha type="1"> ‘‘Amatamhi vijjamāne, kiṃ tava kāmehi ye pariḷāhā <note>[sapariḷāhā (sī. aṭṭha.)]</note>;</gatha>
    <gatha type="last">Sabbā hi kāmaratiyo, jalitā kuthitā kampitā santāpitā.</gatha>
    <hangnum nr="507"/>
    <gatha type="1"> ‘‘Asapattamhi samāne, kiṃ tava kāmehi ye bahusapattā;</gatha>
    <gatha type="last">Rājaggicoraudakappiyehi, sādhāraṇā kāmā bahusapattā.</gatha>
    <hangnum nr="508"/>
    <gatha type="1"> ‘‘Mokkhamhi vijjamāne, kiṃ tava kāmehi yesu vadhabandho;</gatha>
    <gatha type="last">Kāmesu hi asakāmā, vadhabandhadukhāni anubhonti.</gatha>
    <hangnum nr="509"/>
    <gatha type="1"> ‘‘Ādīpitā  tiṇukkā, gaṇhantaṃ dahanti neva muñcantaṃ;</gatha>
    <gatha type="last">Ukkopamā hi kāmā, dahanti ye te na muñcanti.</gatha>
    <hangnum nr="510"/>
    <gatha type="1"> ‘‘Mā appakassa hetu, kāmasukhassa vipulaṃ jahī sukhaṃ;</gatha>
    <gatha type="last">Mā puthulomova baḷisaṃ, gilitvā pacchā vihaññasi.</gatha>
    <hangnum nr="511"/>
    <gatha type="1"> ‘‘Kāmaṃ  kāmesu damassu, tāva sunakhova saṅkhalābaddho;</gatha>
    <gatha type="last">Kāhinti khu taṃ kāmā, chātā sunakhaṃva caṇḍālā.</gatha>
    <hangnum nr="512"/>
    <gatha type="1"> ‘‘Aparimitañca  dukkhaṃ, bahūni ca cittadomanassāni;</gatha>
    <gatha type="last">Anubhohisi kāmayutto, paṭinissaja <note>[paṭinissara (sī.)]</note> addhuve kāme.</gatha>
    <hangnum nr="513"/>
    <gatha type="1"> ‘‘Ajaramhi vijjamāne, kiṃ tava kāmehi <note>[yesu jarāya ca; maraṇabyādhihi gahitā (?)]</note> yesu jarā;</gatha>
    <gatha type="last">Maraṇabyādhigahitā <note>[yesu jarāya ca; maraṇabyādhihi gahitā (?)]</note>, sabbā sabbattha jātiyo.</gatha>
    <hangnum nr="514"/>
    <gatha type="1"> ‘‘Idamajaramidamamaraṃ <note>[idaṃ ajaraṃ idaṃ amaraṃ (?)]</note>, idamajarāmaraṃ padamasokaṃ;</gatha>
    <gatha type="last">Asapattamasambādhaṃ, akhalitamabhayaṃ nirupatāpaṃ.</gatha>
    <hangnum nr="515"/>
    <gatha type="1"> ‘‘Adhigatamidaṃ bahūhi, amataṃ ajjāpi ca labhanīyamidaṃ;</gatha>
    <gatha type="last">Yo yoniso payuñjati, na ca sakkā aghaṭamānena’’.</gatha>
    <hangnum nr="516"/>
    <gatha type="1"> Evaṃ bhaṇati sumedhā, saṅkhāragate ratiṃ alabhamānā;</gatha>
    <gatha type="last">Anunentī anikarattaṃ, kese ca chamaṃ khipi sumedhā.</gatha>
    <hangnum nr="517"/>
    <gatha type="1"> Uṭṭhāya anikaratto, pañjaliko yācitassā pitaraṃ so;</gatha>
    <gatha type="1">‘‘Vissajjetha sumedhaṃ, pabbajituṃ vimokkhasaccadassā’’.</gatha>
    <hangnum nr="518"/>
    <gatha type="1"> Vissajjitā mātāpitūhi, pabbaji sokabhayabhītā;</gatha>
    <gatha type="last">Cha abhiññā sacchikatā, aggaphalaṃ sikkhamānāya.</gatha>
    <hangnum nr="519"/>
    <gatha type="1"> Acchariyamabbhutaṃ  taṃ, nibbānaṃ āsi rājakaññāya;</gatha>
    <gatha type="last">Pubbenivāsacaritaṃ, yathā byākari pacchime kāle.</gatha>
    <hangnum nr="520"/>
    <gatha type="1"> ‘‘Bhagavati koṇāgamane, saṅghārāmamhi navanivesamhi;</gatha>
    <gatha type="last">Sakhiyo tisso janiyo, vihāradānaṃ adāsimha.</gatha>
    <hangnum nr="521"/>
    <gatha type="1"> ‘‘Dasakkhattuṃ satakkhattuṃ, dasasatakkhattuṃ satāni ca satakkhattuṃ;</gatha>
    <gatha type="last">Devesu  uppajjimha, ko pana vādo manussesu.</gatha>
    <hangnum nr="522"/>
    <gatha type="1"> ‘‘Devesu mahiddhikā ahumha, mānusakamhi ko pana vādo;</gatha>
    <gatha type="last">Sattaratanassa mahesī, itthiratanaṃ ahaṃ āsiṃ.</gatha>
    <hangnum nr="523"/>
    <gatha type="1"> ‘‘So  hetu so pabhavo, taṃ mūlaṃ sāva sāsane khantī;</gatha>
    <gatha type="last">Taṃ paṭhamasamodhānaṃ, taṃ dhammaratāya nibbānaṃ’’.</gatha>
    <hangnum nr="524"/>
    <gatha type="1"> Evaṃ karonti ye saddahanti, vacanaṃ anomapaññassa;</gatha>
    <gatha type="last">Nibbindanti bhavagate, nibbinditvā virajjantīti.</gatha>
    <paragraph>Itthaṃ sudaṃ sumedhā therī gāthāyo abhāsitthāti.</paragraph>
    <centered>Mahānipāto niṭṭhito.</centered>
    <centered>Samattā therīgāthāyo.</centered>
    <gatha type="2">Gāthāsatāni cattāri, asīti puna cuddasa <note>[gāthāsaṅkhyā idha anukkamaṇikagaṇanāvasena pākaṭā]</note>;</gatha>
    <gatha type="last">Theriyekuttarasatā <note>[therīyekuttarachasatā (?) tiṃsamattāpi pañcasatamattāpi theriyo ekato āgatā manasikātabbā]</note>, sabbā tā āsavakkhayāti.</gatha>
    <centered>Therīgāthāpāḷi niṭṭhitā.</centered>
  </text>
</tree>
