<?xml version='1.0' encoding='UTF-8'?>
<tree text="5. Pa&#xF1;cakanip&#x101;to" target="text">
  <text>
    <subhead>1. Aññatarātherīgāthā</subhead>
    <hangnum nr="67"/>
    <gatha type="1"> ‘‘Paṇṇavīsativassāni , yato pabbajitā ahaṃ;</gatha>
    <gatha type="last">Nāccharāsaṅghātamattampi, cittassūpasamajjhagaṃ.</gatha>
    <hangnum nr="68"/>
    <gatha type="1"> ‘‘Aladdhā cetaso santiṃ, kāmarāgenavassutā;</gatha>
    <gatha type="last">Bāhā paggayha kandantī, vihāraṃ pāvisiṃ ahaṃ.</gatha>
    <hangnum nr="69"/>
    <gatha type="1"> ‘‘Sā bhikkhuniṃ upāgacchiṃ, yā me saddhāyikā ahu;</gatha>
    <gatha type="last">Sā me dhammamadesesi, khandhāyatanadhātuyo.</gatha>
    <hangnum nr="70"/>
    <gatha type="1"> ‘‘Tassā dhammaṃ suṇitvāna, ekamante upāvisiṃ;</gatha>
    <gatha type="last">Pubbenivāsaṃ jānāmi, dibbacakkhu visodhitaṃ.</gatha>
    <hangnum nr="71"/>
    <gatha type="1"> ‘‘Cetopariccañāṇañca <note>[cetopariyañāṇañca (ka.)]</note>, sotadhātu visodhitā;</gatha>
    <gatha type="2">Iddhīpi me sacchikatā, patto me āsavakkhayo;</gatha>
    <gatha type="last">Chaḷabhiññā <note>[cha mebhiññā (syā. ka.)]</note> sacchikatā, kataṃ buddhassa sāsana’’nti.</gatha>
    <centered>… Aññatarā therī ….</centered>
    <subhead>2. Vimalātherīgāthā</subhead>
    <hangnum nr="72"/>
    <gatha type="1"> ‘‘Mattā vaṇṇena rūpena, sobhaggena yasena ca;</gatha>
    <gatha type="last">Yobbanena cupatthaddhā, aññāsamatimaññihaṃ.</gatha>
    <hangnum nr="73"/>
    <gatha type="1"> ‘‘Vibhūsetvā imaṃ kāyaṃ, sucittaṃ bālalāpanaṃ;</gatha>
    <gatha type="last">Aṭṭhāsiṃ vesidvāramhi, luddo pāsamivoḍḍiya.</gatha>
    <hangnum nr="74"/>
    <gatha type="1"> ‘‘Pilandhanaṃ vidaṃsentī, guyhaṃ pakāsikaṃ bahuṃ;</gatha>
    <gatha type="last">Akāsiṃ vividhaṃ māyaṃ, ujjagghantī bahuṃ janaṃ.</gatha>
    <hangnum nr="75"/>
    <gatha type="1"> ‘‘Sājja piṇḍaṃ caritvāna, muṇḍā saṅghāṭipārutā;</gatha>
    <gatha type="last">Nisinnā rukkhamūlamhi, avitakkassa lābhinī.</gatha>
    <hangnum nr="76"/>
    <gatha type="1"> ‘‘Sabbe yogā samucchinnā, ye dibbā ye ca mānusā;</gatha>
    <gatha type="last">Khepetvā āsave sabbe, sītibhūtāmhi nibbutā’’ti.</gatha>
    <centered>… Vimalā purāṇagaṇikā therī….</centered>
    <subhead>3. Sīhātherīgāthā</subhead>
    <hangnum nr="77"/>
    <gatha type="1"> ‘‘Ayoniso  manasikārā, kāmarāgena aṭṭitā;</gatha>
    <gatha type="last">Ahosiṃ uddhatā pubbe, citte avasavattinī.</gatha>
    <hangnum nr="78"/>
    <gatha type="1"> ‘‘Pariyuṭṭhitā klesehi, subhasaññānuvattinī;</gatha>
    <gatha type="last">Samaṃ cittassa na labhiṃ, rāgacittavasānugā.</gatha>
    <hangnum nr="79"/>
    <gatha type="1"> ‘‘Kisā  paṇḍu vivaṇṇā ca, satta vassāni cārihaṃ;</gatha>
    <gatha type="last">Nāhaṃ divā vā rattiṃ vā, sukhaṃ vindiṃ sudukkhitā.</gatha>
    <hangnum nr="80"/>
    <gatha type="1"> ‘‘Tato rajjuṃ gahetvāna, pāvisiṃ vanamantaraṃ;</gatha>
    <gatha type="last">Varaṃ me idha ubbandhaṃ, yañca hīnaṃ punācare.</gatha>
    <hangnum nr="81"/>
    <gatha type="1"> ‘‘Daḷhapāsaṃ <note>[daḷhaṃ pāsaṃ (sī.)]</note> karitvāna, rukkhasākhāya bandhiya;</gatha>
    <gatha type="last">Pakkhipiṃ  pāsaṃ gīvāyaṃ, atha cittaṃ vimucci me’’ti.</gatha>
    <centered>… Sīhā therī….</centered>
    <subhead>4. Sundarīnandātherīgāthā</subhead>
    <hangnum nr="82"/>
    <gatha type="1"> ‘‘Āturaṃ asuciṃ pūtiṃ, passa nande samussayaṃ;</gatha>
    <gatha type="last">Asubhāya cittaṃ bhāvehi, ekaggaṃ susamāhitaṃ.</gatha>
    <hangnum nr="83"/>
    <gatha type="1"> ‘‘Yathā idaṃ tathā etaṃ, yathā etaṃ tathā idaṃ;</gatha>
    <gatha type="last">Duggandhaṃ pūtikaṃ vāti, bālānaṃ abhinanditaṃ.</gatha>
    <hangnum nr="84"/>
    <gatha type="1"> ‘‘Evametaṃ avekkhantī, rattindivamatanditā;</gatha>
    <gatha type="last">Tato sakāya paññāya, abhinibbijjha <note>[abhinibbijja (sī. syā.)]</note> dakkhisaṃ.</gatha>
    <hangnum nr="85"/>
    <gatha type="1"> ‘‘Tassā me appamattāya, vicinantiyā yoniso;</gatha>
    <gatha type="last">Yathābhūtaṃ ayaṃ kāyo, diṭṭho santarabāhiro.</gatha>
    <hangnum nr="86"/>
    <gatha type="1"> ‘‘Atha nibbindahaṃ kāye, ajjhattañca virajjahaṃ;</gatha>
    <gatha type="last">Appamattā visaṃyuttā, upasantāmhi nibbutā’’ti.</gatha>
    <centered>… Sundarīnandā therī….</centered>
    <subhead>5. Nanduttarātherīgāthā</subhead>
    <hangnum nr="87"/>
    <gatha type="1"> ‘‘Aggiṃ  candañca sūriyañca, devatā ca namassihaṃ;</gatha>
    <gatha type="last">Nadītitthāni gantvāna, udakaṃ oruhāmihaṃ.</gatha>
    <hangnum nr="88"/>
    <gatha type="1"> ‘‘Bahūvatasamādānā , aḍḍhaṃ sīsassa olikhiṃ;</gatha>
    <gatha type="last">Chamāya seyyaṃ kappemi, rattiṃ bhattaṃ na bhuñjahaṃ.</gatha>
    <hangnum nr="89"/>
    <gatha type="1"> ‘‘Vibhūsāmaṇḍanaratā, nhāpanucchādanehi ca;</gatha>
    <gatha type="last">Upakāsiṃ imaṃ kāyaṃ, kāmarāgena aṭṭitā.</gatha>
    <hangnum nr="90"/>
    <gatha type="1"> ‘‘Tato saddhaṃ labhitvāna, pabbajiṃ anagāriyaṃ;</gatha>
    <gatha type="last">Disvā kāyaṃ yathābhūtaṃ, kāmarāgo samūhato.</gatha>
    <hangnum nr="91"/>
    <gatha type="1"> ‘‘Sabbe bhavā samucchinnā, icchā ca patthanāpi ca;</gatha>
    <gatha type="last">Sabbayogavisaṃyuttā, santiṃ pāpuṇi cetaso’’ti.</gatha>
    <centered>… Nanduttarā therī….</centered>
    <subhead>6. Mittākāḷītherīgāthā</subhead>
    <hangnum nr="92"/>
    <gatha type="1"> ‘‘Saddhāya pabbajitvāna, agārasmānagāriyaṃ;</gatha>
    <gatha type="last">Vicariṃhaṃ tena tena, lābhasakkāraussukā.</gatha>
    <hangnum nr="93"/>
    <gatha type="1"> ‘‘Riñcitvā  paramaṃ atthaṃ, hīnamatthaṃ asevihaṃ;</gatha>
    <gatha type="last">Kilesānaṃ vasaṃ gantvā, sāmaññatthaṃ na bujjhihaṃ.</gatha>
    <hangnum nr="94"/>
    <gatha type="1"> ‘‘Tassā me ahu saṃvego, nisinnāya vihārake;</gatha>
    <gatha type="last">Ummaggapaṭipannāmhi, taṇhāya vasamāgatā.</gatha>
    <hangnum nr="95"/>
    <gatha type="1"> ‘‘Appakaṃ jīvitaṃ mayhaṃ, jarā byādhi ca maddati;</gatha>
    <gatha type="last">Purāyaṃ bhijjati <note>[jarāya bhijjate (sī.)]</note> kāyo, na me kālo pamajjituṃ.</gatha>
    <hangnum nr="96"/>
    <gatha type="1"> ‘‘Yathābhūtamavekkhantī, khandhānaṃ udayabbayaṃ;</gatha>
    <gatha type="last">Vimuttacittā uṭṭhāsiṃ, kataṃ buddhassa sāsana’’ntntti.</gatha>
    <centered>… Mittā kāḷī therī….</centered>
    <subhead>7. Sakulātherīgāthā</subhead>
    <hangnum nr="97"/>
    <gatha type="1"> ‘‘Agārasmiṃ  vasantīhaṃ, dhammaṃ sutvāna bhikkhuno;</gatha>
    <gatha type="last">Addasaṃ virajaṃ dhammaṃ, nibbānaṃ padamaccutaṃ.</gatha>
    <hangnum nr="98"/>
    <gatha type="1"> ‘‘Sāhaṃ puttaṃ dhītarañca, dhanadhaññañca chaḍḍiya;</gatha>
    <gatha type="last">Kese chedāpayitvāna, pabbajiṃ anagāriyaṃ.</gatha>
    <hangnum nr="99"/>
    <gatha type="1"> ‘‘Sikkhamānā  ahaṃ santī, bhāventī maggamañjasaṃ;</gatha>
    <gatha type="last">Pahāsiṃ rāgadosañca, tadekaṭṭhe ca āsave.</gatha>
    <hangnum nr="100"/>
    <gatha type="1"> ‘‘Bhikkhunī upasampajja, pubbajātimanussariṃ;</gatha>
    <gatha type="last">Dibbacakkhu visodhitaṃ <note>[visodhitaṃ dibbacakkhu (sī.)]</note>, vimalaṃ sādhubhāvitaṃ.</gatha>
    <hangnum nr="101"/>
    <gatha type="1"> ‘‘Saṅkhāre parato disvā, hetujāte palokite <note>[palokine (ka.)]</note>;</gatha>
    <gatha type="last">Pahāsiṃ āsave sabbe, sītibhūtāmhi nibbutā’’ti.</gatha>
    <centered>… Sakulā therī….</centered>
    <subhead>8. Soṇātherīgāthā</subhead>
    <hangnum nr="102"/>
    <gatha type="1"> ‘‘Dasa putte vijāyitvā, asmiṃ rūpasamussaye;</gatha>
    <gatha type="last">Tatohaṃ dubbalā jiṇṇā, bhikkhuniṃ upasaṅkamiṃ.</gatha>
    <hangnum nr="103"/>
    <gatha type="1"> ‘‘Sā me dhammamadesesi, khandhāyatanadhātuyo;</gatha>
    <gatha type="last">Tassā dhammaṃ suṇitvāna, kese chetvāna pabbajiṃ.</gatha>
    <hangnum nr="104"/>
    <gatha type="1"> ‘‘Tassā me sikkhamānāya, dibbacakkhu visodhitaṃ;</gatha>
    <gatha type="last">Pubbenivāsaṃ jānāmi, yattha me vusitaṃ pure.</gatha>
    <hangnum nr="105"/>
    <gatha type="1"> ‘‘Animittañca  bhāvemi, ekaggā susamāhitā;</gatha>
    <gatha type="last">Anantarāvimokkhāsiṃ, anupādāya nibbutā.</gatha>
    <hangnum nr="106"/>
    <gatha type="1"> ‘‘Pañcakkhandhā pariññātā, tiṭṭhanti chinnamūlakā;</gatha>
    <gatha type="last">Dhi  tavatthu jare jamme, natthi dāni punabbhavo’’ti.</gatha>
    <centered>… Soṇā therī….</centered>
    <subhead>9. Bhaddākuṇḍalakesātherīgāthā</subhead>
    <hangnum nr="107"/>
    <gatha type="1"> ‘‘Lūnakesī  paṅkadharī, ekasāṭī pure cariṃ;</gatha>
    <gatha type="last">Avajje vajjamatinī, vajje cāvajjadassinī.</gatha>
    <hangnum nr="108"/>
    <gatha type="1"> ‘‘Divāvihārā nikkhamma, gijjhakūṭamhi pabbate;</gatha>
    <gatha type="last">Addasaṃ virajaṃ buddhaṃ, bhikkhusaṅghapurakkhataṃ.</gatha>
    <hangnum nr="109"/>
    <gatha type="1"> ‘‘Nihacca jāṇuṃ vanditvā, sammukhā añjaliṃ akaṃ;</gatha>
    <gatha type="last">‘Ehi bhadde’ti maṃ avaca, sā me āsūpasampadā.</gatha>
    <hangnum nr="110"/>
    <gatha type="1"> ‘‘Ciṇṇā  aṅgā ca magadhā, vajjī kāsī ca kosalā;</gatha>
    <gatha type="last">Anaṇā paṇṇāsavassāni, raṭṭhapiṇḍaṃ abhuñjahaṃ.</gatha>
    <hangnum nr="111"/>
    <gatha type="1"> ‘‘Puññaṃ vata pasavi bahuṃ, sappañño vatāyaṃ upāsako;</gatha>
    <gatha type="last">Yo bhaddāya cīvaraṃ adāsi, vippamuttāya sabbaganthehī’’ti.</gatha>
    <centered>… Bhaddā kuṇḍalakesā therī….</centered>
    <subhead>10. Paṭācārātherīgāthā</subhead>
    <hangnum nr="112"/>
    <gatha type="1"> ‘‘Naṅgalehi kasaṃ khettaṃ, bījāni pavapaṃ chamā;</gatha>
    <gatha type="last">Puttadārāni posentā, dhanaṃ vindanti māṇavā.</gatha>
    <hangnum nr="113"/>
    <gatha type="1"> ‘‘Kimahaṃ sīlasampannā, satthusāsanakārikā;</gatha>
    <gatha type="last">Nibbānaṃ nādhigacchāmi, akusītā anuddhatā.</gatha>
    <hangnum nr="114"/>
    <gatha type="1"> ‘‘Pāde pakkhālayitvāna, udakesu karomahaṃ;</gatha>
    <gatha type="last">Pādodakañca  disvāna, thalato ninnamāgataṃ.</gatha>
    <hangnum nr="115"/>
    <gatha type="1"> ‘‘Tato cittaṃ samādhesiṃ, assaṃ bhadraṃvajāniyaṃ;</gatha>
    <gatha type="2">Tato  dīpaṃ gahetvāna, vihāraṃ pāvisiṃ ahaṃ;</gatha>
    <gatha type="last">Seyyaṃ olokayitvāna, mañcakamhi upāvisiṃ.</gatha>
    <hangnum nr="116"/>
    <gatha type="1"> ‘‘Tato sūciṃ gahetvāna, vaṭṭiṃ okassayāmahaṃ;</gatha>
    <gatha type="last">Padīpasseva nibbānaṃ, vimokkho ahu cetaso’’ti.</gatha>
    <centered>… Paṭācārā therī….</centered>
    <subhead>11. Tiṃsamattātherīgāthā</subhead>
    <hangnum nr="117"/>
    <gatha type="1"> ‘‘‘Musalāni  gahetvāna, dhaññaṃ koṭṭenti māṇavā <note>[mānavā (sī.)]</note>;</gatha>
    <gatha type="last">Puttadārāni posentā, dhanaṃ vindanti māṇavā.</gatha>
    <hangnum nr="118"/>
    <gatha type="1"> ‘‘‘Karotha buddhasāsanaṃ, yaṃ katvā nānutappati;</gatha>
    <gatha type="2">Khippaṃ pādāni dhovitvā, ekamante nisīdatha;</gatha>
    <gatha type="last">Cetosamathamanuyuttā, karotha buddhasāsanaṃ’.</gatha>
    <hangnum nr="119"/>
    <gatha type="1"> ‘‘Tassā tā <note>[taṃ (sī.)]</note> vacanaṃ sutvā, paṭācārāya sāsanaṃ;</gatha>
    <gatha type="2">Pāde pakkhālayitvāna, ekamantaṃ upāvisuṃ;</gatha>
    <gatha type="last">Cetosamathamanuyuttā, akaṃsu buddhasāsanaṃ.</gatha>
    <hangnum nr="120"/>
    <gatha type="1"> ‘‘Rattiyā  purime yāme, pubbajātimanussaruṃ;</gatha>
    <gatha type="2">Rattiyā majjhime yāme, dibbacakkhuṃ visodhayuṃ;</gatha>
    <gatha type="last">Rattiyā pacchime yāme, tamokhandhaṃ padālayuṃ.</gatha>
    <hangnum nr="121"/>
    <gatha type="1"> ‘‘Uṭṭhāya pāde vandiṃsu, ‘katā te anusāsanī;</gatha>
    <gatha type="2">Indaṃva  devā tidasā, saṅgāme aparājitaṃ;</gatha>
    <gatha type="last">Purakkhatvā vihassāma <note>[viharāma (sī.), viharissāma (syā.)]</note>, tevijjāmha anāsavā’’’ti.</gatha>
    <paragraph>Itthaṃ sudaṃ tiṃsamattā therī bhikkhuniyo paṭācārāya santike aññaṃ byākariṃsūti.</paragraph>
    <subhead>12. Candātherīgāthā</subhead>
    <hangnum nr="122"/>
    <gatha type="1"> ‘‘Duggatāhaṃ pure āsiṃ, vidhavā ca aputtikā;</gatha>
    <gatha type="last">Vinā mittehi ñātīhi, bhattacoḷassa nādhigaṃ.</gatha>
    <hangnum nr="123"/>
    <gatha type="1"> ‘‘Pattaṃ daṇḍañca gaṇhitvā, bhikkhamānā kulā kulaṃ;</gatha>
    <gatha type="last">Sītuṇhena ca ḍayhantī, satta vassāni cārihaṃ.</gatha>
    <hangnum nr="124"/>
    <gatha type="1"> ‘‘Bhikkhuniṃ puna disvāna, annapānassa lābhiniṃ;</gatha>
    <gatha type="last">Upasaṅkamma avocaṃ <note>[avociṃ (ka.)]</note>, ‘pabbajjaṃ anagāriyaṃ’.</gatha>
    <hangnum nr="125"/>
    <gatha type="1"> ‘‘Sā  ca maṃ anukampāya, pabbājesi paṭācārā;</gatha>
    <gatha type="last">Tato maṃ ovaditvāna, paramatthe niyojayi.</gatha>
    <hangnum nr="126"/>
    <gatha type="1"> ‘‘Tassāhaṃ  vacanaṃ sutvā, akāsiṃ anusāsaniṃ;</gatha>
    <gatha type="last">Amogho ayyāyovādo, tevijjāmhi anāsavā’’ti.</gatha>
    <centered>… Candā therī….</centered>
    <centered>Pañcakanipāto niṭṭhito.</centered>
  </text>
</tree>
