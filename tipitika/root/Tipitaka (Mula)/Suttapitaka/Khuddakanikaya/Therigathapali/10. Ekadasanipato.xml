<?xml version='1.0' encoding='UTF-8'?>
<tree text="10. Ek&#x101;dasanip&#x101;to" target="text">
  <text>
    <subhead>1. Kisāgotamītherīgāthā</subhead>
    <hangnum nr="213"/>
    <gatha type="1"> ‘‘Kalyāṇamittatā  muninā, lokaṃ ādissa vaṇṇitā;</gatha>
    <gatha type="last">Kalyāṇamitte bhajamāno, api bālo paṇḍito assa.</gatha>
    <hangnum nr="214"/>
    <gatha type="1"> ‘‘Bhajitabbā sappurisā, paññā tathā vaḍḍhati bhajantānaṃ;</gatha>
    <gatha type="last">Bhajamāno sappurise, sabbehipi dukkhehi pamucceyya.</gatha>
    <hangnum nr="215"/>
    <gatha type="1"> ‘‘Dukkhañca vijāneyya, dukkhassa ca samudayaṃ nirodhaṃ;</gatha>
    <gatha type="last">Aṭṭhaṅgikañca maggaṃ, cattāripi ariyasaccāni.</gatha>
    <hangnum nr="216"/>
    <gatha type="1"> ‘‘Dukkho  itthibhāvo, akkhāto purisadammasārathinā;</gatha>
    <gatha type="last">Sapattikampi hi dukkhaṃ, appekaccā sakiṃ vijātāyo.</gatha>
    <hangnum nr="217"/>
    <gatha type="1"> ‘‘Galake api kantanti, sukhumāliniyo visāni khādanti;</gatha>
    <gatha type="last">Janamārakamajjhagatā, ubhopi byasanāni anubhonti.</gatha>
    <hangnum nr="218"/>
    <gatha type="1"> ‘‘Upavijaññā gacchantī, addasāhaṃ patiṃ mataṃ;</gatha>
    <gatha type="last">Panthamhi vijāyitvāna, appattāva sakaṃ gharaṃ.</gatha>
    <hangnum nr="219"/>
    <gatha type="1"> ‘‘Dve puttā kālakatā, patī ca panthe mato kapaṇikāya;</gatha>
    <gatha type="last">Mātā pitā ca bhātā, ḍayhanti ca ekacitakāyaṃ.</gatha>
    <hangnum nr="220"/>
    <gatha type="1"> ‘‘Khīṇakulīne kapaṇe, anubhūtaṃ te dukhaṃ aparimāṇaṃ;</gatha>
    <gatha type="last">Assū ca te pavattaṃ, bahūni ca jātisahassāni.</gatha>
    <hangnum nr="221"/>
    <gatha type="1"> ‘‘Vasitā susānamajjhe, athopi khāditāni puttamaṃsāni;</gatha>
    <gatha type="2">Hatakulikā  sabbagarahitā, matapatikā amatamadhigacchiṃ.</gatha>
    <hangnum nr="222"/>
    <gatha type="1"> ‘‘Bhāvito me maggo, ariyo aṭṭhaṅgiko amatagāmī;</gatha>
    <gatha type="2">Nibbānaṃ sacchikataṃ, dhammādāsaṃ avekkhiṃhaṃ <note>[apekkhihaṃ (sī.)]</note>.</gatha>
    <hangnum nr="223"/>
    <gatha type="1"> ‘‘Ahamamhi kantasallā, ohitabhārā katañhi karaṇīyaṃ;</gatha>
    <gatha type="2">Kisā gotamī therī, vimuttacittā imaṃ bhaṇī’’ti.</gatha>
    <centered>… Kisā gotamī therī….</centered>
    <centered>Ekādasanipāto niṭṭhito.</centered>
  </text>
</tree>
