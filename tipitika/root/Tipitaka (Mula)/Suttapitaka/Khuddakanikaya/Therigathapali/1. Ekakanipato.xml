<?xml version='1.0' encoding='UTF-8'?>
<tree text="1. Ekakanip&#x101;to" target="text">
  <text>
    <centered> Namo tassa bhagavato arahato sammāsambuddhassa</centered>
    <subhead>1. Aññatarātherīgāthā</subhead>
    <hangnum nr="1"/>
    <gatha type="1"> ‘‘Sukhaṃ  supāhi therike, katvā coḷena pārutā;</gatha>
    <gatha type="last">Upasanto hi te rāgo, sukkhaḍākaṃ va kumbhiya’’nti.</gatha>
    <paragraph>Itthaṃ sudaṃ aññatarā therī apaññātā bhikkhunī gāthaṃ abhāsitthāti.</paragraph>
    <subhead>2. Muttātherīgāthā</subhead>
    <hangnum nr="2"/>
    <gatha type="1"> ‘‘Mutte  muccassu yogehi, cando rāhuggahā iva;</gatha>
    <gatha type="last">Vippamuttena cittena, anaṇā bhuñja piṇḍaka’’nti.</gatha>
    <paragraph>Itthaṃ sudaṃ bhagavā muttaṃ sikkhamānaṃ imāya gāthāya abhiṇhaṃ ovadatīti.</paragraph>
    <subhead>3. Puṇṇātherīgāthā</subhead>
    <hangnum nr="3"/>
    <gatha type="1"> ‘‘Puṇṇe pūrassu dhammehi, cando pannaraseriva;</gatha>
    <gatha type="last">Paripuṇṇāya paññāya, tamokhandhaṃ <note>[tamokkhandhaṃ (sī. syā.)]</note> padālayā’’ti.</gatha>
    <paragraph>Itthaṃ sudaṃ puṇṇā therī gāthaṃ abhāsitthāti.</paragraph>
    <subhead>4. Tissātherīgāthā</subhead>
    <hangnum nr="4"/>
    <gatha type="1"> ‘‘Tisse sikkhassu sikkhāya, mā taṃ yogā upaccaguṃ;</gatha>
    <gatha type="last">Sabbayogavisaṃyuttā, cara loke anāsavā’’ti.</gatha>
    <centered>… Tissā therī….</centered>
    <subhead>5. Aññatarātissātherīgāthā</subhead>
    <hangnum nr="5"/>
    <gatha type="1"> ‘‘Tisse  yuñjassu dhammehi, khaṇo taṃ mā upaccagā;</gatha>
    <gatha type="last">Khaṇātītā hi socanti, nirayamhi samappitā’’ti.</gatha>
    <centered>… Aññatarā tissā therī….</centered>
    <subhead>6. Dhīrātherīgāthā</subhead>
    <hangnum nr="6"/>
    <gatha type="1">‘‘Dhīre nirodhaṃ phusehi <note>[phussehi (sī.)]</note>, saññāvūpasamaṃ sukhaṃ;</gatha>
    <gatha type="last">Ārādhayāhi nibbānaṃ, yogakkhemamanuttara’’nti <note>[yogakkhemaṃ anuttaranti (sī. syā.)]</note>.</gatha>
    <centered>… Dhīrā therī….</centered>
    <subhead>7. Vīrātherīgāthā</subhead>
    <hangnum nr="7"/>
    <gatha type="1"> ‘‘Vīrā  vīrehi <note>[dhīrā dhīrehi (ka.)]</note> dhammehi, bhikkhunī bhāvitindriyā;</gatha>
    <gatha type="last">Dhārehi antimaṃ dehaṃ, jetvā māraṃ savāhini’’nti <note>[savāhananti (ka.)]</note>.</gatha>
    <centered>… Vīrā therī….</centered>
    <subhead>8. Mittātherīgāthā</subhead>
    <hangnum nr="8"/>
    <gatha type="1"> ‘‘Saddhāya pabbajitvāna, mitte mittaratā bhava;</gatha>
    <gatha type="last">Bhāvehi kusale dhamme, yogakkhemassa pattiyā’’ti.</gatha>
    <centered>… Mittā therī….</centered>
    <subhead>9. Bhadrātherīgāthā</subhead>
    <hangnum nr="9"/>
    <gatha type="1"> ‘‘Saddhāya pabbajitvāna, bhadre bhadraratā bhava;</gatha>
    <gatha type="last">Bhāvehi kusale dhamme, yogakkhemamanuttara’’nti.</gatha>
    <centered>… Bhadrā therī….</centered>
    <subhead>10. Upasamātherīgāthā</subhead>
    <hangnum nr="10"/>
    <gatha type="1"> ‘‘Upasame tare oghaṃ, maccudheyyaṃ suduttaraṃ;</gatha>
    <gatha type="last">Dhārehi antimaṃ dehaṃ, jetvā māraṃ savāhana’’nti.</gatha>
    <centered>… Upasamā therī….</centered>
    <subhead>11. Muttātherīgāthā</subhead>
    <hangnum nr="11"/>
    <gatha type="1"> ‘‘Sumuttā  sādhumuttāmhi, tīhi khujjehi muttiyā;</gatha>
    <gatha type="2">Udukkhalena musalena, patinā khujjakena ca;</gatha>
    <gatha type="last">Muttāmhi  jātimaraṇā, bhavanetti samūhatā’’ti.</gatha>
    <centered>… Muttā therī….</centered>
    <subhead>12. Dhammadinnātherīgāthā</subhead>
    <hangnum nr="12"/>
    <gatha type="1"> ‘‘Chandajātā avasāyī, manasā ca phuṭā <note>[phuṭṭhā (syā.), phuṭhā (sī. aṭṭha.)]</note> siyā;</gatha>
    <gatha type="last">Kāmesu appaṭibaddhacittā <note>[appaṭibandhacittā (ka.)]</note>, uddhaṃsotāti vuccatī’’ti <note>[uddhaṃsotā vimuccatīti (sī. pī.)]</note>.</gatha>
    <centered>… Dhammadinnā therī….</centered>
    <subhead>13.Visākhātherīgāthā</subhead>
    <hangnum nr="13"/>
    <gatha type="1"> ‘‘Karotha  buddhasāsanaṃ, yaṃ katvā nānutappati;</gatha>
    <gatha type="last">Khippaṃ pādāni dhovitvā, ekamante nisīdathā’’ti.</gatha>
    <centered>… Visākhā therī….</centered>
    <subhead>14.Sumanātherīgāthā</subhead>
    <hangnum nr="14"/>
    <gatha type="1"> ‘‘Dhātuyo dukkhato disvā, mā jātiṃ punarāgami;</gatha>
    <gatha type="last">Bhave chandaṃ virājetvā, upasantā carissasī’’ti.</gatha>
    <centered>… Sumanā therī….</centered>
    <subhead>15. Uttarātherīgāthā</subhead>
    <hangnum nr="15"/>
    <gatha type="1"> ‘‘Kāyena  saṃvutā āsiṃ, vācāya uda cetasā;</gatha>
    <gatha type="last">Samūlaṃ taṇhamabbuyha, sītibhūtāmhi nibbutā’’ti.</gatha>
    <centered>… Uttarā therī….</centered>
    <subhead>16. Vuḍḍhapabbajitasumanātherīgāthā</subhead>
    <hangnum nr="16"/>
    <gatha type="1"> ‘‘Sukhaṃ tvaṃ vuḍḍhike sehi, katvā coḷena pārūtā;</gatha>
    <gatha type="last">Upasanto hi te rāgo, sītibhūtāsi nibbutā’’ti.</gatha>
    <centered>… Sumanā vuḍḍhapabbajitā therī….</centered>
    <subhead>17. Dhammātherīgāthā</subhead>
    <hangnum nr="17"/>
    <gatha type="1"> ‘‘Piṇḍapātaṃ  caritvāna, daṇḍamolubbha dubbalā;</gatha>
    <gatha type="2">Vedhamānehi gattehi, tattheva nipatiṃ chamā;</gatha>
    <gatha type="last">Disvā  ādīnavaṃ kāye, atha cittaṃ vimucci me’’ti.</gatha>
    <centered>… Dhammā therī….</centered>
    <subhead>18. Saṅghātherīgāthā</subhead>
    <hangnum nr="18"/>
    <gatha type="1"> ‘‘Hitvā  ghare pabbajitvā <note>[pabbajitā (sī. aṭṭha.)]</note>, hitvā puttaṃ pasuṃ piyaṃ;</gatha>
    <gatha type="2">Hitvā rāgañca dosañca, avijjañca virājiya;</gatha>
    <gatha type="last">Samūlaṃ taṇhamabbuyha, upasantāmhi nibbutā’’ti.</gatha>
    <centered>… Saṅghā therī….</centered>
    <centered>Ekakanipāto niṭṭhito.</centered>
  </text>
</tree>
