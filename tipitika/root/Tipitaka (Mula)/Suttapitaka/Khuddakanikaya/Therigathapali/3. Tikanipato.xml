<?xml version='1.0' encoding='UTF-8'?>
<tree text="3. Tikanip&#x101;to" target="text">
  <text>
    <subhead>1. Aparāsāmātherīgāthā</subhead>
    <hangnum nr="39"/>
    <gatha type="1"> ‘‘Paṇṇavīsativassāni , yato pabbajitāya me;</gatha>
    <gatha type="last">Nābhijānāmi cittassa, samaṃ laddhaṃ kudācanaṃ.</gatha>
    <hangnum nr="40"/>
    <gatha type="1"> ‘‘Aladdhā cetaso santiṃ, citte avasavattinī;</gatha>
    <gatha type="last">Tato saṃvegamāpādiṃ, saritvā jinasāsanaṃ.</gatha>
    <hangnum nr="41"/>
    <gatha type="1"> ‘‘Bahūhi dukkhadhammehi, appamādaratāya me;</gatha>
    <gatha type="2">Taṇhakkhayo anuppatto, kataṃ buddhassa sāsanaṃ;</gatha>
    <gatha type="last">Ajja  me sattamī ratti, yato taṇhā visositā’’ti.</gatha>
    <centered>… Aparā sāmā therī….</centered>
    <subhead>2. Uttamātherīgāthā</subhead>
    <hangnum nr="42"/>
    <gatha type="1"> ‘‘Catukkhattuṃ  pañcakkhattuṃ, vihārā upanikkhamiṃ;</gatha>
    <gatha type="last">Aladdhā cetaso santiṃ, citte avasavattinī.</gatha>
    <hangnum nr="43"/>
    <gatha type="1"> ‘‘Sā  bhikkhuniṃ upagacchiṃ, yā me saddhāyikā ahu;</gatha>
    <gatha type="last">Sā me dhammamadesesi, khandhāyatanadhātuyo.</gatha>
    <hangnum nr="44"/>
    <gatha type="1"> ‘‘Tassā dhammaṃ suṇitvāna, yathā maṃ anusāsi sā;</gatha>
    <gatha type="2">Sattāhaṃ ekapallaṅkena, nisīdiṃ pītisukhasamappitā <note>[nisīdiṃ sukhasamappitā (sī.)]</note>;</gatha>
    <gatha type="last">Aṭṭhamiyā pāde pasāresiṃ, tamokhandhaṃ padāliyā’’ti.</gatha>
    <centered>… Uttamā therī….</centered>
    <subhead>3. Aparāuttamātherīgāthā</subhead>
    <hangnum nr="45"/>
    <gatha type="1"> ‘‘Ye ime satta bojjhaṅgā, maggā nibbānapattiyā;</gatha>
    <gatha type="last">Bhāvitā te mayā sabbe, yathā buddhena desitā.</gatha>
    <hangnum nr="46"/>
    <gatha type="1"> ‘‘Suññatassānimittassa, lābhinīhaṃ yadicchakaṃ;</gatha>
    <gatha type="last">Orasā dhītā buddhassa, nibbānābhiratā sadā.</gatha>
    <hangnum nr="47"/>
    <gatha type="1"> ‘‘Sabbe  kāmā samucchinnā, ye dibbā ye ca mānusā;</gatha>
    <gatha type="last">Vikkhīṇo jātisaṃsāro, natthi dāni punabbhavo’’ti.</gatha>
    <centered>… Aparā uttamā therī….</centered>
    <subhead>4. Dantikātherīgāthā</subhead>
    <hangnum nr="48"/>
    <gatha type="1"> ‘‘Divāvihārā nikkhamma, gijjhakūṭamhi pabbate;</gatha>
    <gatha type="last">Nāgaṃ ogāhamuttiṇṇaṃ, nadītīramhi addasaṃ.</gatha>
    <hangnum nr="49"/>
    <gatha type="1"> ‘‘Puriso aṅkusamādāya, ‘dehi pāda’nti yācati;</gatha>
    <gatha type="last">Nāgo pasārayī pādaṃ, puriso nāgamāruhi.</gatha>
    <hangnum nr="50"/>
    <gatha type="1"> ‘‘Disvā  adantaṃ damitaṃ, manussānaṃ vasaṃ gataṃ;</gatha>
    <gatha type="last">Tato cittaṃ samādhesiṃ, khalu tāya vanaṃ gatā’’ti.</gatha>
    <centered>… Dantikā therī….</centered>
    <subhead>5. Ubbiritherīgāthā</subhead>
    <hangnum nr="51"/>
    <gatha type="1"> ‘‘Amma jīvāti vanamhi kandasi, attānaṃ adhigaccha ubbiri;</gatha>
    <gatha type="2">Cullāsītisahassāni <note>[cūḷāsītisahassāni (sī.)]</note>, sabbā jīvasanāmikā;</gatha>
    <gatha type="last">Etamhāḷāhane daḍḍhā, tāsaṃ kamanusocasi.</gatha>
    <hangnum nr="52"/>
    <gatha type="1"> ‘‘Abbahī <note>[abbutī (syā.), abbuḷhaṃ (ka.)]</note> vata me sallaṃ, duddasaṃ hadayassitaṃ <note>[hadayanissitaṃ (sī. syā.)]</note>;</gatha>
    <gatha type="last">Yaṃ me sokaparetāya, dhītusokaṃ byapānudi.</gatha>
    <hangnum nr="53"/>
    <gatha type="1"> ‘‘Sājja abbūḷhasallāhaṃ, nicchātā parinibbutā;</gatha>
    <gatha type="last">Buddhaṃ dhammañca saṅghañca, upemi saraṇaṃ muni’’nti.</gatha>
    <centered>… Ubbirī therī….</centered>
    <subhead>6. Sukkātherīgāthā</subhead>
    <hangnum nr="54"/>
    <gatha type="1"> ‘‘Kiṃme katā rājagahe manussā, madhuṃ pītāva <note>[madhupītāva (sī.)]</note> acchare;</gatha>
    <gatha type="last">Ye sukkaṃ na upāsanti, desentiṃ buddhasāsanaṃ.</gatha>
    <hangnum nr="55"/>
    <gatha type="1"> ‘‘Tañca appaṭivānīyaṃ, asecanakamojavaṃ;</gatha>
    <gatha type="last">Pivanti maññe sappaññā, valāhakamivaddhagū.</gatha>
    <hangnum nr="56"/>
    <gatha type="1"> ‘‘Sukkā  sukkehi dhammehi, vītarāgā samāhitā;</gatha>
    <gatha type="last">Dhāreti antimaṃ dehaṃ, jetvā māraṃ savāhana’’nti.</gatha>
    <centered>… Sukkā therī….</centered>
    <subhead>7. Selātherīgāthā</subhead>
    <hangnum nr="57"/>
    <gatha type="1"> ‘‘Natthi nissaraṇaṃ loke, kiṃ vivekena kāhasi;</gatha>
    <gatha type="last">Bhuñjāhi  kāmaratiyo, māhu pacchānutāpinī’’.</gatha>
    <hangnum nr="58"/>
    <gatha type="1"> ‘‘Sattisūlūpamā kāmā, khandhāsaṃ adhikuṭṭanā;</gatha>
    <gatha type="last">Yaṃ tvaṃ ‘kāmaratiṃ’ brūsi, ‘aratī’ dāni sā mama.</gatha>
    <hangnum nr="59"/>
    <gatha type="1"> ‘‘Sabbattha vihatā nandī <note>[nandi (sī. syā.)]</note>, tamokhandho padālito;</gatha>
    <gatha type="last">Evaṃ jānāhi pāpima, nihato tvamasi antakā’’ti.</gatha>
    <centered>… Selā therī….</centered>
    <subhead>8. Somātherīgāthā</subhead>
    <hangnum nr="60"/>
    <gatha type="1"> ‘‘Yaṃ taṃ isīhi pattabbaṃ, ṭhānaṃ durabhisambhavaṃ;</gatha>
    <gatha type="last">Na taṃ dvaṅgulapaññāya, sakkā pappotumitthiyā’’.</gatha>
    <hangnum nr="61"/>
    <gatha type="1"> ‘‘Itthibhāvo no kiṃ kayirā, cittamhi susamāhite;</gatha>
    <gatha type="last">Ñāṇamhi vattamānamhi, sammā dhammaṃ vipassato.</gatha>
    <hangnum nr="62"/>
    <gatha type="1"> ‘‘Sabbattha  vihatā nandī, tamokhandho padālito;</gatha>
    <gatha type="last">Evaṃ jānāhi pāpima, nihato tvamasi antakā’’ti.</gatha>
    <centered>… Somā therī….</centered>
    <centered>Tikanipāto niṭṭhito.</centered>
  </text>
</tree>
