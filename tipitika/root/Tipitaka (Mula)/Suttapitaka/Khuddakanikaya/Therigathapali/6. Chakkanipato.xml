<?xml version='1.0' encoding='UTF-8'?>
<tree text="6. Chakkanip&#x101;to" target="text">
  <text>
    <subhead>1. Pañcasatamattātherīgāthā</subhead>
    <hangnum nr="127"/>
    <gatha type="1"> ‘‘Yassa  maggaṃ na jānāsi, āgatassa gatassa vā;</gatha>
    <gatha type="last">Taṃ  kuto cāgataṃ sattaṃ <note>[santaṃ (sī.), puttaṃ (syā.)]</note>, ‘mama putto’ti rodasi.</gatha>
    <hangnum nr="128"/>
    <gatha type="1"> ‘‘Maggañca khossa <note>[kho’tha (syā. ka.)]</note> jānāsi, āgatassa gatassa vā;</gatha>
    <gatha type="last">Na naṃ samanusocesi, evaṃdhammā hi pāṇino.</gatha>
    <hangnum nr="129"/>
    <gatha type="1"> ‘‘Ayācito tatāgacchi, nānuññāto <note>[ananuññāto (sī. syā.)]</note> ito gato;</gatha>
    <gatha type="2">Kutoci nūna āgantvā, vasitvā katipāhakaṃ;</gatha>
    <gatha type="last">Itopi aññena gato, tatopaññena gacchati.</gatha>
    <hangnum nr="130"/>
    <gatha type="1"> ‘‘Peto manussarūpena, saṃsaranto gamissati;</gatha>
    <gatha type="last">Yathāgato tathā gato, kā tattha paridevanā’’.</gatha>
    <hangnum nr="131"/>
    <gatha type="1"> ‘‘Abbahī <note>[abbuyhaṃ (syā.)]</note> vata me sallaṃ, duddasaṃ hadayassitaṃ;</gatha>
    <gatha type="last">Yā me sokaparetāya, puttasokaṃ byapānudi.</gatha>
    <hangnum nr="132"/>
    <gatha type="1"> ‘‘Sājja abbūḷhasallāhaṃ, nicchātā parinibbutā;</gatha>
    <gatha type="last">Buddhaṃ dhammañca saṅghañca, upemi saraṇaṃ muniṃ’’.</gatha>
    <paragraph>Itthaṃ sudaṃ pañcasatamattā therī bhikkhuniyo…pe….</paragraph>
    <subhead>2. Vāseṭṭhītherīgāthā</subhead>
    <hangnum nr="133"/>
    <gatha type="1"> ‘‘Puttasokenahaṃ aṭṭā, khittacittā visaññinī;</gatha>
    <gatha type="last">Naggā pakiṇṇakesī ca, tena tena vicārihaṃ.</gatha>
    <hangnum nr="134"/>
    <gatha type="1"> ‘‘Vīthi <note>[vasiṃ (sī.)]</note> saṅkārakūṭesu, susāne rathiyāsu ca;</gatha>
    <gatha type="last">Acariṃ tīṇi vassāni, khuppipāsāsamappitā.</gatha>
    <hangnum nr="135"/>
    <gatha type="1"> ‘‘Athaddasāsiṃ  sugataṃ, nagaraṃ mithilaṃ pati <note>[gataṃ (ka.)]</note>;</gatha>
    <gatha type="last">Adantānaṃ dametāraṃ, sambuddhamakutobhayaṃ.</gatha>
    <hangnum nr="136"/>
    <gatha type="1"> ‘‘Sacittaṃ  paṭiladdhāna, vanditvāna upāvisiṃ;</gatha>
    <gatha type="last">So me dhammamadesesi, anukampāya gotamo.</gatha>
    <hangnum nr="137"/>
    <gatha type="1"> ‘‘Tassa  dhammaṃ suṇitvāna, pabbajiṃ anagāriyaṃ;</gatha>
    <gatha type="last">Yuñjantī satthuvacane, sacchākāsiṃ padaṃ sivaṃ.</gatha>
    <hangnum nr="138"/>
    <gatha type="1"> ‘‘Sabbe sokā samucchinnā, pahīnā etadantikā;</gatha>
    <gatha type="last">Pariññātā hi me vatthū, yato sokāna sambhavo’’ti.</gatha>
    <centered>… Vāseṭṭhī therī….</centered>
    <subhead>3. Khemātherīgāthā</subhead>
    <hangnum nr="139"/>
    <gatha type="1"> ‘‘Daharā tvaṃ rūpavatī, ahampi daharo yuvā;</gatha>
    <gatha type="last">Pañcaṅgikena turiyena <note>[tūrena (ka.)]</note>, ehi kheme ramāmase’’.</gatha>
    <hangnum nr="140"/>
    <gatha type="1"> ‘‘Iminā pūtikāyena, āturena pabhaṅgunā;</gatha>
    <gatha type="last">Aṭṭiyāmi harāyāmi, kāmataṇhā samūhatā.</gatha>
    <hangnum nr="141"/>
    <gatha type="1"> ‘‘Sattisūlūpamā kāmā, khandhāsaṃ adhikuṭṭanā;</gatha>
    <gatha type="last">Yaṃ ‘tvaṃ kāmaratiṃ’ brūsi, ‘aratī’ dāni sā mama.</gatha>
    <hangnum nr="142"/>
    <gatha type="1"> ‘‘Sabbattha vihatā nandī, tamokhandho padālito;</gatha>
    <gatha type="last">Evaṃ jānāhi pāpima, nihato tvamasi antaka.</gatha>
    <hangnum nr="143"/>
    <gatha type="1"> ‘‘Nakkhattāni namassantā, aggiṃ paricaraṃ vane;</gatha>
    <gatha type="last">Yathābhuccamajānantā, bālā suddhimamaññatha.</gatha>
    <hangnum nr="144"/>
    <gatha type="1"> ‘‘Ahañca kho namassantī, sambuddhaṃ purisuttamaṃ;</gatha>
    <gatha type="last">Pamuttā <note>[parimuttā (sī. syā.)]</note> sabbadukkhehi, satthusāsanakārikā’’ti.</gatha>
    <centered>… Khemā therī….</centered>
    <subhead>4. Sujātātherīgāthā</subhead>
    <hangnum nr="145"/>
    <gatha type="1"> ‘‘Alaṅkatā  suvasanā, mālinī candanokkhitā;</gatha>
    <gatha type="last">Sabbābharaṇasañchannā, dāsīgaṇapurakkhatā.</gatha>
    <hangnum nr="146"/>
    <gatha type="1"> ‘‘Annaṃ  pānañca ādāya, khajjaṃ bhojjaṃ anappakaṃ;</gatha>
    <gatha type="last">Gehato nikkhamitvāna, uyyānamabhihārayiṃ.</gatha>
    <hangnum nr="147"/>
    <gatha type="1"> ‘‘Tattha  ramitvā kīḷitvā, āgacchantī sakaṃ gharaṃ;</gatha>
    <gatha type="last">Vihāraṃ daṭṭhuṃ pāvisiṃ, sākete añjanaṃ vanaṃ.</gatha>
    <hangnum nr="148"/>
    <gatha type="1"> ‘‘Disvāna  lokapajjotaṃ, vanditvāna upāvisiṃ;</gatha>
    <gatha type="last">So me dhammamadesesi, anukampāya cakkhumā.</gatha>
    <hangnum nr="149"/>
    <gatha type="1"> ‘‘Sutvā ca kho mahesissa, saccaṃ sampaṭivijjhahaṃ;</gatha>
    <gatha type="last">Tattheva virajaṃ dhammaṃ, phusayiṃ amataṃ padaṃ.</gatha>
    <hangnum nr="150"/>
    <gatha type="1"> ‘‘Tato viññātasaddhammā, pabbajiṃ anagāriyaṃ;</gatha>
    <gatha type="last">Tisso vijjā anuppattā, amoghaṃ buddhasāsana’’nti.</gatha>
    <centered>… Sujātā therī….</centered>
    <subhead>5. Anopamātherīgāthā</subhead>
    <hangnum nr="151"/>
    <gatha type="1"> ‘‘Ucce kule ahaṃ jātā, bahuvitte mahaddhane;</gatha>
    <gatha type="last">Vaṇṇarūpena sampannā, dhītā majjhassa <note>[meghassa (sī.), meghissa (syā.)]</note> atrajā.</gatha>
    <hangnum nr="152"/>
    <gatha type="1"> ‘‘Patthitā rājaputtehi, seṭṭhiputtehi gijjhitā <note>[seṭṭhiputtehi bhijjhitā (sī.)]</note>;</gatha>
    <gatha type="last">Pitu me pesayī dūtaṃ, detha mayhaṃ anopamaṃ.</gatha>
    <hangnum nr="153"/>
    <gatha type="1"> ‘‘Yattakaṃ tulitā esā, tuyhaṃ dhītā anopamā;</gatha>
    <gatha type="last">Tato aṭṭhaguṇaṃ dassaṃ, hiraññaṃ ratanāni ca.</gatha>
    <hangnum nr="154"/>
    <gatha type="1"> ‘‘Sāhaṃ  disvāna sambuddhaṃ, lokajeṭṭhaṃ anuttaraṃ;</gatha>
    <gatha type="last">Tassa pādāni vanditvā, ekamantaṃ upāvisiṃ.</gatha>
    <hangnum nr="155"/>
    <gatha type="1"> ‘‘So me dhammamadesesi, anukampāya gotamo;</gatha>
    <gatha type="last">Nisinnā āsane tasmiṃ, phusayiṃ tatiyaṃ phalaṃ.</gatha>
    <hangnum nr="156"/>
    <gatha type="1"> ‘‘Tato kesāni chetvāna, pabbajiṃ anagāriyaṃ;</gatha>
    <gatha type="last">Ajja me sattamī ratti, yato taṇhā visositā’’ti.</gatha>
    <centered>… Anopamā therī….</centered>
    <subhead>6. Mahāpajāpatigotamītherīgāthā</subhead>
    <hangnum nr="157"/>
    <gatha type="1"> ‘‘Buddha  vīra namo tyatthu, sabbasattānamuttama;</gatha>
    <gatha type="last">Yo maṃ dukkhā pamocesi, aññañca bahukaṃ janaṃ.</gatha>
    <hangnum nr="158"/>
    <gatha type="1"> ‘‘Sabbadukkhaṃ pariññātaṃ, hetutaṇhā visositā;</gatha>
    <gatha type="last">Bhāvito aṭṭhaṅgiko <note>[ariyaṭṭhaṅgiko (sī. ka.), bhāvitaṭṭhaṅgiko (syā.)]</note> maggo, nirodho phusito mayā.</gatha>
    <hangnum nr="159"/>
    <gatha type="1"> ‘‘Mātā  putto pitā bhātā, ayyakā ca pure ahuṃ;</gatha>
    <gatha type="last">Yathābhuccamajānantī, saṃsariṃhaṃ anibbisaṃ.</gatha>
    <hangnum nr="160"/>
    <gatha type="1"> ‘‘Diṭṭho hi me so bhagavā, antimoyaṃ samussayo;</gatha>
    <gatha type="last">Vikkhīṇo jātisaṃsāro, natthi dāni punabbhavo.</gatha>
    <hangnum nr="161"/>
    <gatha type="1"> ‘‘Āraddhavīriye pahitatte, niccaṃ daḷhaparakkame;</gatha>
    <gatha type="last">Samagge sāvake passe, esā buddhāna vandanā.</gatha>
    <hangnum nr="162"/>
    <gatha type="1"> ‘‘Bahūnaṃ <note>[bahunnaṃ (sī. syā.)]</note> vata atthāya, māyā janayi gotamaṃ;</gatha>
    <gatha type="last">Byādhimaraṇatunnānaṃ, dukkhakkhandhaṃ byapānudī’’ti.</gatha>
    <centered>… Mahāpajāpatigotamī therī….</centered>
    <subhead>7. Guttātherīgāthā</subhead>
    <hangnum nr="163"/>
    <gatha type="1"> ‘‘Gutte  yadatthaṃ pabbajjā, hitvā puttaṃ vasuṃ piyaṃ;</gatha>
    <gatha type="last">Tameva anubrūhehi, mā cittassa vasaṃ gami.</gatha>
    <hangnum nr="164"/>
    <gatha type="1"> ‘‘Cittena vañcitā sattā, mārassa visaye ratā;</gatha>
    <gatha type="last">Anekajātisaṃsāraṃ, sandhāvanti aviddasū.</gatha>
    <hangnum nr="165"/>
    <gatha type="1"> ‘‘Kāmacchandañca byāpādaṃ, sakkāyadiṭṭhimeva ca;</gatha>
    <gatha type="last">Sīlabbataparāmāsaṃ, vicikicchañca pañcamaṃ.</gatha>
    <hangnum nr="166"/>
    <gatha type="1"> ‘‘Saṃyojanāni etāni, pajahitvāna bhikkhunī;</gatha>
    <gatha type="last">Orambhāgamanīyāni, nayidaṃ punarehisi.</gatha>
    <hangnum nr="167"/>
    <gatha type="1"> ‘‘Rāgaṃ mānaṃ avijjañca, uddhaccañca vivajjiya;</gatha>
    <gatha type="last">Saṃyojanāni chetvāna, dukkhassantaṃ karissasi.</gatha>
    <hangnum nr="168"/>
    <gatha type="1"> ‘‘Khepetvā  jātisaṃsāraṃ, pariññāya punabbhavaṃ;</gatha>
    <gatha type="last">Diṭṭheva dhamme nicchātā, upasantā carissatī’’ti.</gatha>
    <centered>… Guttā therī….</centered>
    <subhead>8. Vijayātherīgāthā</subhead>
    <hangnum nr="169"/>
    <gatha type="1"> ‘‘Catukkhattuṃ pañcakkhattuṃ, vihārā upanikkhamiṃ;</gatha>
    <gatha type="last">Aladdhā cetaso santiṃ, citte avasavattinī.</gatha>
    <hangnum nr="170"/>
    <gatha type="1"> ‘‘Bhikkhuniṃ  upasaṅkamma, sakkaccaṃ paripucchahaṃ;</gatha>
    <gatha type="last">Sā me dhammamadesesi, dhātuāyatanāni ca.</gatha>
    <hangnum nr="171"/>
    <gatha type="1"> ‘‘Cattāri  ariyasaccāni, indriyāni balāni ca;</gatha>
    <gatha type="last">Bojjhaṅgaṭṭhaṅgikaṃ maggaṃ, uttamatthassa pattiyā.</gatha>
    <hangnum nr="172"/>
    <gatha type="1"> ‘‘Tassāhaṃ  vacanaṃ sutvā, karontī anusāsaniṃ;</gatha>
    <gatha type="last">Rattiyā purime yāme, pubbajātimanussariṃ.</gatha>
    <hangnum nr="173"/>
    <gatha type="1"> ‘‘Rattiyā majjhime yāme, dibbacakkhuṃ visodhayiṃ;</gatha>
    <gatha type="last">Rattiyā pacchime yāme, tamokhandhaṃ padālayiṃ.</gatha>
    <hangnum nr="174"/>
    <gatha type="1"> ‘‘Pītisukhena ca kāyaṃ, pharitvā vihariṃ tadā;</gatha>
    <gatha type="last">Sattamiyā pāde pasāresiṃ, tamokhandhaṃ padāliyā’’ti.</gatha>
    <centered>… Vijayā therī….</centered>
    <centered>Chakkanipāto niṭṭhito.</centered>
  </text>
</tree>
