<?xml version='1.0' encoding='UTF-8'?>
<tree text="14. Ti&#x1E43;sanip&#x101;to" target="text">
  <text>
    <subhead>1. Subhājīvakambavanikātherīgāthā</subhead>
    <hangnum nr="368"/>
    <gatha type="1"> Jīvakambavanaṃ  rammaṃ, gacchantiṃ bhikkhuniṃ subhaṃ;</gatha>
    <gatha type="last">Dhuttako sannivāresi <note>[taṃ nivāresi (ka.)]</note>, tamenaṃ abravī subhā.</gatha>
    <hangnum nr="369"/>
    <gatha type="1"> ‘‘Kiṃ te aparādhitaṃ mayā, yaṃ maṃ ovariyāna tiṭṭhasi;</gatha>
    <gatha type="last">Na hi pabbajitāya āvuso, puriso samphusanāya kappati.</gatha>
    <hangnum nr="370"/>
    <gatha type="1"> ‘‘Garuke mama satthusāsane, yā sikkhā sugatena desitā;</gatha>
    <gatha type="last">Parisuddhapadaṃ  anaṅgaṇaṃ, kiṃ maṃ ovariyāna tiṭṭhasi.</gatha>
    <hangnum nr="371"/>
    <gatha type="1"> ‘‘Āvilacitto anāvilaṃ, sarajo vītarajaṃ anaṅgaṇaṃ;</gatha>
    <gatha type="last">Sabbattha vimuttamānasaṃ, kiṃ maṃ ovariyāna tiṭṭhasi’’.</gatha>
    <hangnum nr="372"/>
    <gatha type="1"> ‘‘Daharā ca apāpikā casi, kiṃ te pabbajjā karissati;</gatha>
    <gatha type="last">Nikkhipa kāsāyacīvaraṃ, ehi ramāma supupphite <note>[ramāmase pupphite (sī. syā.)]</note> vane.</gatha>
    <hangnum nr="373"/>
    <gatha type="1"> ‘‘Madhurañca pavanti sabbaso, kusumarajena samuṭṭhitā dumā;</gatha>
    <gatha type="last">Paṭhamavasanto sukho utu, ehi ramāma supupphite vane.</gatha>
    <hangnum nr="374"/>
    <gatha type="1"> ‘‘Kusumitasikharā ca pādapā, abhigajjantiva māluteritā;</gatha>
    <gatha type="last">Kā tuyhaṃ rati bhavissati, yadi ekā vanamogahissasi <note>[vanamotarissasi (sī.), vanamogāhissasi (syā. ka.)]</note>.</gatha>
    <hangnum nr="375"/>
    <gatha type="1"> ‘‘Vāḷamigasaṅghasevitaṃ , kuñjaramattakareṇuloḷitaṃ;</gatha>
    <gatha type="last">Asahāyikā gantumicchasi, rahitaṃ bhiṃsanakaṃ mahāvanaṃ.</gatha>
    <hangnum nr="376"/>
    <gatha type="1"> ‘‘Tapanīyakatāva dhītikā, vicarasi cittalateva accharā;</gatha>
    <gatha type="last">Kāsikasukhumehi  vaggubhi, sobhasī suvasanehi nūpame.</gatha>
    <hangnum nr="377"/>
    <gatha type="1"> ‘‘Ahaṃ tava vasānugo siyaṃ, yadi viharemase <note>[yadipi viharesi (ka.)]</note> kānanantare;</gatha>
    <gatha type="last">Na hi matthi tayā piyattaro, pāṇo kinnarimandalocane.</gatha>
    <hangnum nr="378"/>
    <gatha type="1"> ‘‘Yadi me vacanaṃ karissasi, sukhitā ehi agāramāvasa;</gatha>
    <gatha type="last">Pāsādanivātavāsinī, parikammaṃ te karontu nāriyo.</gatha>
    <hangnum nr="379"/>
    <gatha type="1"> ‘‘Kāsikasukhumāni dhāraya, abhiropehi <note>[abhirohehi (sī.)]</note> ca mālavaṇṇakaṃ;</gatha>
    <gatha type="last">Kañcanamaṇimuttakaṃ  bahuṃ, vividhaṃ ābharaṇaṃ karomi te.</gatha>
    <hangnum nr="380"/>
    <gatha type="1"> ‘‘Sudhotarajapacchadaṃ  subhaṃ, goṇakatūlikasanthataṃ navaṃ;</gatha>
    <gatha type="last">Abhiruha sayanaṃ mahārahaṃ, candanamaṇḍitasāragandhikaṃ;</gatha>
    <hangnum nr="381"/>
    <gatha type="1"> ‘‘Uppalaṃ cudakā samuggataṃ, yathā taṃ amanussasevitaṃ;</gatha>
    <gatha type="last">Evaṃ tvaṃ brahmacārinī, sakesaṅgesu jaraṃ gamissasi’’.</gatha>
    <hangnum nr="382"/>
    <gatha type="1"> ‘‘Kiṃ  te idha sārasammataṃ, kuṇapapūramhi susānavaḍḍhane;</gatha>
    <gatha type="last">Bhedanadhamme kaḷevare <note>[kalevare (sī. ka.)]</note>, yaṃ disvā vimano udikkhasi’’.</gatha>
    <hangnum nr="383"/>
    <gatha type="1"> ‘‘Akkhīni ca turiyāriva, kinnariyāriva pabbatantare;</gatha>
    <gatha type="last">Tava me nayanāni dakkhiya, bhiyyo kāmaratī pavaḍḍhati.</gatha>
    <hangnum nr="384"/>
    <gatha type="1"> ‘‘Uppalasikharopamāni te, vimale hāṭakasannibhe mukhe;</gatha>
    <gatha type="last">Tava me nayanāni dakkhiya <note>[nayanānudikkhiya (sī.)]</note>, bhiyyo kāmaguṇo pavaḍḍhati.</gatha>
    <hangnum nr="385"/>
    <gatha type="1"> ‘‘Api dūragatā saramhase, āyatapamhe visuddhadassane;</gatha>
    <gatha type="last">Na  hi matthi tayā piyattarā, nayanā kinnarimandalocane’’.</gatha>
    <hangnum nr="386"/>
    <gatha type="1"> ‘‘Apathena payātumicchasi, candaṃ kīḷanakaṃ gavesasi;</gatha>
    <gatha type="last">Meruṃ laṅghetumicchasi, yo tvaṃ buddhasutaṃ maggayasi.</gatha>
    <hangnum nr="387"/>
    <gatha type="1"> ‘‘Natthi  hi loke sadevake, rāgo yatthapi dāni me siyā;</gatha>
    <gatha type="last">Napi naṃ jānāmi kīriso, atha maggena hato samūlako.</gatha>
    <hangnum nr="388"/>
    <gatha type="1"> ‘‘Iṅgālakuyāva <note>[iṅghāḷakhuyāva (syā.)]</note> ujjhito, visapattoriva aggito kato <note>[agghato hato (sī.)]</note>;</gatha>
    <gatha type="last">Napi naṃ passāmi kīriso, atha maggena hato samūlako.</gatha>
    <hangnum nr="389"/>
    <gatha type="1"> ‘‘Yassā  siyā apaccavekkhitaṃ, satthā vā anupāsito siyā;</gatha>
    <gatha type="last">Tvaṃ tādisikaṃ palobhaya, jānantiṃ so imaṃ vihaññasi.</gatha>
    <hangnum nr="390"/>
    <gatha type="1"> ‘‘Mayhañhi akkuṭṭhavandite, sukhadukkhe ca satī upaṭṭhitā;</gatha>
    <gatha type="last">Saṅkhatamasubhanti jāniya, sabbattheva mano na limpati.</gatha>
    <hangnum nr="391"/>
    <gatha type="1"> ‘‘Sāhaṃ sugatassa sāvikā, maggaṭṭhaṅgikayānayāyinī;</gatha>
    <gatha type="last">Uddhaṭasallā anāsavā, suññāgāragatā ramāmahaṃ.</gatha>
    <hangnum nr="392"/>
    <gatha type="1"> ‘‘Diṭṭhā hi mayā sucittitā, sombhā dārukapillakāni vā;</gatha>
    <gatha type="last">Tantīhi ca khīlakehi ca, vinibaddhā vividhaṃ panaccakā.</gatha>
    <hangnum nr="393"/>
    <gatha type="1"> ‘‘Tamhuddhaṭe tantikhīlake, vissaṭṭhe vikale parikrite <note>[paripakkhīte (sī.), paripakkate (syā.)]</note>;</gatha>
    <gatha type="last">Na vindeyya khaṇḍaso kate, kimhi tattha manaṃ nivesaye.</gatha>
    <hangnum nr="394"/>
    <gatha type="1"> ‘‘Tathūpamā  dehakāni maṃ, tehi dhammehi vinā na vattanti;</gatha>
    <gatha type="last">Dhammehi  vinā na vattati, kimhi tattha manaṃ nivesaye.</gatha>
    <hangnum nr="395"/>
    <gatha type="1"> ‘‘Yathā haritālena makkhitaṃ, addasa cittikaṃ bhittiyā kataṃ;</gatha>
    <gatha type="last">Tamhi  te viparītadassanaṃ, saññā mānusikā niratthikā.</gatha>
    <hangnum nr="396"/>
    <gatha type="1"> ‘‘Māyaṃ  viya aggato kataṃ, supinanteva suvaṇṇapādapaṃ;</gatha>
    <gatha type="1">Upagacchasi andha rittakaṃ, janamajjheriva rupparūpakaṃ <note>[rūparūpakaṃ (ka.)]</note>.</gatha>
    <hangnum nr="397"/>
    <gatha type="1"> ‘‘Vaṭṭaniriva koṭarohitā, majjhe pubbuḷakā saassukā;</gatha>
    <gatha type="last">Pīḷakoḷikā cettha jāyati, vividhā cakkhuvidhā ca piṇḍitā’’.</gatha>
    <hangnum nr="398"/>
    <gatha type="1"> Uppāṭiya cārudassanā, na ca pajjittha asaṅgamānasā;</gatha>
    <gatha type="1">‘‘Handa te cakkhuṃ harassu taṃ’’, tassa narassa adāsi tāvade.</gatha>
    <hangnum nr="399"/>
    <gatha type="1"> Tassa ca viramāsi tāvade, rāgo tattha khamāpayī ca naṃ;</gatha>
    <gatha type="1">‘‘Sotthi siyā brahmacārinī, na puno edisakaṃ bhavissati’’.</gatha>
    <hangnum nr="400"/>
    <gatha type="1"> ‘‘Āsādiya <note>[āhaniya (syā. ka.)]</note> edisaṃ janaṃ, aggiṃ pajjalitaṃ va liṅgiya;</gatha>
    <gatha type="last">Gaṇhiya āsīvisaṃ viya, api nu sotthi siyā khamehi no’’.</gatha>
    <hangnum nr="401"/>
    <gatha type="1"> Muttā ca tato sā bhikkhunī, agamī buddhavarassa santikaṃ;</gatha>
    <gatha type="last">Passiya varapuññalakkhaṇaṃ, cakkhu āsi yathā purāṇakanti.</gatha>
    <centered>… Subhā jīvakambavanikā therī….</centered>
    <centered>Tiṃsanipāto niṭṭhito.</centered>
  </text>
</tree>
