<?xml version='1.0' encoding='UTF-8'?>
<tree text="15. Catt&#x101;l&#x12B;sanip&#x101;to" target="text">
  <text>
    <subhead>1. Isidāsītherīgāthā</subhead>
    <hangnum nr="402"/>
    <gatha type="1"> Nagaramhi  kusumanāme, pāṭaliputtamhi pathaviyā maṇḍe;</gatha>
    <gatha type="last">Sakyakulakulīnāyo, dve bhikkhuniyo hi guṇavatiyo.</gatha>
    <hangnum nr="403"/>
    <gatha type="1"> Isidāsī  tattha ekā, dutiyā bodhīti sīlasampannā ca;</gatha>
    <gatha type="last">Jhānajjhāyanaratāyo, bahussutāyo dhutakilesāyo.</gatha>
    <hangnum nr="404"/>
    <gatha type="1"> Tā  piṇḍāya caritvā, bhattatthaṃ <note>[bhattattaṃ (sī.)]</note> kariya dhotapattāyo;</gatha>
    <gatha type="last">Rahitamhi sukhanisinnā, imā girā abbhudīresuṃ.</gatha>
    <hangnum nr="405"/>
    <gatha type="1"> ‘‘Pāsādikāsi ayye, isidāsi vayopi te aparihīno;</gatha>
    <gatha type="last">Kiṃ disvāna byālikaṃ, athāsi nekkhammamanuyuttā’’.</gatha>
    <hangnum nr="406"/>
    <gatha type="1"> Evamanuyuñjiyamānā sā, rahite dhammadesanākusalā;</gatha>
    <gatha type="last">Isidāsī vacanamabravi, ‘‘suṇa bodhi yathāmhi pabbajitā.</gatha>
    <hangnum nr="407"/>
    <gatha type="1"> ‘‘Ujjeniyā puravare, mayhaṃ pitā sīlasaṃvuto seṭṭhi;</gatha>
    <gatha type="last">Tassamhi ekadhītā, piyā manāpā ca dayitā ca.</gatha>
    <hangnum nr="408"/>
    <gatha type="1"> ‘‘Atha me sāketato varakā, āgacchumuttamakulīnā;</gatha>
    <gatha type="last">Seṭṭhī pahūtaratano, tassa mamaṃ suṇhamadāsi tāto.</gatha>
    <hangnum nr="409"/>
    <gatha type="1"> ‘‘Sassuyā sassurassa ca, sāyaṃ pātaṃ paṇāmamupagamma;</gatha>
    <gatha type="last">Sirasā karomi pāde, vandāmi yathāmhi anusiṭṭhā.</gatha>
    <hangnum nr="410"/>
    <gatha type="1"> ‘‘Yā  mayhaṃ sāmikassa, bhaginiyo bhātuno parijano vā;</gatha>
    <gatha type="last">Tamekavarakampi disvā, ubbiggā āsanaṃ demi.</gatha>
    <hangnum nr="411"/>
    <gatha type="1"> ‘‘Annena ca pānena ca, khajjena ca yañca tattha sannihitaṃ;</gatha>
    <gatha type="last">Chādemi upanayāmi ca, demi ca yaṃ yassa patirūpaṃ.</gatha>
    <hangnum nr="412"/>
    <gatha type="1"> ‘‘Kālena upaṭṭhahitvā <note>[uṭṭhahitvā (syā. ka.), upaṭṭhahituṃ (?)]</note>, gharaṃ samupagamāmi ummāre;</gatha>
    <gatha type="last">Dhovantī hatthapāde, pañjalikā sāmikamupemi.</gatha>
    <hangnum nr="413"/>
    <gatha type="1"> ‘‘Kocchaṃ pasādaṃ añjaniñca, ādāsakañca gaṇhitvā;</gatha>
    <gatha type="last">Parikammakārikā  viya, sayameva patiṃ vibhūsemi.</gatha>
    <hangnum nr="414"/>
    <gatha type="1"> ‘‘Sayameva  odanaṃ sādhayāmi, sayameva bhājanaṃ dhovantī;</gatha>
    <gatha type="last">Mātāva ekaputtakaṃ, tathā <note>[tadā (sī.)]</note> bhattāraṃ paricarāmi.</gatha>
    <hangnum nr="415"/>
    <gatha type="1"> ‘‘Evaṃ maṃ bhattikataṃ, anurattaṃ kārikaṃ nihatamānaṃ;</gatha>
    <gatha type="last">Uṭṭhāyikaṃ <note>[uṭṭhāhikaṃ (ka.)]</note> analasaṃ, sīlavatiṃ dussate bhattā.</gatha>
    <hangnum nr="416"/>
    <gatha type="1"> ‘‘So mātarañca pitarañca, bhaṇati ‘āpucchahaṃ gamissāmi;</gatha>
    <gatha type="last">Isidāsiyā na saha vacchaṃ, ekāgārehaṃ <note>[ekagharepa’haṃ (?)]</note> saha vatthuṃ’.</gatha>
    <hangnum nr="417"/>
    <gatha type="1"> ‘‘‘Mā evaṃ putta avaca, isidāsī paṇḍitā paribyattā;</gatha>
    <gatha type="last">Uṭṭhāyikā analasā, kiṃ tuyhaṃ na rocate putta’.</gatha>
    <hangnum nr="418"/>
    <gatha type="1"> ‘‘‘Na  ca me hiṃsati kiñci, na cahaṃ isidāsiyā saha vacchaṃ;</gatha>
    <gatha type="last">Dessāva me alaṃ me, apucchāhaṃ <note>[āpucchāhaṃ (syā.), āpucchahaṃ-nāpucchahaṃ (?)]</note> gamissāmi’.</gatha>
    <hangnum nr="419"/>
    <gatha type="1"> ‘‘Tassa vacanaṃ suṇitvā, sassu sasuro ca maṃ apucchiṃsu;</gatha>
    <gatha type="last">‘Kissa <note>[kiṃsa (?)]</note> tayā aparaddhaṃ, bhaṇa vissaṭṭhā yathābhūtaṃ’.</gatha>
    <hangnum nr="420"/>
    <gatha type="1"> ‘‘‘Napihaṃ  aparajjhaṃ kiñci, napi hiṃsemi na bhaṇāmi dubbacanaṃ;</gatha>
    <gatha type="last">Kiṃ sakkā kātuyye, yaṃ maṃ viddessate bhattā’.</gatha>
    <hangnum nr="421"/>
    <gatha type="1"> ‘‘Te maṃ pitugharaṃ paṭinayiṃsu, vimanā dukhena adhibhūtā;</gatha>
    <gatha type="last">‘Puttamanurakkhamānā, jitāmhase rūpiniṃ lakkhiṃ’.</gatha>
    <hangnum nr="422"/>
    <gatha type="1"> ‘‘Atha maṃ adāsi tāto, aḍḍhassa gharamhi dutiyakulikassa;</gatha>
    <gatha type="last">Tato upaḍḍhasuṅkena, yena maṃ vindatha seṭṭhi.</gatha>
    <hangnum nr="423"/>
    <gatha type="1"> ‘‘Tassapi gharamhi māsaṃ, avasiṃ atha sopi maṃ paṭiccharayi <note>[paṭicchasi (sī. ka.), paṭicchati (syā.), paṭiccharati (ka.)]</note>;</gatha>
    <gatha type="last">Dāsīva  upaṭṭhahantiṃ, adūsikaṃ sīlasampannaṃ.</gatha>
    <hangnum nr="424"/>
    <gatha type="1"> ‘‘Bhikkhāya ca vicarantaṃ, damakaṃ dantaṃ me pitā bhaṇati;</gatha>
    <gatha type="last">‘Hohisi <note>[sohisi (sabbattha)]</note> me jāmātā, nikkhipa poṭṭhiñca <note>[pontiṃ (sī. syā.)]</note> ghaṭikañca’.</gatha>
    <hangnum nr="425"/>
    <gatha type="1"> ‘‘Sopi vasitvā pakkhaṃ <note>[pakkamatha (sī.)]</note>, atha tātaṃ bhaṇati ‘dehi me poṭṭhiṃ;</gatha>
    <gatha type="last">Ghaṭikañca mallakañca, punapi bhikkhaṃ carissāmi’.</gatha>
    <hangnum nr="426"/>
    <gatha type="1"> ‘‘Atha  naṃ bhaṇatī tāto, ammā sabbo ca me ñātigaṇavaggo;</gatha>
    <gatha type="last">‘Kiṃ te na kīrati idha, bhaṇa khippaṃ taṃ te karihi’ti.</gatha>
    <hangnum nr="427"/>
    <gatha type="1"> ‘‘Evaṃ bhaṇito bhaṇati, ‘yadi me attā sakkoti alaṃ mayhaṃ;</gatha>
    <gatha type="last">Isidāsiyā na saha vacchaṃ, ekagharehaṃ saha vatthuṃ’.</gatha>
    <hangnum nr="428"/>
    <gatha type="1"> ‘‘Vissajjito gato so, ahampi ekākinī vicintemi;</gatha>
    <gatha type="last">‘Āpucchitūna gacchaṃ, marituye <note>[maritāye (sī.), marituṃ (syā.)]</note> vā pabbajissaṃ vā’.</gatha>
    <hangnum nr="429"/>
    <gatha type="1"> ‘‘Atha ayyā jinadattā, āgacchī gocarāya caramānā;</gatha>
    <gatha type="last">Tātakulaṃ  vinayadharī, bahussutā sīlasampannā.</gatha>
    <hangnum nr="430"/>
    <gatha type="1"> ‘‘Taṃ disvāna amhākaṃ, uṭṭhāyāsanaṃ tassā paññāpayiṃ;</gatha>
    <gatha type="last">Nisinnāya ca pāde, vanditvā bhojanamadāsiṃ.</gatha>
    <hangnum nr="431"/>
    <gatha type="1"> ‘‘Annena  ca pānena ca, khajjena ca yañca tattha sannihitaṃ;</gatha>
    <gatha type="last">Santappayitvā avacaṃ, ‘ayye icchāmi pabbajituṃ’.</gatha>
    <hangnum nr="432"/>
    <gatha type="1"> ‘‘Atha maṃ bhaṇatī tāto, ‘idheva puttaka <note>[puttike (syā. ka.)]</note> carāhi tvaṃ dhammaṃ;</gatha>
    <gatha type="last">Annena ca pānena ca, tappaya samaṇe dvijātī ca’.</gatha>
    <hangnum nr="433"/>
    <gatha type="1"> ‘‘Athahaṃ bhaṇāmi tātaṃ, rodantī añjaliṃ paṇāmetvā;</gatha>
    <gatha type="last">‘Pāpañhi mayā pakataṃ, kammaṃ taṃ nijjaressāmi’.</gatha>
    <hangnum nr="434"/>
    <gatha type="1"> ‘‘Atha  maṃ bhaṇatī tāto, ‘pāpuṇa bodhiñca aggadhammañca;</gatha>
    <gatha type="last">Nibbānañca labhassu, yaṃ sacchikarī dvipadaseṭṭho’.</gatha>
    <hangnum nr="435"/>
    <gatha type="1"> ‘‘Mātāpitū abhivādayitvā, sabbañca ñātigaṇavaggaṃ;</gatha>
    <gatha type="last">Sattāhaṃ pabbajitā, tisso vijjā aphassayiṃ.</gatha>
    <hangnum nr="436"/>
    <gatha type="1"> ‘‘Jānāmi attano satta, jātiyo yassayaṃ phalavipāko;</gatha>
    <gatha type="last">Taṃ tava ācikkhissaṃ, taṃ ekamanā nisāmehi.</gatha>
    <hangnum nr="437"/>
    <gatha type="1"> ‘‘Nagaramhi erakacche <note>[erakakacche (syā. ka.)]</note>, suvaṇṇakāro ahaṃ pahūtadhano;</gatha>
    <gatha type="last">Yobbanamadena matto so, paradāraṃ asevihaṃ.</gatha>
    <hangnum nr="438"/>
    <gatha type="1"> ‘‘Sohaṃ tato cavitvā, nirayamhi apaccisaṃ ciraṃ;</gatha>
    <gatha type="last">Pakko tato ca uṭṭhahitvā, makkaṭiyā kucchimokkamiṃ.</gatha>
    <hangnum nr="439"/>
    <gatha type="1"> ‘‘Sattāhajātakaṃ  maṃ, mahākapi yūthapo nillacchesi;</gatha>
    <gatha type="last">Tassetaṃ kammaphalaṃ, yathāpi gantvāna paradāraṃ.</gatha>
    <hangnum nr="440"/>
    <gatha type="1"> ‘‘Sohaṃ tato cavitvā, kālaṃ karitvā sindhavāraññe;</gatha>
    <gatha type="last">Kāṇāya ca khañjāya ca, eḷakiyā kucchimokkamiṃ.</gatha>
    <hangnum nr="441"/>
    <gatha type="1"> ‘‘Dvādasa vassāni ahaṃ, nillacchito dārake parivahitvā;</gatha>
    <gatha type="last">Kimināvaṭṭo akallo, yathāpi gantvāna paradāraṃ.</gatha>
    <hangnum nr="442"/>
    <gatha type="1"> ‘‘Sohaṃ tato cavitvā, govāṇijakassa gāviyā jāto;</gatha>
    <gatha type="last">Vaccho lākhātambo, nillacchito dvādase māse.</gatha>
    <hangnum nr="443"/>
    <gatha type="1"> ‘‘Voḍhūna <note>[te puna (syā. ka.), vodhuna (ka. aṭṭha.)]</note> naṅgalamahaṃ, sakaṭañca dhārayāmi;</gatha>
    <gatha type="last">Andhovaṭṭo akallo, yathāpi gantvāna paradāraṃ.</gatha>
    <hangnum nr="444"/>
    <gatha type="1"> ‘‘Sohaṃ tato cavitvā, vīthiyā dāsiyā ghare jāto;</gatha>
    <gatha type="last">Neva mahilā na puriso, yathāpi gantvāna paradāraṃ.</gatha>
    <hangnum nr="445"/>
    <gatha type="1"> ‘‘Tiṃsativassamhi  mato, sākaṭikakulamhi dārikā jātā;</gatha>
    <gatha type="last">Kapaṇamhi appabhoge, dhanika <note>[aṇika (aṭṭha.), taṃsaṃvaṇṇanāyampi atthayutti gavesitabbā]</note> purisapātabahulamhi.</gatha>
    <hangnum nr="446"/>
    <gatha type="1"> ‘‘Taṃ maṃ tato satthavāho, ussannāya vipulāya vaḍḍhiyā;</gatha>
    <gatha type="last">Okaḍḍhati vilapantiṃ, acchinditvā kulagharasmā.</gatha>
    <hangnum nr="447"/>
    <gatha type="1"> ‘‘Atha soḷasame vasse, disvā maṃ pattayobbanaṃ kaññaṃ;</gatha>
    <gatha type="last">Orundhatassa putto, giridāso nāma nāmena.</gatha>
    <hangnum nr="448"/>
    <gatha type="1"> ‘‘Tassapi aññā bhariyā, sīlavatī guṇavatī yasavatī ca;</gatha>
    <gatha type="last">Anurattā <note>[anuvattā (ka.)]</note> bhattāraṃ, tassāhaṃ <note>[tassa taṃ (?)]</note> viddesanamakāsiṃ.</gatha>
    <hangnum nr="449"/>
    <gatha type="1"> ‘‘Tassetaṃ kammaphalaṃ, yaṃ maṃ apakīritūna gacchanti;</gatha>
    <gatha type="last">Dāsīva upaṭṭhahantiṃ, tassapi anto kato mayā’’ti.</gatha>
    <centered>… Isidāsī therī….</centered>
    <centered>Cattālīsanipāto niṭṭhito.</centered>
  </text>
</tree>
