<?xml version='1.0' encoding='UTF-8'?>
<tree text="13. V&#x12B;satinip&#x101;to" target="text">
  <text>
    <subhead>1. Ambapālītherīgāthā</subhead>
    <hangnum nr="252"/>
    <gatha type="1"> ‘‘Kāḷakā  bhamaravaṇṇasādisā, vellitaggā mama muddhajā ahuṃ;</gatha>
    <gatha type="last">Te jarāya sāṇavākasādisā, saccavādivacanaṃ anaññathā.</gatha>
    <hangnum nr="253"/>
    <gatha type="1"/>
    <paragraph>‘‘Vāsitova surabhī karaṇḍako, pupphapūra mama uttamaṅgajo <note>[uttamaṅgabhūto (ka.)]</note>.</paragraph>
    <gatha type="last">Taṃ jarāyatha salomagandhikaṃ, saccavādivacanaṃ anaññathā.</gatha>
    <hangnum nr="254"/>
    <gatha type="1"> ‘‘Kānanaṃva  sahitaṃ suropitaṃ, kocchasūcivicitaggasobhitaṃ;</gatha>
    <gatha type="last">Taṃ jarāya viralaṃ tahiṃ tahiṃ, saccavādivacanaṃ anaññathā.</gatha>
    <hangnum nr="255"/>
    <gatha type="1"> ‘‘Kaṇhakhandhakasuvaṇṇamaṇḍitaṃ, sobhate suveṇīhilaṅkataṃ;</gatha>
    <gatha type="last">Taṃ  jarāya khalitaṃ siraṃ kataṃ, saccavādivacanaṃ anaññathā.</gatha>
    <hangnum nr="256"/>
    <gatha type="1"> ‘‘Cittakārasukatāva lekhikā, sobhare su bhamukā pure mama;</gatha>
    <gatha type="last">Tā  jarāya valibhippalambitā, saccavādivacanaṃ anaññathā.</gatha>
    <hangnum nr="257"/>
    <gatha type="1"> ‘‘Bhassarā surucirā yathā maṇī, nettahesumabhinīlamāyatā;</gatha>
    <gatha type="last">Te jarāyabhihatā na sobhare, saccavādivacanaṃ anaññathā.</gatha>
    <hangnum nr="258"/>
    <gatha type="1"> ‘‘Saṇhatuṅgasadisī  ca nāsikā, sobhate su abhiyobbanaṃ pati;</gatha>
    <gatha type="last">Sā jarāya upakūlitā viya, saccavādivacanaṃ anaññathā.</gatha>
    <hangnum nr="259"/>
    <gatha type="1"> ‘‘Kaṅkaṇaṃ va sukataṃ suniṭṭhitaṃ, sobhare su mama kaṇṇapāḷiyo;</gatha>
    <gatha type="last">Tā jarāya valibhippalambitā, saccavādivacanaṃ anaññathā.</gatha>
    <hangnum nr="260"/>
    <gatha type="1"> ‘‘Pattalīmakulavaṇṇasādisā, sobhare su dantā pure mama;</gatha>
    <gatha type="last">Te jarāya khaṇḍitā cāsitā <note>[pītakā (sī.)]</note>, saccavādivacanaṃ anaññathā.</gatha>
    <hangnum nr="261"/>
    <gatha type="1"> ‘‘Kānanamhi vanasaṇḍacārinī, kokilāva  madhuraṃ nikūjihaṃ;</gatha>
    <gatha type="last">Taṃ jarāya khalitaṃ tahiṃ tahiṃ, saccavādivacanaṃ anaññathā.</gatha>
    <hangnum nr="262"/>
    <gatha type="1"> ‘‘Saṇhakamburiva suppamajjitā, sobhate su gīvā pure mama;</gatha>
    <gatha type="last">Sā jarāya bhaggā <note>[bhañjitā (?)]</note> vināmitā, saccavādivacanaṃ anaññathā.</gatha>
    <hangnum nr="263"/>
    <gatha type="1"> ‘‘Vaṭṭapalighasadisopamā  ubho, sobhare su bāhā pure mama;</gatha>
    <gatha type="last">Tā jarāya yatha pāṭalibbalitā <note>[yathā pāṭalippalitā (sī. syā. ka.)]</note>, saccavādivacanaṃ anaññathā.</gatha>
    <hangnum nr="264"/>
    <gatha type="1"> ‘‘Saṇhamuddikasuvaṇṇamaṇḍitā, sobhare su hatthā pure mama;</gatha>
    <gatha type="last">Te jarāya yathā mūlamūlikā, saccavādivacanaṃ anaññathā.</gatha>
    <hangnum nr="265"/>
    <gatha type="1"> ‘‘Pīnavaṭṭasahituggatā  ubho, sobhare <note>[sobhate (aṭṭha.)]</note> su thanakā pure mama;</gatha>
    <gatha type="last">Thevikīva lambanti nodakā, saccavādivacanaṃ  anaññathā.</gatha>
    <hangnum nr="266"/>
    <gatha type="1"> ‘‘Kañcanassaphalakaṃva sammaṭṭhaṃ, sobhate su kāyo pure mama;</gatha>
    <gatha type="last">So valīhi sukhumāhi otato, saccavādivacanaṃ anaññathā.</gatha>
    <hangnum nr="267"/>
    <gatha type="1"> ‘‘Nāgabhogasadisopamā ubho, sobhare su ūrū pure mama;</gatha>
    <gatha type="last">Te jarāya yathā veḷunāḷiyo, saccavādivacanaṃ anaññathā.</gatha>
    <hangnum nr="268"/>
    <gatha type="1"> ‘‘Saṇhanūpurasuvaṇṇamaṇḍitā , sobhare su jaṅghā pure mama;</gatha>
    <gatha type="last">Tā jarāya tiladaṇḍakāriva, saccavādivacanaṃ anaññathā.</gatha>
    <hangnum nr="269"/>
    <gatha type="1"> ‘‘Tūlapuṇṇasadisopamā ubho, sobhare su pādā pure mama;</gatha>
    <gatha type="last">Te jarāya phuṭitā valīmatā, saccavādivacanaṃ anaññathā.</gatha>
    <hangnum nr="270"/>
    <gatha type="1"> ‘‘Ediso ahu ayaṃ samussayo, jajjaro bahudukkhānamālayo;</gatha>
    <gatha type="last">Sopalepapatito  jarāgharo, saccavādivacanaṃ anaññathā’’.</gatha>
    <centered>… Ambapālī therī….</centered>
    <subhead>2. Rohinītherīgāthā</subhead>
    <hangnum nr="271"/>
    <gatha type="1"> ‘‘‘Samaṇā’ti  bhoti supi <note>[bhoti tvaṃ sayasi (sī.), bhoti maṃ vipassi (syā.)]</note>, ‘samaṇā’ti pabujjhasi <note>[paṭibujjhasi (sī. syā.)]</note>;</gatha>
    <gatha type="last">Samaṇāneva <note>[samaṇānameva (sī. syā.)]</note> kittesi, samaṇī nūna <note>[samaṇī nu (ka.)]</note> bhavissasi.</gatha>
    <hangnum nr="272"/>
    <gatha type="1"> ‘‘Vipulaṃ  annañca pānañca, samaṇānaṃ paveccasi <note>[payacchasi (sī.)]</note>;</gatha>
    <gatha type="last">Rohinī dāni pucchāmi, kena te samaṇā piyā.</gatha>
    <hangnum nr="273"/>
    <gatha type="1"> ‘‘Akammakāmā alasā, paradattūpajīvino;</gatha>
    <gatha type="last">Āsaṃsukā sādukāmā, kena te samaṇā piyā’’.</gatha>
    <hangnum nr="274"/>
    <gatha type="1"> ‘‘Cirassaṃ vata maṃ tāta, samaṇānaṃ paripucchasi;</gatha>
    <gatha type="last">Tesaṃ te kittayissāmi, paññāsīlaparakkamaṃ.</gatha>
    <hangnum nr="275"/>
    <gatha type="1"> ‘‘Kammakāmā analasā, kammaseṭṭhassa kārakā;</gatha>
    <gatha type="last">Rāgaṃ dosaṃ pajahanti, tena me samaṇā piyā.</gatha>
    <hangnum nr="276"/>
    <gatha type="1"> ‘‘Tīṇi pāpassa mūlāni, dhunantntti sucikārino;</gatha>
    <gatha type="last">Sabbaṃ pāpaṃ pahīnesaṃ, tena me samaṇā piyā.</gatha>
    <hangnum nr="277"/>
    <gatha type="1"> ‘‘Kāyakammaṃ suci nesaṃ, vacīkammañca tādisaṃ;</gatha>
    <gatha type="last">Manokammaṃ suci nesaṃ, tena me samaṇā piyā.</gatha>
    <hangnum nr="278"/>
    <gatha type="1"> ‘‘Vimalā saṅkhamuttāva, suddhā santarabāhirā;</gatha>
    <gatha type="last">Puṇṇā sukkāna dhammānaṃ <note>[sukkehi dhammehi (sī. syā. aṭṭha.)]</note>, tena me samaṇā piyā.</gatha>
    <hangnum nr="279"/>
    <gatha type="1"> ‘‘Bahussutā dhammadharā, ariyā dhammajīvino;</gatha>
    <gatha type="last">Atthaṃ dhammañca desenti, tena me samaṇā piyā.</gatha>
    <hangnum nr="280"/>
    <gatha type="1"> ‘‘Bahussutā  dhammadharā, ariyā dhammajīvino;</gatha>
    <gatha type="last">Ekaggacittā satimanto, tena me samaṇā piyā.</gatha>
    <hangnum nr="281"/>
    <gatha type="1"> ‘‘Dūraṅgamā  satimanto, mantabhāṇī anuddhatā;</gatha>
    <gatha type="last">Dukkhassantaṃ pajānanti, tena me samaṇā piyā.</gatha>
    <hangnum nr="282"/>
    <gatha type="1"> ‘‘Yasmā gāmā pakkamanti, na vilokenti kiñcanaṃ;</gatha>
    <gatha type="last">Anapekkhāva gacchanti, tena me samaṇā piyā.</gatha>
    <hangnum nr="283"/>
    <gatha type="1"> ‘‘Na  tesaṃ koṭṭhe openti, na kumbhiṃ na khaḷopiyaṃ;</gatha>
    <gatha type="last">Pariniṭṭhitamesānā, tena me samaṇā piyā.</gatha>
    <hangnum nr="284"/>
    <gatha type="1"> ‘‘Na te hiraññaṃ gaṇhanti, na suvaṇṇaṃ na rūpiyaṃ;</gatha>
    <gatha type="last">Paccuppannena yāpenti, tena me samaṇā piyā.</gatha>
    <hangnum nr="285"/>
    <gatha type="1"> ‘‘Nānākulā  pabbajitā, nānājanapadehi ca;</gatha>
    <gatha type="last">Aññamaññaṃ piyāyanti <note>[pihayanti (ka.)]</note>, tena me samaṇā piyā’’.</gatha>
    <hangnum nr="286"/>
    <gatha type="1"> ‘‘Atthāya vata no bhoti, kule jātāsi rohinī;</gatha>
    <gatha type="last">Saddhā buddhe ca dhamme ca, saṅghe ca tibbagāravā.</gatha>
    <hangnum nr="287"/>
    <gatha type="1"> ‘‘Tuvaṃ hetaṃ pajānāsi, puññakkhettaṃ anuttaraṃ;</gatha>
    <gatha type="last">Amhampi ete samaṇā, paṭigaṇhanti dakkhiṇaṃ’’.</gatha>
    <hangnum nr="288"/>
    <gatha type="1"> ‘‘Patiṭṭhito hettha yañño, vipulo no bhavissati;</gatha>
    <gatha type="last">Sace bhāyasi dukkhassa, sace te dukkhamappiyaṃ.</gatha>
    <hangnum nr="289"/>
    <gatha type="1"> ‘‘Upehi saraṇaṃ buddhaṃ, dhammaṃ saṅghañca tādinaṃ;</gatha>
    <gatha type="last">Samādiyāhi sīlāni, taṃ te atthāya hehiti’’.</gatha>
    <hangnum nr="290"/>
    <gatha type="1"> ‘‘Upemi  saraṇaṃ buddhaṃ, dhammaṃ saṅghañca tādinaṃ;</gatha>
    <gatha type="last">Samādiyāmi sīlāni, taṃ me atthāya hehiti.</gatha>
    <hangnum nr="291"/>
    <gatha type="1"> ‘‘Brahmabandhu pure āsiṃ, so idānimhi brāhmaṇo;</gatha>
    <gatha type="last">Tevijjo sottiyo camhi, vedagū camhi nhātako’’.</gatha>
    <centered>… Rohinī therī….</centered>
    <subhead>3. Cāpātherīgāthā</subhead>
    <hangnum nr="292"/>
    <gatha type="1"> ‘‘Laṭṭhihattho pure āsi, so dāni migaluddako;</gatha>
    <gatha type="last">Āsāya palipā ghorā, nāsakkhi pārametave.</gatha>
    <hangnum nr="293"/>
    <gatha type="1"> ‘‘Sumattaṃ maṃ maññamānā, cāpā puttamatosayi;</gatha>
    <gatha type="last">Cāpāya bandhanaṃ chetvā, pabbajissaṃ punopahaṃ.</gatha>
    <hangnum nr="294"/>
    <gatha type="1"> ‘‘Mā  me kujjhi mahāvīra, mā me kujjhi mahāmuni;</gatha>
    <gatha type="last">Na hi kodhaparetassa, suddhi atthi kuto tapo.</gatha>
    <hangnum nr="295"/>
    <gatha type="1"> ‘‘Pakkamissañca  nāḷāto, kodha nāḷāya vacchati;</gatha>
    <gatha type="last">Bandhantī itthirūpena, samaṇe dhammajīvino’’ <note>[dhammajīvine (ka.)]</note>.</gatha>
    <hangnum nr="296"/>
    <gatha type="1"> ‘‘Ehi kāḷa nivattassu, bhuñja kāme yathā pure;</gatha>
    <gatha type="last">Ahañca te vasīkatā, ye ca me santi ñātakā’’.</gatha>
    <hangnum nr="297"/>
    <gatha type="1"> ‘‘Etto  cāpe catubbhāgaṃ, yathā bhāsasi tvañca me;</gatha>
    <gatha type="last">Tayi rattassa posassa, uḷāraṃ vata taṃ siyā’’.</gatha>
    <hangnum nr="298"/>
    <gatha type="1"> ‘‘Kāḷaṅginiṃva takkāriṃ, pupphitaṃ girimuddhani;</gatha>
    <gatha type="last">Phullaṃ dālimalaṭṭhiṃva, antodīpeva pāṭaliṃ.</gatha>
    <hangnum nr="299"/>
    <gatha type="1"> ‘‘Haricandanalittaṅgiṃ, kāsikuttamadhāriniṃ;</gatha>
    <gatha type="last">Taṃ  maṃ rūpavatiṃ santiṃ, kassa ohāya gacchasi’’.</gatha>
    <hangnum nr="300"/>
    <gatha type="1"> ‘‘Sākuntikova sakuṇiṃ <note>[sakuṇaṃ (syā.)]</note>, yathā bandhitumicchati;</gatha>
    <gatha type="last">Āharimena rūpena, na maṃ tvaṃ bādhayissasi’’.</gatha>
    <hangnum nr="301"/>
    <gatha type="1"> ‘‘Imañca me puttaphalaṃ, kāḷa uppāditaṃ tayā;</gatha>
    <gatha type="last">Taṃ maṃ puttavatiṃ santiṃ, kassa ohāya gacchasi’’.</gatha>
    <hangnum nr="302"/>
    <gatha type="1"> ‘‘Jahanti putte sappaññā, tato ñātī tato dhanaṃ;</gatha>
    <gatha type="last">Pabbajanti mahāvīrā, nāgo chetvāva bandhanaṃ’’.</gatha>
    <hangnum nr="303"/>
    <gatha type="1"> ‘‘Idāni te imaṃ puttaṃ, daṇḍena churikāya vā;</gatha>
    <gatha type="last">Bhūmiyaṃ vā nisumbhissaṃ <note>[nisumbheyyaṃ (sī.)]</note>, puttasokā na gacchasi’’.</gatha>
    <hangnum nr="304"/>
    <gatha type="1"> ‘‘Sace puttaṃ siṅgālānaṃ, kukkurānaṃ padāhisi;</gatha>
    <gatha type="last">Na maṃ puttakatte jammi, punarāvattayissasi’’.</gatha>
    <hangnum nr="305"/>
    <gatha type="1"> ‘‘Handa kho dāni bhaddante, kuhiṃ kāḷa gamissasi;</gatha>
    <gatha type="last">Katamaṃ  gāmanigamaṃ, nagaraṃ rājadhāniyo’’.</gatha>
    <hangnum nr="306"/>
    <gatha type="1"> ‘‘Ahumha pubbe gaṇino, assamaṇā samaṇamānino;</gatha>
    <gatha type="last">Gāmena gāmaṃ vicarimha, nagare rājadhāniyo.</gatha>
    <hangnum nr="307"/>
    <gatha type="1"> ‘‘Eso hi bhagavā buddho, nadiṃ nerañjaraṃ pati;</gatha>
    <gatha type="2">Sabbadukkhappahānāya, dhammaṃ deseti pāṇinaṃ;</gatha>
    <gatha type="last">Tassāhaṃ santikaṃ gacchaṃ, so me satthā bhavissati’’.</gatha>
    <hangnum nr="308"/>
    <gatha type="1"> ‘‘Vandanaṃ  dāni vajjāsi, lokanāthaṃ anuttaraṃ;</gatha>
    <gatha type="last">Padakkhiṇañca katvāna, ādiseyyāsi dakkhiṇaṃ’’.</gatha>
    <hangnum nr="309"/>
    <gatha type="1"> ‘‘Etaṃ kho labbhamamhehi, yathā bhāsasi tvañca me;</gatha>
    <gatha type="2">Vandanaṃ dāni te vajjaṃ, lokanāthaṃ anuttaraṃ;</gatha>
    <gatha type="last">Padakkhiṇañca  katvāna, ādisissāmi dakkhiṇaṃ’’.</gatha>
    <hangnum nr="310"/>
    <gatha type="1"> Tato  ca kāḷo pakkāmi, nadiṃ nerañjaraṃ pati;</gatha>
    <gatha type="last">So addasāsi sambuddhaṃ, desentaṃ amataṃ padaṃ.</gatha>
    <hangnum nr="311"/>
    <gatha type="1"> Dukkhaṃ dukkhasamuppādaṃ, dukkhassa ca atikkamaṃ;</gatha>
    <gatha type="last">Ariyaṃ caṭṭhaṅgikaṃ maggaṃ, dukkhūpasamagāminaṃ.</gatha>
    <hangnum nr="312"/>
    <gatha type="1"> Tassa pādāni vanditvā, katvāna naṃ <note>[katvānahaṃ (sī.)]</note> padakkhiṇaṃ;</gatha>
    <gatha type="2">Cāpāya ādisitvāna, pabbajiṃ anagāriyaṃ;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <centered>… Cāpā therī….</centered>
    <subhead>4. Sundarītherīgāthā</subhead>
    <hangnum nr="313"/>
    <gatha type="1"> ‘‘Petāni bhoti puttāni, khādamānā tuvaṃ pure;</gatha>
    <gatha type="last">Tuvaṃ divā ca ratto ca, atīva paritappasi.</gatha>
    <hangnum nr="314"/>
    <gatha type="1"> ‘‘Sājja sabbāni khāditvā, sataputtāni <note>[satta puttāni (syā.)]</note> brāhmaṇī;</gatha>
    <gatha type="last">Vāseṭṭhi kena vaṇṇena, na bāḷhaṃ paritappasi’’.</gatha>
    <hangnum nr="315"/>
    <gatha type="1"> ‘‘Bahūni puttasatāni, ñātisaṅghasatāni ca;</gatha>
    <gatha type="last">Khāditāni atītaṃse, mama tuyhañca brāhmaṇa.</gatha>
    <hangnum nr="316"/>
    <gatha type="1"> ‘‘Sāhaṃ nissaraṇaṃ ñatvā, jātiyā maraṇassa ca;</gatha>
    <gatha type="last">Na  socāmi na rodāmi, na cāpi paritappayiṃ’’.</gatha>
    <hangnum nr="317"/>
    <gatha type="1"> ‘‘Abbhutaṃ  vata vāseṭṭhi, vācaṃ bhāsasi edisiṃ;</gatha>
    <gatha type="last">Kassa tvaṃ dhammamaññāya, giraṃ <note>[thiraṃ (sī.)]</note> bhāsasi edisiṃ’’.</gatha>
    <hangnum nr="318"/>
    <gatha type="1"> ‘‘Esa brāhmaṇa sambuddho, nagaraṃ mithilaṃ pati;</gatha>
    <gatha type="last">Sabbadukkhappahānāya, dhammaṃ desesi pāṇinaṃ.</gatha>
    <hangnum nr="319"/>
    <gatha type="1"> ‘‘Tassa brahme <note>[brāhmaṇa (sī. syā.)]</note> arahato, dhammaṃ sutvā nirūpadhiṃ;</gatha>
    <gatha type="last">Tattha viññātasaddhammā, puttasokaṃ byapānudiṃ’’.</gatha>
    <hangnum nr="320"/>
    <gatha type="1"> ‘‘So  ahampi gamissāmi, nagaraṃ mithilaṃ pati;</gatha>
    <gatha type="last">Appeva maṃ so bhagavā, sabbadukkhā pamocaye’’.</gatha>
    <hangnum nr="321"/>
    <gatha type="1"> Addasa  brāhmaṇo buddhaṃ, vippamuttaṃ nirūpadhiṃ;</gatha>
    <gatha type="last">Svassa dhammamadesesi, muni dukkhassa pāragū.</gatha>
    <hangnum nr="322"/>
    <gatha type="1"> Dukkhaṃ dukkhasamuppādaṃ, dukkhassa ca atikkamaṃ;</gatha>
    <gatha type="last">Ariyaṃ caṭṭhaṅgikaṃ maggaṃ, dukkhūpasamagāminaṃ.</gatha>
    <hangnum nr="323"/>
    <gatha type="1"> Tattha viññātasaddhammo, pabbajjaṃ samarocayi;</gatha>
    <gatha type="last">Sujāto tīhi rattīhi, tisso vijjā aphassayi.</gatha>
    <hangnum nr="324"/>
    <gatha type="1"> ‘‘Ehi sārathi gacchāhi, rathaṃ niyyādayāhimaṃ;</gatha>
    <gatha type="2">Ārogyaṃ brāhmaṇiṃ vajja <note>[vajjā (sī.)]</note>, ‘pabbaji <note>[pabbajito (sī.)]</note> dāni brāhmaṇo;</gatha>
    <gatha type="last">Sujāto tīhi rattīhi, tisso vijjā aphassayi’’’.</gatha>
    <hangnum nr="325"/>
    <gatha type="1"> Tato ca rathamādāya, sahassañcāpi sārathi;</gatha>
    <gatha type="2">Ārogyaṃ  brāhmaṇivoca, ‘‘pabbaji dāni brāhmaṇo;</gatha>
    <gatha type="last">Sujāto tīhi rattīhi, tisso vijjā aphassayi’’.</gatha>
    <hangnum nr="326"/>
    <gatha type="1"> ‘‘Etañcāhaṃ assarathaṃ, sahassañcāpi sārathi;</gatha>
    <gatha type="last">Tevijjaṃ brāhmaṇaṃ sutvā <note>[ñatvā (sī.)]</note>, puṇṇapattaṃ dadāmi te’’.</gatha>
    <hangnum nr="327"/>
    <gatha type="1"> ‘‘Tuyheva hotvassaratho, sahassañcāpi brāhmaṇi;</gatha>
    <gatha type="last">Ahampi pabbajissāmi, varapaññassa santike’’.</gatha>
    <hangnum nr="328"/>
    <gatha type="1"> ‘‘Hatthī  gavassaṃ maṇikuṇḍalañca, phītañcimaṃ gahavibhavaṃ pahāya;</gatha>
    <gatha type="2">Pitā pabbajito tuyhaṃ, bhuñja bhogāni sundari; Tuvaṃ dāyādikā kule’’.</gatha>
    <hangnum nr="329"/>
    <gatha type="1"> ‘‘Hatthī gavassaṃ maṇikuṇḍalañca, rammaṃ cimaṃ gahavibhavaṃ pahāya;</gatha>
    <gatha type="last">Pitā pabbajito mayhaṃ, puttasokena aṭṭito;</gatha>
    <gatha type="last">Ahampi pabbajissāmi, bhātusokena aṭṭitā’’.</gatha>
    <hangnum nr="330"/>
    <gatha type="1"> ‘‘So te ijjhatu saṅkappo, yaṃ tvaṃ patthesi sundarī;</gatha>
    <gatha type="2">Uttiṭṭhapiṇḍo uñcho ca, paṃsukūlañca cīvaraṃ;</gatha>
    <gatha type="last">Etāni abhisambhontī, paraloke anāsavā’’.</gatha>
    <hangnum nr="331"/>
    <gatha type="1"> ‘‘Sikkhamānāya  me ayye, dibbacakkhu visodhitaṃ;</gatha>
    <gatha type="last">Pubbenivāsaṃ jānāmi, yattha me vusitaṃ pure.</gatha>
    <hangnum nr="332"/>
    <gatha type="1"> ‘‘Tuvaṃ  nissāya kalyāṇī, therī saṅghassa sobhane;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="333"/>
    <gatha type="1"> ‘‘Anujānāhi me ayye, icche sāvatthi gantave;</gatha>
    <gatha type="last">Sīhanādaṃ nadissāmi, buddhaseṭṭhassa santike’’.</gatha>
    <hangnum nr="334"/>
    <gatha type="1"> ‘‘Passa sundari satthāraṃ, hemavaṇṇaṃ harittacaṃ;</gatha>
    <gatha type="last">Adantānaṃ dametāraṃ, sambuddhamakutobhayaṃ’’.</gatha>
    <hangnum nr="335"/>
    <gatha type="1"> ‘‘Passa sundarimāyantiṃ, vippamuttaṃ nirūpadhiṃ;</gatha>
    <gatha type="last">Vītarāgaṃ visaṃyuttaṃ, katakiccamanāsavaṃ.</gatha>
    <hangnum nr="336"/>
    <gatha type="1"> ‘‘Bārāṇasīto nikkhamma, tava santikamāgatā;</gatha>
    <gatha type="last">Sāvikā te mahāvīra, pāde vandati sundarī’’.</gatha>
    <hangnum nr="337"/>
    <gatha type="1"> ‘‘Tuvaṃ buddho tuvaṃ satthā, tuyhaṃ dhītāmhi brāhmaṇa;</gatha>
    <gatha type="last">Orasā mukhato jātā, katakiccā anāsavā’’.</gatha>
    <hangnum nr="338"/>
    <gatha type="1"> ‘‘Tassā  te svāgataṃ bhadde, tato <note>[atho (ka.)]</note> te adurāgataṃ;</gatha>
    <gatha type="2">Evañhi dantā āyanti, satthu pādāni vandikā;</gatha>
    <gatha type="last">Vītarāgā visaṃyuttā, katakiccā anāsavā’’.</gatha>
    <centered>… Sundarī therī….</centered>
    <subhead>5. Subhākammāradhītutherīgāthā</subhead>
    <hangnum nr="339"/>
    <gatha type="1"> ‘‘Daharāhaṃ suddhavasanā, yaṃ pure dhammamassuṇiṃ;</gatha>
    <gatha type="last">Tassā me appamattāya, saccābhisamayo ahu.</gatha>
    <hangnum nr="340"/>
    <gatha type="1"> ‘‘Tatohaṃ sabbakāmesu, bhusaṃ aratimajjhagaṃ;</gatha>
    <gatha type="last">Sakkāyasmiṃ bhayaṃ disvā, nekkhammameva <note>[nekkhammaññeva (sī.), nekkhammasseva (syā.)]</note> pīhaye.</gatha>
    <hangnum nr="341"/>
    <gatha type="1"> ‘‘Hitvānahaṃ  ñātigaṇaṃ, dāsakammakarāni ca;</gatha>
    <gatha type="last">Gāmakhettāni phītāni, ramaṇīye pamodite.</gatha>
    <hangnum nr="342"/>
    <gatha type="1"> ‘‘Pahāyahaṃ  pabbajitā, sāpateyyamanappakaṃ;</gatha>
    <gatha type="last">Evaṃ saddhāya nikkhamma, saddhamme suppavedite.</gatha>
    <hangnum nr="343"/>
    <gatha type="1"> ‘‘Netaṃ <note>[na metaṃ (sī. syā.)]</note> assa patirūpaṃ, ākiñcaññañhi patthaye;</gatha>
    <gatha type="last">Yo <note>[yā (syā.)]</note> jātarūpaṃ rajataṃ, chaḍḍetvā <note>[thapetvā (ka.)]</note> punarāgame <note>[punarāgahe (ka.)]</note>.</gatha>
    <hangnum nr="344"/>
    <gatha type="1"> ‘‘Rajataṃ  jātarūpaṃ vā, na bodhāya na santiyā;</gatha>
    <gatha type="last">Netaṃ samaṇasāruppaṃ, na etaṃ ariyaddhanaṃ.</gatha>
    <hangnum nr="345"/>
    <gatha type="1"> ‘‘Lobhanaṃ madanañcetaṃ, mohanaṃ rajavaḍḍhanaṃ;</gatha>
    <gatha type="last">Sāsaṅkaṃ bahuāyāsaṃ, natthi cettha dhuvaṃ ṭhiti.</gatha>
    <hangnum nr="346"/>
    <gatha type="1"> ‘‘Ettha rattā pamattā ca, saṅkiliṭṭhamanā narā;</gatha>
    <gatha type="last">Aññamaññena byāruddhā, puthu kubbanti medhagaṃ.</gatha>
    <hangnum nr="347"/>
    <gatha type="1"> ‘‘Vadho bandho parikleso, jāni sokapariddavo;</gatha>
    <gatha type="last">Kāmesu adhipannānaṃ, dissate byasanaṃ bahuṃ.</gatha>
    <hangnum nr="348"/>
    <gatha type="1"> ‘‘Taṃ maṃ ñātī amittāva, kiṃ vo kāmesu yuñjatha;</gatha>
    <gatha type="last">Jānātha maṃ pabbajitaṃ, kāmesu bhayadassiniṃ.</gatha>
    <hangnum nr="349"/>
    <gatha type="1"> ‘‘Na  hiraññasuvaṇṇena, parikkhīyanti āsavā;</gatha>
    <gatha type="last">Amittā vadhakā kāmā, sapattā sallabandhanā.</gatha>
    <hangnum nr="350"/>
    <gatha type="1"> ‘‘Taṃ  maṃ ñātī amittāva, kiṃ vo kāmesu yuñjatha;</gatha>
    <gatha type="last">Jānātha maṃ pabbajitaṃ, muṇḍaṃ saṅghāṭipārutaṃ.</gatha>
    <hangnum nr="351"/>
    <gatha type="1"> ‘‘Uttiṭṭhapiṇḍo uñcho ca, paṃsukūlañca cīvaraṃ;</gatha>
    <gatha type="last">Etaṃ kho mama sāruppaṃ, anagārūpanissayo.</gatha>
    <hangnum nr="352"/>
    <gatha type="1"> ‘‘Vantā mahesīhi kāmā, ye dibbā ye ca mānusā;</gatha>
    <gatha type="last">Khemaṭṭhāne vimuttā te, pattā te acalaṃ sukhaṃ.</gatha>
    <hangnum nr="353"/>
    <gatha type="1"> ‘‘Māhaṃ kāmehi saṅgacchiṃ, yesu tāṇaṃ na vijjati;</gatha>
    <gatha type="last">Amittā vadhakā kāmā, aggikkhandhūpamā dukhā.</gatha>
    <hangnum nr="354"/>
    <gatha type="1"> ‘‘Paripantho  esa bhayo, savighāto sakaṇṭako;</gatha>
    <gatha type="last">Gedho suvisamo ceso <note>[lepo (sī.)]</note>, mahanto mohanāmukho.</gatha>
    <hangnum nr="355"/>
    <gatha type="1"> ‘‘Upasaggo bhīmarūpo, kāmā sappasirūpamā;</gatha>
    <gatha type="last">Ye bālā abhinandanti, andhabhūtā puthujjanā.</gatha>
    <hangnum nr="356"/>
    <gatha type="1"> ‘‘Kāmapaṅkena sattā hi, bahū loke aviddasū;</gatha>
    <gatha type="last">Pariyantaṃ na jānanti, jātiyā maraṇassa ca.</gatha>
    <hangnum nr="357"/>
    <gatha type="1"> ‘‘Duggatigamanaṃ maggaṃ, manussā kāmahetukaṃ;</gatha>
    <gatha type="last">Bahuṃ ve paṭipajjanti, attano rogamāvahaṃ.</gatha>
    <hangnum nr="358"/>
    <gatha type="1"> ‘‘Evaṃ  amittajananā, tāpanā saṃkilesikā;</gatha>
    <gatha type="last">Lokāmisā bandhanīyā, kāmā maraṇabandhanā <note>[caraṇabandhanā (sī.)]</note>.</gatha>
    <hangnum nr="359"/>
    <gatha type="1"> ‘‘Ummādanā  ullapanā, kāmā cittappamaddino;</gatha>
    <gatha type="last">Sattānaṃ saṅkilesāya, khippaṃ <note>[khipaṃ (sī.)]</note> mārena oḍḍitaṃ.</gatha>
    <hangnum nr="360"/>
    <gatha type="1"> ‘‘Anantādīnavā kāmā, bahudukkhā mahāvisā;</gatha>
    <gatha type="last">Appassādā  raṇakarā, sukkapakkhavisosanā <note>[visosakā (sī.)]</note>.</gatha>
    <hangnum nr="361"/>
    <gatha type="1"> ‘‘Sāhaṃ etādisaṃ katvā, byasanaṃ kāmahetukaṃ;</gatha>
    <gatha type="last">Na taṃ paccāgamissāmi, nibbānābhiratā sadā.</gatha>
    <hangnum nr="362"/>
    <gatha type="1"> ‘‘Raṇaṃ karitvā <note>[taritvā (sī.)]</note> kāmānaṃ, sītibhāvābhikaṅkhinī;</gatha>
    <gatha type="last">Appamattā vihassāmi, sabbasaṃyojanakkhaye.</gatha>
    <hangnum nr="363"/>
    <gatha type="1"> ‘‘Asokaṃ virajaṃ khemaṃ, ariyaṭṭhaṅgikaṃ ujuṃ;</gatha>
    <gatha type="last">Taṃ maggaṃ anugacchāmi, yena tiṇṇā mahesino’’.</gatha>
    <hangnum nr="364"/>
    <gatha type="1"> Imaṃ passatha dhammaṭṭhaṃ, subhaṃ kammāradhītaraṃ;</gatha>
    <gatha type="last">Anejaṃ upasampajja, rukkhamūlamhi jhāyati.</gatha>
    <hangnum nr="365"/>
    <gatha type="1"> Ajjaṭṭhamī pabbajitā, saddhā saddhammasobhanā;</gatha>
    <gatha type="last">Vinītuppalavaṇṇāya, tevijjā maccuhāyinī.</gatha>
    <hangnum nr="366"/>
    <gatha type="1"> Sāyaṃ  bhujissā anaṇā, bhikkhunī bhāvitindriyā;</gatha>
    <gatha type="last">Sabbayogavisaṃyuttā, katakiccā anāsavā.</gatha>
    <hangnum nr="367"/>
    <gatha type="1"> Taṃ sakko devasaṅghena, upasaṅkamma iddhiyā;</gatha>
    <gatha type="last">Namassati bhūtapati, subhaṃ kammāradhītaranti.</gatha>
    <centered>… Subhā kammāradhītā therī….</centered>
    <centered>Vīsatinipāto niṭṭhito.</centered>
  </text>
</tree>
