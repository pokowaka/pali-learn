<?xml version='1.0' encoding='UTF-8'?>
<tree text="11. Dv&#x101;dasakanip&#x101;to" target="text">
  <text>
    <subhead>1. Uppalavaṇṇātherīgāthā</subhead>
    <hangnum nr="224"/>
    <gatha type="1"> ‘‘Ubho  mātā ca dhītā ca, mayaṃ āsuṃ <note>[ābhuṃ (sī.)]</note> sapattiyo;</gatha>
    <gatha type="last">Tassā me ahu saṃvego, abbhuto lomahaṃsano.</gatha>
    <hangnum nr="225"/>
    <gatha type="1"> ‘‘Dhiratthu kāmā asucī, duggandhā bahukaṇṭakā;</gatha>
    <gatha type="last">Yattha mātā ca dhītā ca, sabhariyā mayaṃ ahuṃ.</gatha>
    <hangnum nr="226"/>
    <gatha type="1"> ‘‘Kāmesvādīnavaṃ  disvā, nekkhammaṃ daṭṭhu khemato;</gatha>
    <gatha type="last">Sā pabbajjiṃ rājagahe, agārasmānagāriyaṃ.</gatha>
    <hangnum nr="227"/>
    <gatha type="1"> ‘‘Pubbenivāsaṃ jānāmi, dibbacakkhuṃ visodhitaṃ;</gatha>
    <gatha type="last">Cetopariccañāṇañca, sotadhātu visodhitā.</gatha>
    <hangnum nr="228"/>
    <gatha type="1"> ‘‘Iddhīpi me sacchikatā, patto me āsavakkhayo;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ.</gatha>
    <hangnum nr="229"/>
    <gatha type="1"> ‘‘Iddhiyā  abhinimmitvā, caturassaṃ rathaṃ ahaṃ;</gatha>
    <gatha type="last">Buddhassa pāde vanditvā, lokanāthassa tādino’’ <note>[sirīmato (syā. ka.)]</note>.</gatha>
    <hangnum nr="230"/>
    <gatha type="1"> ‘‘Supupphitaggaṃ upagamma pādapaṃ, ekā tuvaṃ tiṭṭhasi sālamūle <note>[rukkhamūle (syā. ka.)]</note>;</gatha>
    <gatha type="last">Na cāpi te dutiyo atthi koci, na tvaṃ bāle bhāyasi dhuttakānaṃ’’.</gatha>
    <hangnum nr="231"/>
    <gatha type="1"> ‘‘Sataṃ sahassānipi dhuttakānaṃ, samāgatā edisakā bhaveyyuṃ;</gatha>
    <gatha type="last">Lomaṃ na iñje napi sampavedhe, kiṃ me tuvaṃ māra karissaseko.</gatha>
    <hangnum nr="232"/>
    <gatha type="1"> ‘‘Esā antaradhāyāmi, kucchiṃ vā pavisāmi te;</gatha>
    <gatha type="last">Bhamukantare tiṭṭhāmi, tiṭṭhantiṃ maṃ na dakkhasi.</gatha>
    <hangnum nr="233"/>
    <gatha type="1"> ‘‘Cittamhi  vasībhūtāhaṃ, iddhipādā subhāvitā;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ.</gatha>
    <hangnum nr="234"/>
    <gatha type="1"> ‘‘Sattisūlūpamā kāmā, khandhāsaṃ adhikuṭṭanā;</gatha>
    <gatha type="last">Yaṃ tvaṃ ‘kāmaratiṃ’ brūsi, ‘aratī’ dāni sā mama.</gatha>
    <hangnum nr="235"/>
    <gatha type="1"> ‘‘Sabbattha  vihatā nandī, tamokhandho padālito;</gatha>
    <gatha type="last">Evaṃ jānāhi pāpima, nihato tvamasi antakā’’ti.</gatha>
    <centered>… Uppalavaṇṇā therī….</centered>
    <centered>Dvādasanipāto niṭṭhito.</centered>
  </text>
</tree>
