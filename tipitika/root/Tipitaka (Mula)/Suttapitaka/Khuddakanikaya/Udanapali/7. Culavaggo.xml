<?xml version='1.0' encoding='UTF-8'?>
<tree text="7. C&#x16B;&#x1E37;avaggo" target="text">
  <text>
    <subhead>1. Paṭhamalakuṇḍakabhaddiyasuttaṃ</subhead>
    <paragraph nr="61"> Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā sāriputto āyasmantaṃ lakuṇḍakabhaddiyaṃ anekapariyāyena dhammiyā kathāya sandasseti samādapeti <note>[samādāpeti (?)]</note> samuttejeti sampahaṃseti.</paragraph>
    <paragraph>Atha  kho āyasmato lakuṇḍakabhaddiyassa āyasmatā sāriputtena anekapariyāyena dhammiyā  kathāya sandassiyamānassa samādapiyamānassa samuttejiyamānassa sampahaṃsiyamānassa anupādāya āsavehi cittaṃ vimucci.</paragraph>
    <paragraph>Addasā kho bhagavā āyasmantaṃ lakuṇḍakabhaddiyaṃ āyasmatā sāriputtena anekapariyāyena dhammiyā kathāya sandassiyamānaṃ samādapiyamānaṃ samuttejiyamānaṃ sampahaṃsiyamānaṃ anupādāya āsavehi cittaṃ vimuttaṃ <note>[vimuttacittaṃ (?)]</note>.</paragraph>
    <paragraph>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi –</paragraph>
    <gatha type="1">‘‘Uddhaṃ adho sabbadhi vippamutto, ayaṃhamasmīti <note>[ayamahamasmīti (sī. syā. pī.)]</note> anānupassī;</gatha>
    <gatha type="last">Evaṃ vimutto udatāri oghaṃ, atiṇṇapubbaṃ apunabbhavāyā’’ti. paṭhamaṃ;</gatha>
    <subhead>2. Dutiyalakuṇḍakabhaddiyasuttaṃ</subhead>
    <paragraph nr="62"> Evaṃ me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā sāriputto āyasmantaṃ lakuṇḍakabhaddiyaṃ sekhaṃ <note>[sekkhoti (syā.), sekhoti (pī.)]</note> maññamāno bhiyyosomattāya anekapariyāyena dhammiyā kathāya sandasseti samādapeti samuttejeti sampahaṃseti.</paragraph>
    <paragraph>Addasā  kho bhagavā āyasmantaṃ sāriputtaṃ āyasmantaṃ lakuṇḍakabhaddiyaṃ sekhaṃ maññamānaṃ bhiyyosomattāya  anekapariyāyena dhammiyā kathāya sandassentaṃ samādapentaṃ samuttejentaṃ sampahaṃsentaṃ.</paragraph>
    <paragraph>Atha kho bhagavā  etamatthaṃ viditvā tāyaṃ velāyaṃ imaṃ udānaṃ udānesi –</paragraph>
    <gatha type="1">‘‘Acchecchi <note>[acchejji (ka. sī.), acchijji (ka. sī. syā.), achijji (ka.)]</note> vaṭṭaṃ byagā nirāsaṃ, visukkhā saritā na sandati;</gatha>
    <gatha type="last">Chinnaṃ vaṭṭaṃ na vattati, esevanto dukkhassā’’ti. dutiyaṃ;</gatha>
    <subhead>3. Paṭhamasattasuttaṃ</subhead>
    <paragraph nr="63"> Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sāvatthiyā manussā yebhuyyena kāmesu ativelaṃ sattā ( ) <note>[(honti) (bahūsu) aṭṭhakathāya saṃsandetabbaṃ]</note> rattā giddhā gadhitā <note>[gathitā (sī.)]</note> mucchitā ajjhopannā sammattakajātā kāmesu viharanti.</paragraph>
    <paragraph>Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ – ‘‘idha, bhante, sāvatthiyā manussā yebhuyyena kāmesu ativelaṃ sattā rattā giddhā gadhitā mucchitā ajjhopannā sammattakajātā kāmesu viharantī’’ti.</paragraph>
    <paragraph>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi –</paragraph>
    <gatha type="1">‘‘Kāmesu sattā kāmasaṅgasattā,</gatha>
    <gatha type="2">Saṃyojane vajjamapassamānā;</gatha>
    <gatha type="3">Na  hi jātu saṃyojanasaṅgasattā,</gatha>
    <gatha type="last">Oghaṃ tareyyuṃ vipulaṃ mahanta’’nti. tatiyaṃ;</gatha>
    <subhead>4. Dutiyasattasuttaṃ</subhead>
    <paragraph nr="64"> Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sāvatthiyā manussā yebhuyyena kāmesu sattā ( ) <note>[(honti) (bahūsu) aṭṭhakathāya saṃsandetabbaṃ]</note> rattā giddhā gadhitā mucchitā ajjhopannā andhīkatā sammattakajātā kāmesu viharanti.</paragraph>
    <paragraph>Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Addasā kho bhagavā sāvatthiyā te manusse yebhuyyena  kāmesu satte ratte giddhe gadhite mucchite ajjhopanne andhīkate sammattakajāte kāmesu viharante.</paragraph>
    <paragraph>Atha  kho bhagavā etamatthaṃ viditvā tāyaṃ velāyaṃ imaṃ udānaṃ udānesi –</paragraph>
    <gatha type="1">‘‘Kāmandhā jālasañchannā, taṇhāchadanachāditā;</gatha>
    <gatha type="2">Pamattabandhunā baddhā, macchāva kumināmukhe;</gatha>
    <gatha type="last">Jarāmaraṇamanventi <note>[jarāmaraṇaṃ gacchanti (sī. syā.)]</note>, vaccho khīrapakova mātara’’nti. catutthaṃ;</gatha>
    <subhead>5. Aparalakuṇḍakabhaddiyasuttaṃ</subhead>
    <paragraph nr="65"> Evaṃ me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā lakuṇḍakabhaddiyo sambahulānaṃ bhikkhūnaṃ piṭṭhito piṭṭhito yena bhagavā tenupasaṅkami.</paragraph>
    <paragraph>Addasā kho bhagavā āyasmantaṃ lakuṇḍakabhaddiyaṃ dūratova sambahulānaṃ bhikkhūnaṃ piṭṭhito piṭṭhito āgacchantaṃ dubbaṇṇaṃ duddasikaṃ okoṭimakaṃ yebhuyyena bhikkhūnaṃ paribhūtarūpaṃ . Disvāna bhikkhū āmantesi –</paragraph>
    <paragraph>‘‘Passatha no tumhe, bhikkhave, etaṃ bhikkhuṃ dūratova sambahulānaṃ bhikkhūnaṃ piṭṭhito piṭṭhito āgacchantaṃ dubbaṇṇaṃ duddasikaṃ okoṭimakaṃ yebhuyyena bhikkhūnaṃ paribhūtarūpa’’nti? ‘‘Evaṃ, bhante’’ti.</paragraph>
    <paragraph>‘‘Eso , bhikkhave, bhikkhu mahiddhiko mahānubhāvo. Na ca sā samāpatti sulabharūpā yā tena bhikkhunā asamāpannapubbā. Yassa catthāya <note>[yassatthāya (sī. ka.)]</note> kulaputtā sammadeva agārasmā anagāriyaṃ pabbajanti tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī’’ti.</paragraph>
    <paragraph>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi –</paragraph>
    <gatha type="1">‘‘Nelaṅgo setapacchādo, ekāro vattatī ratho;</gatha>
    <gatha type="last">Anīghaṃ passa āyantaṃ, chinnasotaṃ abandhana’’nti. pañcamaṃ;</gatha>
    <subhead>6. Taṇhāsaṅkhayasuttaṃ</subhead>
    <paragraph nr="66"> Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena  āyasmā aññāsikoṇḍañño <note>[aññātakoṇḍañño (sabbattha)]</note> bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya taṇhāsaṅkhayavimuttiṃ paccavekkhamāno.</paragraph>
    <paragraph>Addasā kho bhagavā āyasmantaṃ aññāsikoṇḍaññaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya taṇhāsaṅkhayavimuttiṃ paccavekkhamānaṃ.</paragraph>
    <paragraph>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi –</paragraph>
    <gatha type="1">‘‘Yassa mūlaṃ chamā natthi, paṇṇā natthi kuto latā;</gatha>
    <gatha type="2">Taṃ  dhīraṃ bandhanā muttaṃ, ko taṃ ninditumarahati;</gatha>
    <gatha type="last">Devāpi naṃ pasaṃsanti, brahmunāpi pasaṃsito’’ti. chaṭṭhaṃ;</gatha>
    <subhead>7. Papañcakhayasuttaṃ</subhead>
    <paragraph nr="67"> Evaṃ me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā attano papañcasaññāsaṅkhāpahānaṃ paccavekkhamāno nisinno hoti.</paragraph>
    <paragraph>Atha  kho bhagavā attano papañcasaññāsaṅkhāpahānaṃ viditvā tāyaṃ velāyaṃ imaṃ udānaṃ udānesi –</paragraph>
    <gatha type="1">‘‘Yassa papañcā ṭhiti ca natthi,</gatha>
    <gatha type="2">Sandānaṃ palighañca vītivatto;</gatha>
    <gatha type="3">Taṃ nittaṇhaṃ muniṃ carantaṃ,</gatha>
    <gatha type="last">Nāvajānāti sadevakopi loko’’ti. sattamaṃ;</gatha>
    <subhead>8. Kaccānasuttaṃ</subhead>
    <paragraph nr="68"> Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā mahākaccāno bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ parimukhaṃ sūpaṭṭhitāya.</paragraph>
    <paragraph>Addasā kho bhagavā āyasmantaṃ mahākaccānaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ parimukhaṃ sūpaṭṭhitāya.</paragraph>
    <paragraph>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi –</paragraph>
    <gatha type="1">‘‘Yassa  siyā sabbadā sati,</gatha>
    <gatha type="2">Satataṃ kāyagatā upaṭṭhitā;</gatha>
    <gatha type="3">No  cassa no ca me siyā,</gatha>
    <gatha type="2">Na bhavissati na ca me bhavissati;</gatha>
    <gatha type="1">Anupubbavihāri tattha so,</gatha>
    <gatha type="last">Kāleneva tare visattika’’nti. aṭṭhamaṃ;</gatha>
    <subhead>9. Udapānasuttaṃ</subhead>
    <paragraph nr="69"> Evaṃ me sutaṃ – ekaṃ samayaṃ bhagavā mallesu cārikaṃ caramāno mahatā bhikkhusaṅghena saddhiṃ yena thūṇaṃ <note>[thūnaṃ (sī. syā. pī.)]</note> nāma mallānaṃ brāhmaṇagāmo tadavasari. Assosuṃ kho thūṇeyyakā brāhmaṇagahapatikā – ‘‘samaṇo khalu, bho, gotamo sakyaputto sakyakulā pabbajito mallesu cārikaṃ caramāno  mahatā bhikkhusaṅghena saddhiṃ thūṇaṃ anuppatto’’ti.( ) <note>[(atha kho te thūṇeyyakā brāhmaṇagahapatikā) (?)]</note> Udapānaṃ tiṇassa ca bhusassa ca yāva mukhato pūresuṃ – ‘‘mā te muṇḍakā samaṇakā pānīyaṃ apaṃsū’’ti.</paragraph>
    <paragraph>Atha kho bhagavā maggā okkamma yena rukkhamūlaṃ tenupasaṅkami; upasaṅkamitvā paññatte āsane nisīdi. Nisajja kho bhagavā āyasmantaṃ ānandaṃ āmantesi – ‘‘iṅgha me tvaṃ, ānanda, etamhā udapānā pānīyaṃ āharā’’ti.</paragraph>
    <paragraph>Evaṃ  vutte, āyasmā ānando bhagavantaṃ etadavoca – ‘‘idāni so, bhante, udapāno thūṇeyyakehi brāhmaṇagahapatikehi tiṇassa ca bhusassa ca yāva mukhato pūrito – ‘mā te muṇḍakā samaṇakā pānīyaṃ apaṃsū’’’ti.</paragraph>
    <paragraph>Dutiyampi kho…pe…  tatiyampi kho bhagavā āyasmantaṃ ānandaṃ āmantesi – ‘‘iṅgha me tvaṃ, ānanda, etamhā udapānā pānīyaṃ āharā’’ti. ‘‘Evaṃ, bhante’’ti kho āyasmā ānando bhagavato paṭissutvā pattaṃ gahetvā yena so udapāno tenupasaṅkami. Atha kho so udapāno āyasmante ānande upasaṅkamante sabbaṃ taṃ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto <note>[vissando (ka.)]</note> maññe aṭṭhāsi.</paragraph>
    <paragraph>Atha kho āyasmato ānandassa etadahosi – ‘‘acchariyaṃ vata, bho, abbhutaṃ vata, bho, tathāgatassa mahiddhikatā mahānubhāvatā! Ayañhi so udapāno mayi upasaṅkamante sabbaṃ taṃ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe ṭhito’’ti!! Pattena pānīyaṃ ādāya yena  bhagavā tenupasaṅkami; upasaṅkamitvā bhagavantaṃ etadavoca – ‘‘acchariyaṃ, bhante, abbhutaṃ, bhante, tathāgatassa mahiddhikatā mahānubhāvatā! Ayañhi so, bhante, udapāno mayi upasaṅkamante sabbaṃ taṃ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe aṭṭhāsi!! Pivatu bhagavā pānīyaṃ, pivatu sugato pānīya’’nti.</paragraph>
    <paragraph>Atha  kho bhagavā etamatthaṃ viditvā tāyaṃ velāyaṃ imaṃ udānaṃ udānesi –</paragraph>
    <gatha type="1">‘‘Kiṃ  kayirā udapānena,</gatha>
    <gatha type="2">Āpā ce sabbadā siyuṃ;</gatha>
    <gatha type="3">Taṇhāya mūlato chetvā,</gatha>
    <gatha type="last">Kissa pariyesanaṃ care’’ti. navamaṃ;</gatha>
    <subhead>10. Utenasuttaṃ</subhead>
    <paragraph nr="70"> Evaṃ  me sutaṃ – ekaṃ samayaṃ bhagavā kosambiyaṃ viharati ghositārāme. Tena kho pana samayena rañño utenassa <note>[udenassa (sī. syā. pī.)]</note> uyyānagatassa antepuraṃ daḍḍhaṃ hoti, pañca ca itthisatāni <note>[pañca itthisatāni (sī. syā. pī.)]</note> kālaṅkatāni honti sāmāvatīpamukhāni.</paragraph>
    <paragraph>Atha kho sambahulā bhikkhū pubbaṇhasamayaṃ nivāsetvā pattacīvaramādāya kosambiṃ piṇḍāya pāvisiṃsu. Kosambiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ – ‘‘idha, bhante, rañño utenassa uyyānagatassa antepuraṃ daḍḍhaṃ, pañca ca itthisatāni kālaṅkatāni sāmāvatīpamukhāni. Tāsaṃ, bhante, upāsikānaṃ kā gati ko abhisamparāyo’’ti?</paragraph>
    <paragraph>‘‘Santettha, bhikkhave, upāsikāyo sotāpannā, santi sakadāgāminiyo, santi anāgāminiyo. Sabbā tā, bhikkhave, upāsikāyo anipphalā kālaṅkatā’’ti.</paragraph>
    <paragraph>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi –</paragraph>
    <gatha type="1">‘‘Mohasambandhano loko, bhabbarūpova dissati;</gatha>
    <gatha type="2">Upadhibandhano <note>[upadhisambandhano (ka. sī.)]</note> bālo, tamasā parivārito;</gatha>
    <gatha type="last">Sassatoriva <note>[sassati viya (ka. sī.)]</note> khāyati, passato natthi kiñcana’’nti. dasamaṃ;</gatha>
    <paragraph>Tassuddānaṃ –</paragraph>
    <gatha type="1">Dve  bhaddiyā dve ca sattā, lakuṇḍako taṇhākhayo;</gatha>
    <gatha type="last">Papañcakhayo ca kaccāno, udapānañca utenoti.</gatha>
    <centered>Cūḷavaggo <note>[cullavaggo (sī.), cūlavaggo (pī.)]</note> sattamo niṭṭhito.</centered>
  </text>
</tree>
