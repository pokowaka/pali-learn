<?xml version='1.0' encoding='UTF-8'?>
<tree text="1. Ekakanip&#x101;to" target="text">
  <text>
    <centered> Namo tassa bhagavato arahato sammāsambuddhassa</centered>
    <subsubhead>Nidānagāthā</subsubhead>
    <gatha type="1">Sīhānaṃva  nadantānaṃ, dāṭhīnaṃ girigabbhare;</gatha>
    <gatha type="last">Suṇātha bhāvitattānaṃ, gāthā atthūpanāyikā <note>[attūpanāyikā (sī. ka.)]</note>.</gatha>
    <gatha type="1">Yathānāmā yathāgottā, yathādhammavihārino;</gatha>
    <gatha type="last">Yathādhimuttā sappaññā, vihariṃsu atanditā.</gatha>
    <gatha type="1">Tattha tattha vipassitvā, phusitvā accutaṃ padaṃ;</gatha>
    <gatha type="last">Katantaṃ paccavekkhantā, imamatthamabhāsisuṃ.</gatha>
    <title>1. Paṭhamavaggo</title>
    <subhead>1. Subhūtittheragāthā</subhead>
    <hangnum nr="1"/>
    <gatha type="1"> ‘‘Channā  me kuṭikā sukhā nivātā, vassa deva yathāsukhaṃ;</gatha>
    <gatha type="last">Cittaṃ me susamāhitaṃ vimuttaṃ, ātāpī viharāmi vassa devā’’ti.</gatha>
    <paragraph>Itthaṃ sudaṃ <note>[itthaṃ sumaṃ (ka. aṭṭha.)]</note> āyasmā subhūtitthero gāthaṃ abhāsitthāti.</paragraph>
    <subhead>2. Mahākoṭṭhikattheragāthā</subhead>
    <hangnum nr="2"/>
    <gatha type="1"> ‘‘Upasanto  uparato, mantabhāṇī anuddhato;</gatha>
    <gatha type="last">Dhunāti pāpake dhamme, dumapattaṃva māluto’’ti.</gatha>
    <paragraph>Itthaṃ sudaṃ āyasmā mahākoṭṭhiko <note>[mahākoṭṭhito (sī. syā.)]</note> thero gāthaṃ abhāsitthāti.</paragraph>
    <subhead>3. Kaṅkhārevatattheragāthā</subhead>
    <hangnum nr="3"/>
    <gatha type="1"> ‘‘Paññaṃ  imaṃ passa tathāgatānaṃ, aggi yathā pajjalito nisīthe;</gatha>
    <gatha type="last">Ālokadā cakkhudadā bhavanti, ye āgatānaṃ vinayanti kaṅkha’’nti.</gatha>
    <paragraph>Itthaṃ sudaṃ āyasmā kaṅkhārevato thero gāthaṃ abhāsitthāti.</paragraph>
    <subhead>4. Puṇṇattheragāthā</subhead>
    <hangnum nr="4"/>
    <gatha type="1"> ‘‘Sambhireva samāsetha, paṇḍitehatthadassibhi;</gatha>
    <gatha type="2">Atthaṃ mahantaṃ gambhīraṃ, duddasaṃ nipuṇaṃ aṇuṃ;</gatha>
    <gatha type="last">Dhīrā samadhigacchanti, appamattā vicakkhaṇā’’ti.</gatha>
    <paragraph>Itthaṃ sudaṃ āyasmā puṇṇo mantāṇiputto <note>[mantāniputto (syā. ka.)]</note> thero gāthaṃ abhāsitthāti.</paragraph>
    <subhead>5. Dabbattheragāthā</subhead>
    <hangnum nr="5"/>
    <gatha type="1"> ‘‘Yo  duddamiyo damena danto, dabbo santusito vitiṇṇakaṅkho;</gatha>
    <gatha type="last">Vijitāvī apetabheravo hi, dabbo so parinibbuto ṭhitatto’’ti.</gatha>
    <paragraph>Itthaṃ sudaṃ āyasmā dabbo thero gāthaṃ abhāsitthāti.</paragraph>
    <subhead>6. Sītavaniyattheragāthā</subhead>
    <hangnum nr="6"/>
    <gatha type="1"> ‘‘Yo  sītavanaṃ upagā bhikkhu, eko santusito samāhitatto;</gatha>
    <gatha type="last">Vijitāvī apetalomahaṃso, rakkhaṃ kāyagatāsatiṃ dhitimā’’ti.</gatha>
    <paragraph>Itthaṃ sudaṃ āyasmā sītavaniyo thero gāthaṃ abhāsitthāti.</paragraph>
    <subhead>7. Bhalliyattheragāthā</subhead>
    <hangnum nr="7"/>
    <gatha type="1"> ‘‘Yopānudī  maccurājassa senaṃ, naḷasetuṃva sudubbalaṃ mahogho;</gatha>
    <gatha type="last">Vijitāvī apetabheravo hi, danto so parinibbuto ṭhitatto’’ti.</gatha>
    <paragraph>Itthaṃ sudaṃ āyasmā bhalliyo thero gāthaṃ abhāsitthāti.</paragraph>
    <subhead>8. Vīrattheragāthā</subhead>
    <hangnum nr="8"/>
    <gatha type="1"> ‘‘Yo duddamiyo damena danto, vīro santusito vitiṇṇakaṅkho;</gatha>
    <gatha type="last">Vijitāvī apetalomahaṃso, vīro so parinibbuto ṭhitatto’’ti.</gatha>
    <paragraph>Itthaṃ sudaṃ āyasmā vīro thero gāthaṃ abhāsitthāti.</paragraph>
    <subhead>9. Pilindavacchattheragāthā</subhead>
    <hangnum nr="9"/>
    <gatha type="1"> ‘‘Svāgataṃ na durāgataṃ <note>[nāpagataṃ (sī. syā.)]</note>, nayidaṃ dumantitaṃ mama;</gatha>
    <gatha type="last">Saṃvibhattesu dhammesu, yaṃ seṭṭhaṃ tadupāgami’’nti.</gatha>
    <paragraph>Itthaṃ sudaṃ āyasmā pilindavaccho <note>[pilindivaccho (sī.)]</note> thero gāthaṃ abhāsitthāti.</paragraph>
    <subhead>10. Puṇṇamāsattheragāthā</subhead>
    <hangnum nr="10"/>
    <gatha type="1"> ‘‘Vihari  apekkhaṃ idha vā huraṃ vā, yo vedaūū samito yatatto;</gatha>
    <gatha type="last">Sabbesu dhammesu anūpalitto, lokassa jaññā udayabbayañcā’’ti.</gatha>
    <paragraph>Itthaṃ sudaṃ āyasmā puṇṇamāso thero gāthaṃ abhāsitthāti.</paragraph>
    <centered>Vaggo paṭhamo niṭṭhito.</centered>
    <paragraph>Tassuddānaṃ –</paragraph>
    <gatha type="1">Subhūti  koṭṭhiko thero, kaṅkhārevatasammato;</gatha>
    <gatha type="2">Mantāṇiputto dabbo ca, sītavaniyo ca bhalliyo;</gatha>
    <gatha type="last">Vīro pilindavaccho ca, puṇṇamāso tamonudoti.</gatha>
    <title>2. Dutiyavaggo</title>
    <subhead>1. Cūḷavacchattheragāthā</subhead>
    <hangnum nr="11"/>
    <gatha type="1"> ‘‘Pāmojjabahulo bhikkhu, dhamme buddhappavedite;</gatha>
    <gatha type="last">Adhigacche padaṃ santaṃ, saṅkhārūpasamaṃ sukha’’nti.</gatha>
    <centered>… Cūḷavaccho <note>[cūlagavaccho (sī.)]</note> thero….</centered>
    <subhead>2. Mahāvacchattheragāthā</subhead>
    <hangnum nr="12"/>
    <gatha type="1"> ‘‘Paññābalī sīlavatūpapanno, samāhito jhānarato satīmā;</gatha>
    <gatha type="last">Yadatthiyaṃ bhojanaṃ bhuñjamāno, kaṅkhetha kālaṃ idha vītarāgo’’ti.</gatha>
    <centered>… Mahāvaccho <note>[mahāgavaccho (sī.)]</note> thero….</centered>
    <subhead>3. Vanavacchattheragāthā</subhead>
    <hangnum nr="13"/>
    <gatha type="1"> ‘‘Nīlabbhavaṇṇā  rucirā, sītavārī sucindharā;</gatha>
    <gatha type="last">Indagopakasañchannā, te selā ramayanti ma’’nti.</gatha>
    <centered>… Vanavaccho thero….</centered>
    <subhead>4. Sivakasāmaṇeragāthā</subhead>
    <hangnum nr="14"/>
    <gatha type="1"> ‘‘Upajjhāyo  maṃ avaca, ito gacchāma sīvaka;</gatha>
    <gatha type="2">Gāme  me vasati kāyo, araññaṃ me gato mano;</gatha>
    <gatha type="last">Semānakopi gacchāmi, natthi saṅgo vijānata’’nti.</gatha>
    <centered>… Sivako sāmaṇero….</centered>
    <subhead>5. Kuṇḍadhānattheragāthā</subhead>
    <hangnum nr="15"/>
    <gatha type="1"> ‘‘Pañca chinde pañca jahe, pañca cuttari bhāvaye;</gatha>
    <gatha type="last">Pañcasaṅgātigo bhikkhu, oghatiṇṇoti vuccatī’’ti.</gatha>
    <centered>… Kuṇḍadhāno thero….</centered>
    <subhead>6. Belaṭṭhasīsattheragāthā</subhead>
    <hangnum nr="16"/>
    <gatha type="1"> ‘‘Yathāpi bhaddo ājañño, naṅgalāvattanī sikhī;</gatha>
    <gatha type="2">Gacchati appakasirena, evaṃ rattindivā mama;</gatha>
    <gatha type="last">Gacchanti appakasirena, sukhe laddhe nirāmise’’ti.</gatha>
    <centered>… Belaṭṭhasīso thero….</centered>
    <subhead>7. Dāsakattheragāthā</subhead>
    <hangnum nr="17"/>
    <gatha type="1"> ‘‘Middhī  yadā hoti mahagghaso ca, niddāyitā samparivattasāyī;</gatha>
    <gatha type="last">Mahāvarāhova nivāpapuṭṭho, punappunaṃ gabbhamupeti mando’’ti.</gatha>
    <centered>… Dāsako thero….</centered>
    <subhead>8. Siṅgālapituttheragāthā</subhead>
    <hangnum nr="18"/>
    <gatha type="1"> ‘‘Ahu  buddhassa dāyādo, bhikkhu bhesakaḷāvane;</gatha>
    <gatha type="2">Kevalaṃ aṭṭhisaññāya, apharī pathaviṃ <note>[paṭhaviṃ (sī. syā.)]</note> imaṃ;</gatha>
    <gatha type="last">Maññehaṃ kāmarāgaṃ so, khippameva pahissatī’’ti <note>[pahīyabhi (sabbattha pāḷiyaṃ)]</note>.</gatha>
    <centered>… Siṅgālapitā <note>[sīgālapitā (sī.)]</note> thero….</centered>
    <subhead>9. Kulattheragāthā</subhead>
    <hangnum nr="19"/>
    <gatha type="1"><note>[dha. pa. 80, 145 dhammapadepi]</note> ‘‘Udakaṃ  hi nayanti nettikā, usukārā namayanti <note>[damayanti (ka.)]</note> tejanaṃ;</gatha>
    <gatha type="last">Dāruṃ  namayanti tacchakā, attānaṃ damayanti subbatā’’ti.</gatha>
    <centered>… Kulo <note>[kuṇḍalo (sī.), kuḷo (syā. ka.)]</note> thero….</centered>
    <subhead>10. Ajitattheragāthā</subhead>
    <hangnum nr="20"/>
    <gatha type="1"> ‘‘Maraṇe me bhayaṃ natthi, nikanti natthi jīvite;</gatha>
    <gatha type="last">Sandehaṃ nikkhipissāmi, sampajāno paṭissato’’ti <note>[patissatoti (sī. syā.)]</note>;;</gatha>
    <centered>… Ajito thero ….</centered>
    <centered>Vaggo dutiyo niṭṭhito.</centered>
    <paragraph>Tassuddānaṃ –</paragraph>
    <gatha type="1">Cūḷavaccho mahāvaccho, vanavaccho ca sīvako;</gatha>
    <gatha type="2">Kuṇḍadhāno ca belaṭṭhi, dāsako ca tatopari;</gatha>
    <gatha type="last">Siṅgālapitiko thero, kulo ca ajito dasāti.</gatha>
    <title>3. Tatiyavaggo</title>
    <subhead>1. Nigrodhattheragāthā</subhead>
    <hangnum nr="21"/>
    <gatha type="1"> ‘‘Nāhaṃ bhayassa bhāyāmi, satthā no amatassa kovido;</gatha>
    <gatha type="last">Yattha bhayaṃ nāvatiṭṭhati, tena maggena vajanti bhikkhavo’’ti.</gatha>
    <centered>… Nigrodho thero….</centered>
    <subhead>2. Cittakattheragāthā</subhead>
    <hangnum nr="22"/>
    <gatha type="1"> ‘‘Nīlā  sugīvā sikhino, morā kārambhiyaṃ <note>[kāraṃviyaṃ (sī.), kāraviyaṃ (syā.)]</note> abhinadanti;</gatha>
    <gatha type="last">Te sītavātakīḷitā <note>[sītavātakadditakalitā (sī.), sītavātakalitā (syā.)]</note>, suttaṃ jhāyaṃ <note>[jhānaṃ (syā.), jhāyiṃ (?)]</note> nibodhentī’’ti.</gatha>
    <centered>… Cittako thero….</centered>
    <subhead>3. Gosālattheragāthā</subhead>
    <hangnum nr="23"/>
    <gatha type="1"> ‘‘Ahaṃ  kho veḷugumbasmiṃ, bhutvāna madhupāyasaṃ;</gatha>
    <gatha type="2">Padakkhiṇaṃ sammasanto, khandhānaṃ udayabbayaṃ;</gatha>
    <gatha type="last">Sānuṃ paṭigamissāmi, vivekamanubrūhaya’’nti.</gatha>
    <centered>… Gosālo thero….</centered>
    <subhead>4. Sugandhattheragāthā</subhead>
    <hangnum nr="24"/>
    <gatha type="1"> ‘‘Anuvassiko pabbajito, passa dhammasudhammataṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti.</gatha>
    <centered>… Sugandho thero….</centered>
    <subhead>5. Nandiyattheragāthā</subhead>
    <hangnum nr="25"/>
    <gatha type="1"> ‘‘Obhāsajātaṃ phalagaṃ, cittaṃ yassa abhiṇhaso;</gatha>
    <gatha type="last">Tādisaṃ bhikkhumāsajja, kaṇha dukkhaṃ nigacchasī’’ti.</gatha>
    <centered>… Nandiyo thero….</centered>
    <subhead>6. Abhayattheragāthā</subhead>
    <hangnum nr="26"/>
    <gatha type="1"> ‘‘Sutvā subhāsitaṃ vācaṃ, buddhassādiccabandhuno;</gatha>
    <gatha type="last">Paccabyadhiṃ hi nipuṇaṃ, vālaggaṃ usunā yathā’’ti.</gatha>
    <centered>… Abhayo thero….</centered>
    <subhead>7. Lomasakaṅgiyattheragāthā</subhead>
    <hangnum nr="27"/>
    <gatha type="1"> ‘‘Dabbaṃ  kusaṃ poṭakilaṃ, usīraṃ muñjapabbajaṃ;</gatha>
    <gatha type="last">Urasā panudissāmi, vivekamanubrūhaya’’nti.</gatha>
    <centered>… Lomasakaṅgiyo thero….</centered>
    <subhead>8. Jambugāmikaputtattheragāthā</subhead>
    <hangnum nr="28"/>
    <gatha type="1"> ‘‘Kacci  no vatthapasuto, kacci no bhūsanārato;</gatha>
    <gatha type="last">Kacci sīlamayaṃ gandhaṃ, kiṃ tvaṃ vāyasi <note>[kacci sīlamayaṃ gandhaṃ, tvaṃ vāsi (syā.)]</note> netarā pajā’’ti.</gatha>
    <centered>… Jambugāmikaputto thero….</centered>
    <subhead>9. Hāritattheragāthā</subhead>
    <hangnum nr="29"/>
    <gatha type="1"> ‘‘Samunnamayamattānaṃ, usukārova tejanaṃ;</gatha>
    <gatha type="last">Cittaṃ  ujuṃ karitvāna, avijjaṃ bhinda hāritā’’ti.</gatha>
    <centered>… Hārito thero….</centered>
    <subhead>10. Uttiyattheragāthā</subhead>
    <hangnum nr="30"/>
    <gatha type="1"> ‘‘Ābādhe me samuppanne, sati me udapajjatha;</gatha>
    <gatha type="last">Ābādho me samuppanno, kālo me nappamajjitu’’nti.</gatha>
    <centered>… Uttiyo thero….</centered>
    <centered>Vaggo tatiyo niṭṭhito.</centered>
    <paragraph>Tassuddānaṃ –</paragraph>
    <gatha type="1">Nigrodho cittako thero, gosālathero sugandho;</gatha>
    <gatha type="2">Nandiyo abhayo thero, thero lomasakaṅgiyo;</gatha>
    <gatha type="last">Jambugāmikaputto ca, hārito uttiyo isīti.</gatha>
    <title>4. Catutthavaggo</title>
    <subhead>1. Gahvaratīriyattheragāthā</subhead>
    <hangnum nr="31"/>
    <gatha type="1"> ‘‘Phuṭṭho  ḍaṃsehi makasehi, araññasmiṃ brahāvane;</gatha>
    <gatha type="last">Nāgo saṃgāmasīseva, sato tatrādhivāsaye’’ti.</gatha>
    <centered>… Gahvaratīriyo thero….</centered>
    <subhead>2. Suppiyattheragāthā</subhead>
    <hangnum nr="32"/>
    <gatha type="1"> ‘‘Ajaraṃ  jīramānena, tappamānena nibbutiṃ;</gatha>
    <gatha type="last">Nimiyaṃ <note>[nimmissaṃ (sī.), nirāmisaṃ (syā.), nimineyyaṃ (?)]</note> paramaṃ santiṃ, yogakkhemaṃ anuttara’’nti.</gatha>
    <centered>… Suppiyo thero….</centered>
    <subhead>3. Sopākattheragāthā</subhead>
    <hangnum nr="33"/>
    <gatha type="1"> ‘‘Yathāpi  ekaputtasmiṃ, piyasmiṃ kusalī siyā;</gatha>
    <gatha type="last">Evaṃ sabbesu pāṇesu, sabbattha kusalo siyā’’ti.</gatha>
    <centered>… Sopāko thero….</centered>
    <subhead>4. Posiyattheragāthā</subhead>
    <hangnum nr="34"/>
    <gatha type="1"> ‘‘Anāsannavarā etā, niccameva vijānatā;</gatha>
    <gatha type="2">Gāmā araññamāgamma, tato gehaṃ upāvisi <note>[upāvisiṃ (sī.)]</note>;</gatha>
    <gatha type="last">Tato uṭṭhāya pakkāmi, anāmantetvā <note>[anāmantiya (sī.)]</note> posiyo’’ti.</gatha>
    <centered>… Posiyo thero….</centered>
    <subhead>5. Sāmaññakānittheragāthā</subhead>
    <hangnum nr="35"/>
    <gatha type="1"> ‘‘Sukhaṃ sukhattho labhate tadācaraṃ, kittiñca pappoti yasassa vaḍḍhati;</gatha>
    <gatha type="last">Yo ariyamaṭṭhaṅgikamañjasaṃ ujuṃ, bhāveti maggaṃ amatassa pattiyā’’ti.</gatha>
    <centered>… Sāmaññakānitthero….</centered>
    <subhead>6. Kumāputtattheragāthā</subhead>
    <hangnum nr="36"/>
    <gatha type="1"> ‘‘Sādhu  sutaṃ sādhu caritakaṃ, sādhu sadā aniketavihāro;</gatha>
    <gatha type="last">Atthapucchanaṃ padakkhiṇakammaṃ, etaṃ sāmaññamakiñcanassā’’ti.</gatha>
    <centered>… Kumāputto thero….</centered>
    <subhead>7. Kumāputtasahāyakattheragāthā</subhead>
    <hangnum nr="37"/>
    <gatha type="1"> ‘‘Nānājanapadaṃ yanti, vicarantā asaññatā;</gatha>
    <gatha type="2">Samādhiñca virādhenti, kiṃsu raṭṭhacariyā karissati;</gatha>
    <gatha type="last">Tasmā vineyya sārambhaṃ, jhāyeyya apurakkhato’’ti.</gatha>
    <centered>… Kumāputtattherassa sahāyako thero….</centered>
    <subhead>8. Gavampatittheragāthā</subhead>
    <hangnum nr="38"/>
    <gatha type="1"> ‘‘Yo  iddhiyā sarabhuṃ aṭṭhapesi, so gavampati asito anejo;</gatha>
    <gatha type="last">Taṃ sabbasaṅgātigataṃ mahāmuniṃ, devā namassanti bhavassa pāragu’’nti.</gatha>
    <centered>… Gavampatitthero….</centered>
    <subhead>9. Tissattheragāthā</subhead>
    <hangnum nr="39"/>
    <gatha type="1"><note>[saṃ. ni. 1.21, 97]</note>‘‘Sattiyā viya omaṭṭho, ḍayhamānova <note>[ḍayhamāneva (sabbattha)]</note> matthake;</gatha>
    <gatha type="last">Kāmarāgappahānāya, sato bhikkhu paribbaje’’ti.</gatha>
    <centered>… Tisso thero….</centered>
    <subhead>10. Vaḍḍhamānattheragāthā</subhead>
    <hangnum nr="40"/>
    <gatha type="1"> ‘‘Sattiyā  viya omaṭṭho, ḍayhamānova matthake;</gatha>
    <gatha type="last">Bhavarāgappahānāya, sato bhikkhu paribbaje’’ti.</gatha>
    <centered>… Vaḍḍhamāno thero….</centered>
    <centered>Vaggo catuttho niṭṭhito.</centered>
    <paragraph>Tassuddānaṃ –</paragraph>
    <gatha type="1">Gahvaratīriyo  suppiyo, sopāko ceva posiyo;</gatha>
    <gatha type="2">Sāmaññakāni kumāputto, kumāputtasahāyako;</gatha>
    <gatha type="last">Gavampati tissatthero, vaḍḍhamāno mahāyasoti.</gatha>
    <title>5. Pañcamavaggo</title>
    <subhead>1. Sirivaḍḍhattheragāthā</subhead>
    <hangnum nr="41"/>
    <gatha type="1"> ‘‘Vivaramanupatanti  vijjutā, vebhārassa ca paṇḍavassa ca;</gatha>
    <gatha type="last">Nagavivaragato ca jhāyati, putto appaṭimassa tādino’’ti.</gatha>
    <centered>… Sirivaḍḍho thero….</centered>
    <subhead>2. Khadiravaniyattheragāthā</subhead>
    <hangnum nr="42"/>
    <gatha type="1"> ‘‘Cāle  upacāle sīsūpacāle ( ) <note>[(cālā upacālā, sīsūpacālā) (ka.)]</note> patissatā <note>[paṭissatikā (syā. ka.)]</note> nu kho viharatha;</gatha>
    <gatha type="last">Āgato vo vālaṃ viya vedhī’’ti.</gatha>
    <centered>… Khadiravaniyo thero….</centered>
    <subhead>3. Sumaṅgalattheragāthā</subhead>
    <hangnum nr="43"/>
    <gatha type="1"> ‘‘Sumuttiko sumuttiko sāhu, sumuttikomhi tīhi khujjakehi;</gatha>
    <gatha type="last">Asitāsu mayā naṅgalāsu, mayā khuddakuddālāsu mayā.</gatha>
    <gatha type="1">Yadipi idhameva idhameva, atha vāpi alameva alameva;</gatha>
    <gatha type="last">Jhāya sumaṅgala jhāya sumaṅgala, appamatto vihara sumaṅgalā’’ti.</gatha>
    <centered>… Sumaṅgalo thero….</centered>
    <subhead>4. Sānuttheragāthā</subhead>
    <hangnum nr="44"/>
    <gatha type="1"><note>[saṃ. ni. 1.239]</note> ‘‘Mataṃ vā amma rodanti, yo vā jīvaṃ na dissati;</gatha>
    <gatha type="last">Jīvantaṃ maṃ amma passantī, kasmā maṃ amma rodasī’’ti.</gatha>
    <centered>… Sānutthero….</centered>
    <subhead>5. Ramaṇīyavihārittheragāthā</subhead>
    <hangnum nr="45"/>
    <gatha type="1"> ‘‘Yathāpi  bhaddo ājañño, khalitvā patitiṭṭhati;</gatha>
    <gatha type="last">Evaṃ  dassanasampannaṃ, sammāsambuddhasāvaka’’nti.</gatha>
    <centered>… Ramaṇīyavihāritthero….</centered>
    <subhead>6. Samiddhittheragāthā</subhead>
    <hangnum nr="46"/>
    <gatha type="1"> ‘‘Saddhāyāhaṃ pabbajito, agārasmānagāriyaṃ;</gatha>
    <gatha type="2">Sati paññā ca me vuḍḍhā, cittañca susamāhitaṃ;</gatha>
    <gatha type="last">Kāmaṃ karassu rūpāni, neva maṃ byādhayissasī’’ti <note>[bādhayissasīti (sī.), byāthayissasīti (?)]</note>.</gatha>
    <centered>… Samiddhitthero….</centered>
    <subhead>7. Ujjayattheragāthā</subhead>
    <hangnum nr="47"/>
    <gatha type="1"> ‘‘Namo  te buddha vīratthu, vippamuttosi sabbadhi;</gatha>
    <gatha type="last">Tuyhāpadāne viharaṃ, viharāmi anāsavo’’ti.</gatha>
    <centered>… Ujjayo thero….</centered>
    <subhead>8. Sañjayattheragāthā</subhead>
    <hangnum nr="48"/>
    <gatha type="1"> ‘‘Yato ahaṃ pabbajito, agārasmānagāriyaṃ;</gatha>
    <gatha type="last">Nābhijānāmi saṅkappaṃ, anariyaṃ dosasaṃhita’’nti.</gatha>
    <centered>… Sañjayo thero….</centered>
    <subhead>9. Rāmaṇeyyakattheragāthā</subhead>
    <hangnum nr="49"/>
    <gatha type="1"> ‘‘Cihacihābhinadite <note>[vihavihābhinadite (sī. syā.)]</note>, sippikābhirutehi ca;</gatha>
    <gatha type="last">Na me taṃ phandati cittaṃ, ekattanirataṃ hi me’’ti.</gatha>
    <centered>… Rāmaṇeyyako thero….</centered>
    <subhead>10. Vimalattheragāthā</subhead>
    <hangnum nr="50"/>
    <gatha type="1"> ‘‘Dharaṇī  ca siñcati vāti, māluto vijjutā carati nabhe;</gatha>
    <gatha type="last">Upasamanti vitakkā, cittaṃ susamāhitaṃ mamā’’ti.</gatha>
    <centered>… Vimalo thero….</centered>
    <centered>Vaggo pañcamo niṭṭhito.</centered>
    <paragraph>Tassuddānaṃ –</paragraph>
    <gatha type="1">Sirīvaḍḍho revato thero, sumaṅgalo sānusavhayo ;</gatha>
    <gatha type="2">Ramaṇīyavihārī ca, samiddhiujjayasañjayā;</gatha>
    <gatha type="last">Rāmaṇeyyo ca so thero, vimalo ca raṇañjahoti.</gatha>
    <title>6. Chaṭṭhavaggo</title>
    <subhead>1. Godhikattheragāthā</subhead>
    <hangnum nr="51"/>
    <gatha type="1"> ‘‘Vassati  devo yathā sugītaṃ, channā me kuṭikā sukhā nivātā;</gatha>
    <gatha type="last">Cittaṃ susamāhitañca mayhaṃ, atha ce patthayasi pavassa devā’’ti.</gatha>
    <centered>… Godhiko thero….</centered>
    <subhead>2. Subāhuttheragāthā</subhead>
    <hangnum nr="52"/>
    <gatha type="1"> ‘‘Vassati devo yathā sugītaṃ, channā me kuṭikā sukhā nivātā;</gatha>
    <gatha type="last">Cittaṃ susamāhitañca kāye, atha ce patthayasi pavassa devā’’ti.</gatha>
    <centered>… Subāhutthero….</centered>
    <subhead>3. Valliyattheragāthā</subhead>
    <hangnum nr="53"/>
    <gatha type="1"> ‘‘Vassati devo yathā sugītaṃ, channā me kuṭikā sukhā nivātā;</gatha>
    <gatha type="last">Tassaṃ viharāmi appamatto, atha ce patthayasi pavassa devā’’ti.</gatha>
    <centered>… Valliyo thero….</centered>
    <subhead>4. Uttiyattheragāthā</subhead>
    <hangnum nr="54"/>
    <gatha type="1"> ‘‘Vassati  devo yathā sugītaṃ, channā me kuṭikā sukhā nivātā;</gatha>
    <gatha type="last">Tassaṃ viharāmi adutiyo, atha ce patthayasi pavassa devā’’ti.</gatha>
    <centered>… Uttiyo thero….</centered>
    <subhead>5. Añjanavaniyattheragāthā</subhead>
    <hangnum nr="55"/>
    <gatha type="1"> ‘‘Āsandiṃ  kuṭikaṃ katvā, ogayha añjanaṃ vanaṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti.</gatha>
    <centered>… Añjanavaniyo thero….</centered>
    <subhead>6. Kuṭivihārittheragāthā</subhead>
    <hangnum nr="56"/>
    <gatha type="1"> ‘‘Ko  kuṭikāyaṃ bhikkhu kuṭikāyaṃ, vītarāgo susamāhitacitto;</gatha>
    <gatha type="last">Evaṃ jānāhi āvuso, amoghā te kuṭikā katā’’ti.</gatha>
    <centered>… Kuṭivihāritthero….</centered>
    <subhead>7. Dutiyakuṭivihārittheragāthā</subhead>
    <hangnum nr="57"/>
    <gatha type="1"> ‘‘Ayamāhu purāṇiyā kuṭi, aññaṃ patthayase navaṃ kuṭiṃ;</gatha>
    <gatha type="last">Āsaṃ kuṭiyā virājaya, dukkhā bhikkhu puna navā kuṭī’’ti.</gatha>
    <centered>… Dutiyakuṭivihāritthero….</centered>
    <subhead>8. Ramaṇīyakuṭikattheragāthā</subhead>
    <hangnum nr="58"/>
    <gatha type="1"> ‘‘Ramaṇīyā me kuṭikā, saddhādeyyā manoramā;</gatha>
    <gatha type="last">Na me attho kumārīhi, yesaṃ attho tahiṃ gacchatha nāriyo’’ti.</gatha>
    <centered>… Ramaṇīyakuṭiko thero….</centered>
    <subhead>9. Kosalavihārittheragāthā</subhead>
    <hangnum nr="59"/>
    <gatha type="1"> ‘‘Saddhāyāhaṃ  pabbajito, araññe me kuṭikā katā;</gatha>
    <gatha type="last">Appamatto ca ātāpī, sampajāno patissato’’ti <note>[paṭissatoti (ka.)]</note>.</gatha>
    <centered>… Kosalavihāritthero….</centered>
    <subhead>10. Sīvalittheragāthā</subhead>
    <hangnum nr="60"/>
    <gatha type="1"> ‘‘Te me ijjhiṃsu saṅkappā, yadattho pāvisiṃ kuṭiṃ;</gatha>
    <gatha type="last">Vijjāvimuttiṃ paccesaṃ, mānānusayamujjaha’’nti.</gatha>
    <centered>… Sīvalitthero….</centered>
    <centered>Vaggo chaṭṭho niṭṭhito.</centered>
    <paragraph>Tassuddānaṃ –</paragraph>
    <gatha type="1">Godhiko  ca subāhu ca, valliyo uttiyo isi;</gatha>
    <gatha type="2">Añjanavaniyo thero, duve kuṭivihārino;</gatha>
    <gatha type="last">Ramaṇīyakuṭiko ca, kosalavhayasīvalīti.</gatha>
    <title>7. Sattamavaggo</title>
    <subhead>1. Vappattheragāthā</subhead>
    <hangnum nr="61"/>
    <gatha type="1"> ‘‘Passati  passo passantaṃ, apassantañca passati;</gatha>
    <gatha type="last">Apassanto apassantaṃ, passantañca na passatī’’ti.</gatha>
    <centered>… Vappo thero….</centered>
    <subhead>2. Vajjiputtattheragāthā</subhead>
    <hangnum nr="62"/>
    <gatha type="1"> ‘‘Ekakā  mayaṃ araññe viharāma, apaviddhaṃva vanasmiṃ dārukaṃ;</gatha>
    <gatha type="last">Tassa me bahukā pihayanti, nerayikā viya saggagāmina’’nti.</gatha>
    <centered>… Vajjiputto thero….</centered>
    <subhead>3. Pakkhattheragāthā</subhead>
    <hangnum nr="63"/>
    <gatha type="1"> ‘‘Cutā  patanti patitā, giddhā ca punarāgatā;</gatha>
    <gatha type="last">Kataṃ kiccaṃ rataṃ rammaṃ, sukhenanvāgataṃ sukha’’nti.</gatha>
    <centered>… Pakkho thero….</centered>
    <subhead>4. Vimalakoṇḍaññattheragāthā</subhead>
    <hangnum nr="64"/>
    <gatha type="1"> ‘‘Dumavhayāya uppanno, jāto paṇḍaraketunā;</gatha>
    <gatha type="last">Ketuhā  ketunāyeva, mahāketuṃ padhaṃsayī’’ti.</gatha>
    <centered>… Vimalakoṇḍañño thero….</centered>
    <subhead>5. Ukkhepakatavacchattheragāthā</subhead>
    <hangnum nr="65"/>
    <gatha type="1"> ‘‘Ukkhepakatavacchassa, saṅkalitaṃ bahūhi vassehi;</gatha>
    <gatha type="last">Taṃ bhāsati gahaṭṭhānaṃ, sunisinno uḷārapāmojjo’’ti.</gatha>
    <centered>… Ukkhepakatavaccho thero….</centered>
    <subhead>6. Meghiyattheragāthā</subhead>
    <hangnum nr="66"/>
    <gatha type="1"> ‘‘Anusāsi  mahāvīro, sabbadhammāna pāragū;</gatha>
    <gatha type="2">Tassāhaṃ dhammaṃ sutvāna, vihāsiṃ santike sato;</gatha>
    <gatha type="last">Tisso vijjā anuppattā, kataṃ buddhassa sāsana’’nti.</gatha>
    <centered>… Meghiyo thero….</centered>
    <subhead>7. Ekadhammasavanīyattheragāthā</subhead>
    <hangnum nr="67"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Vikkhīṇo jātisaṃsāro, natthi dāni punabbhavo’’ti.</gatha>
    <centered>… Ekadhammasavanīyo thero….</centered>
    <subhead>8. Ekudāniyattheragāthā</subhead>
    <hangnum nr="68"/>
    <gatha type="1"><note>[udā. 37; pāci. 153]</note> ‘‘Adhicetaso appamajjato, munino monapathesu sikkhato;</gatha>
    <gatha type="last">Sokā na bhavanti tādino, upasantassa sadā satīmato’’ti.</gatha>
    <centered>… Ekudāniyo thero….</centered>
    <subhead>9. Channattheragāthā</subhead>
    <hangnum nr="69"/>
    <gatha type="1"> ‘‘Sutvāna  dhammaṃ mahato mahārasaṃ, sabbaññutaññāṇavarena desitaṃ;</gatha>
    <gatha type="last">Maggaṃ papajjiṃ <note>[papajjaṃ (ka.)]</note> amatassa pattiyā, so yogakkhemassa pathassa kovido’’ti.</gatha>
    <centered>… Channo thero….</centered>
    <subhead>10. Puṇṇattheragāthā</subhead>
    <hangnum nr="70"/>
    <gatha type="1"> ‘‘Sīlameva  idha aggaṃ, paññavā pana uttamo;</gatha>
    <gatha type="last">Manussesu ca devesu, sīlapaññāṇato jaya’’nti.</gatha>
    <centered>… Puṇṇo thero….</centered>
    <centered>Vaggo sattamo niṭṭhito.</centered>
    <paragraph>Tassuddānaṃ  –</paragraph>
    <gatha type="1">Vappo ca vajjiputto ca, pakkho vimalakoṇḍañño;</gatha>
    <gatha type="2">Ukkhepakatavaccho ca, meghiyo ekadhammiko;</gatha>
    <gatha type="last">Ekudāniyachannā ca, puṇṇatthero mahabbaloti.</gatha>
    <title>8. Aṭṭhamavaggo</title>
    <subhead>1. Vacchapālattheragāthā</subhead>
    <hangnum nr="71"/>
    <gatha type="1"> ‘‘Susukhumanipuṇatthadassinā, matikusalena nivātavuttinā;</gatha>
    <gatha type="last">Saṃsevitavuddhasīlinā <note>[saṃsevitabuddhasīlinā (ka.)]</note>, nibbānaṃ na hi tena dullabha’’nti.</gatha>
    <centered>… Vacchapālo thero….</centered>
    <subhead>2. Ātumattheragāthā</subhead>
    <hangnum nr="72"/>
    <gatha type="1"> ‘‘Yathā  kaḷīro susu vaḍḍhitaggo, dunnikkhamo hoti pasākhajāto;</gatha>
    <gatha type="last">Evaṃ ahaṃ bhariyāyānitāya, anumaññaṃ  maṃ pabbajitomhi dānī’’ti.</gatha>
    <centered>… Ātumo thero….</centered>
    <subhead>3. Māṇavattheragāthā</subhead>
    <hangnum nr="73"/>
    <gatha type="1"> ‘‘Jiṇṇañca disvā dukhitañca byādhitaṃ, matañca disvā gatamāyusaṅkhayaṃ;</gatha>
    <gatha type="last">Tato ahaṃ nikkhamitūna pabbajiṃ, pahāya kāmāni manoramānī’’ti.</gatha>
    <centered>… Māṇavo thero….</centered>
    <subhead>4. Suyāmanattheragāthā</subhead>
    <hangnum nr="74"/>
    <gatha type="1"> ‘‘Kāmacchando ca byāpādo, thinamiddhañca <note>[thīnamiddhañca (sī. syā.)]</note> bhikkhuno;</gatha>
    <gatha type="last">Uddhaccaṃ vicikicchā ca, sabbasova na vijjatī’’ti.</gatha>
    <centered>… Suyāmano thero….</centered>
    <subhead>5. Susāradattheragāthā</subhead>
    <hangnum nr="75"/>
    <gatha type="1"> ‘‘Sādhu suvihitāna dassanaṃ, kaṅkhā chijjati buddhi vaḍḍhati;</gatha>
    <gatha type="last">Bālampi karonti paṇḍitaṃ, tasmā sādhu sataṃ samāgamo’’ti.</gatha>
    <centered>… Susārado thero….</centered>
    <subhead>6. Piyañjahattheragāthā</subhead>
    <hangnum nr="76"/>
    <gatha type="1"> ‘‘Uppatantesu  nipate, nipatantesu uppate;</gatha>
    <gatha type="last">Vase avasamānesu, ramamānesu no rame’’ti.</gatha>
    <centered>… Piyañjaho thero….</centered>
    <subhead>7. Hatthārohaputtattheragāthā</subhead>
    <hangnum nr="77"/>
    <gatha type="1"> ‘‘Idaṃ  pure cittamacāri cārikaṃ, yenicchakaṃ yatthakāmaṃ yathāsukhaṃ;</gatha>
    <gatha type="last">Tadajjahaṃ niggahessāmi yoniso, hatthippabhinnaṃ viya aṅkusaggaho’’ti.</gatha>
    <centered>… Hatthārohaputto thero….</centered>
    <subhead>8. Meṇḍasirattheragāthā</subhead>
    <hangnum nr="78"/>
    <gatha type="1"> ‘‘Anekajātisaṃsāraṃ , sandhāvissaṃ anibbisaṃ;</gatha>
    <gatha type="last">Tassa me dukkhajātassa, dukkhakkhandho aparaddho’’ti.</gatha>
    <centered>… Meṇḍasiro thero….</centered>
    <subhead>9. Rakkhitattheragāthā</subhead>
    <hangnum nr="79"/>
    <gatha type="1"> ‘‘Sabbo rāgo pahīno me, sabbo doso samūhato;</gatha>
    <gatha type="last">Sabbo me vigato moho, sītibhūtosmi nibbuto’’ti.</gatha>
    <centered>… Rakkhito thero….</centered>
    <subhead>10. Uggattheragāthā</subhead>
    <hangnum nr="80"/>
    <gatha type="1"> ‘‘Yaṃ  mayā pakataṃ kammaṃ, appaṃ vā yadi vā bahuṃ;</gatha>
    <gatha type="last">Sabbametaṃ parikkhīṇaṃ, natthi dāni punabbhavo’’ti.</gatha>
    <centered>… Uggo thero….</centered>
    <centered>Vaggo aṭṭhamo niṭṭhito.</centered>
    <paragraph>Tassuddānaṃ –</paragraph>
    <gatha type="1">Vacchapālo ca yo thero, ātumo māṇavo isi;</gatha>
    <gatha type="2">Suyāmano susārado, thero yo ca piyañjaho;</gatha>
    <gatha type="last">Ārohaputto meṇḍasiro, rakkhito uggasavhayoti.</gatha>
    <title>9. Navamavaggo</title>
    <subhead>1. Samitiguttattheragāthā</subhead>
    <hangnum nr="81"/>
    <gatha type="1"> ‘‘Yaṃ  mayā pakataṃ pāpaṃ, pubbe aññāsu jātisu;</gatha>
    <gatha type="last">Idheva taṃ vedanīyaṃ, vatthu aññaṃ na vijjatī’’ti.</gatha>
    <centered>… Samitigutto thero….</centered>
    <subhead>2. Kassapattheragāthā</subhead>
    <hangnum nr="82"/>
    <gatha type="1"> ‘‘Yena  yena subhikkhāni, sivāni abhayāni ca;</gatha>
    <gatha type="last">Tena puttaka gacchassu, mā sokāpahato bhavā’’ti.</gatha>
    <centered>… Kassapo thero….</centered>
    <subhead>3. Sīhattheragāthā</subhead>
    <hangnum nr="83"/>
    <gatha type="1"> ‘‘Sīhappamatto vihara, rattindivamatandito;</gatha>
    <gatha type="last">Bhāvehi kusalaṃ dhammaṃ, jaha sīghaṃ samussaya’’nti.</gatha>
    <centered>… Sīho thero….</centered>
    <subhead>4. Nītattheragāthā</subhead>
    <hangnum nr="84"/>
    <gatha type="1"> ‘‘Sabbarattiṃ  supitvāna, divā saṅgaṇike rato;</gatha>
    <gatha type="last">Kudāssu nāma dummedho, dukkhassantaṃ karissatī’’ti.</gatha>
    <centered>… Nīto thero….</centered>
    <subhead>5. Sunāgattheragāthā</subhead>
    <hangnum nr="85"/>
    <gatha type="1"> ‘‘Cittanimittassa kovido, pavivekarasaṃ vijāniya;</gatha>
    <gatha type="last">Jhāyaṃ nipako patissato, adhigaccheyya sukhaṃ nirāmisa’’nti.</gatha>
    <centered>… Sunāgo thero….</centered>
    <subhead>6. Nāgitattheragāthā</subhead>
    <hangnum nr="86"/>
    <gatha type="1"> ‘‘Ito  bahiddhā puthu aññavādinaṃ, maggo na nibbānagamo yathā ayaṃ;</gatha>
    <gatha type="last">Itissu saṅghaṃ bhagavānusāsati, satthā sayaṃ pāṇitaleva dassaya’’nti.</gatha>
    <centered>… Nāgito thero….</centered>
    <subhead>7. Paviṭṭhattheragāthā</subhead>
    <hangnum nr="87"/>
    <gatha type="1"> ‘‘Khandhā  diṭṭhā yathābhūtaṃ, bhavā sabbe padālitā;</gatha>
    <gatha type="last">Vikkhīṇo jātisaṃsāro, natthi dāni punabbhavo’’ti.</gatha>
    <centered>… Paviṭṭho thero….</centered>
    <subhead>8. Ajjunattheragāthā</subhead>
    <hangnum nr="88"/>
    <gatha type="1"> ‘‘Asakkhiṃ  vata attānaṃ, uddhātuṃ udakā thalaṃ;</gatha>
    <gatha type="last">Vuyhamāno mahogheva, saccāni paṭivijjhaha’’nti.</gatha>
    <centered>… Ajjuno thero….</centered>
    <subhead>9. (Paṭhama)-devasabhattheragāthā</subhead>
    <hangnum nr="89"/>
    <gatha type="1"> ‘‘Uttiṇṇā paṅkapalipā, pātālā parivajjitā;</gatha>
    <gatha type="last">Mutto oghā ca ganthā ca, sabbe mānā visaṃhatā’’ti.</gatha>
    <centered>… Devasabho thero….</centered>
    <subhead>10. Sāmidattattheragāthā</subhead>
    <hangnum nr="90"/>
    <gatha type="1"> ‘‘Pañcakkhandhā pariññātā, tiṭṭhanti chinnamūlakā;</gatha>
    <gatha type="last">Vikkhīṇo jātisaṃsāro, natthi dāni punabbhavo’’ti.</gatha>
    <centered>… Sāmidatto thero….</centered>
    <centered>Vaggo navamo niṭṭhito.</centered>
    <paragraph>Tassuddānaṃ –</paragraph>
    <gatha type="1">Thero samitigutto ca, kassapo sīhasavhayo;</gatha>
    <gatha type="2">Nīto sunāgo nāgito, paviṭṭho ajjuno isi;</gatha>
    <gatha type="last">Devasabho ca yo thero, sāmidatto mahabbaloti.</gatha>
    <title>10. Dasamavaggo</title>
    <subhead>1. Paripuṇṇakattheragāthā</subhead>
    <hangnum nr="91"/>
    <gatha type="1"> ‘‘Na  tathā mataṃ satarasaṃ, sudhannaṃ yaṃ mayajja paribhuttaṃ;</gatha>
    <gatha type="last">Aparimitadassinā gotamena, buddhena desito dhammo’’ti.</gatha>
    <centered>… Paripuṇṇako thero….</centered>
    <subhead>2. Vijayattheragāthā</subhead>
    <hangnum nr="92"/>
    <gatha type="1"> ‘‘Yassāsavā  parikkhīṇā, āhāre ca anissito;</gatha>
    <gatha type="2">Suññatā animitto ca, vimokkho yassa gocaro;</gatha>
    <gatha type="last">Ākāseva sakuntānaṃ, padaṃ tassa durannaya’’nti.</gatha>
    <centered>… Vijayo thero….</centered>
    <subhead>3. Erakattheragāthā</subhead>
    <hangnum nr="93"/>
    <gatha type="1"> ‘‘Dukkhā kāmā eraka, na sukhā kāmā eraka;</gatha>
    <gatha type="2">Yo kāme kāmayati, dukkhaṃ so kāmayati eraka;</gatha>
    <gatha type="last">Yo kāme na kāmayati, dukkhaṃ so na kāmayati erakā’’ti.</gatha>
    <centered>… Erako thero….</centered>
    <subhead>4. Mettajittheragāthā</subhead>
    <hangnum nr="94"/>
    <gatha type="1"> ‘‘Namo hi tassa bhagavato, sakyaputtassa sirīmato;</gatha>
    <gatha type="last">Tenāyaṃ aggappattena, aggadhammo <note>[aggo dhammo (sī.)]</note> sudesito’’ti.</gatha>
    <centered>… Mettaji thero….</centered>
    <subhead>5. Cakkhupālattheragāthā</subhead>
    <hangnum nr="95"/>
    <gatha type="1"> ‘‘Andhohaṃ hatanettosmi, kantāraddhānapakkhando <note>[pakkhanno (sī.), pakkanto (syā. sī. aṭṭha.)]</note>;</gatha>
    <gatha type="last">Sayamānopi gacchissaṃ, na sahāyena pāpenā’’ti.</gatha>
    <centered>… Cakkhupālo thero….</centered>
    <subhead>6. Khaṇḍasumanattheragāthā</subhead>
    <hangnum nr="96"/>
    <gatha type="1"> ‘‘Ekapupphaṃ  cajitvāna, asīti <note>[asītiṃ (sī.)]</note> vassakoṭiyo;</gatha>
    <gatha type="last">Saggesu paricāretvā, sesakenamhi nibbuto’’ti.</gatha>
    <centered>… Khaṇḍasumano thero….</centered>
    <subhead>7. Tissattheragāthā</subhead>
    <hangnum nr="97"/>
    <gatha type="1"> ‘‘Hitvā satapalaṃ kaṃsaṃ, sovaṇṇaṃ satarājikaṃ;</gatha>
    <gatha type="last">Aggahiṃ mattikāpattaṃ, idaṃ dutiyābhisecana’’nti.</gatha>
    <centered>… Tisso thero….</centered>
    <subhead>8. Abhayattheragāthā</subhead>
    <hangnum nr="98"/>
    <gatha type="1"> ‘‘Rūpaṃ  disvā sati muṭṭhā, piyaṃ nimittaṃ manasikaroto;</gatha>
    <gatha type="2">Sārattacitto vedeti, tañca ajjhosa tiṭṭhati;</gatha>
    <gatha type="last">Tassa vaḍḍhanti āsavā, bhavamūlopagāmino’’ti <note>[bhavamūlā bhavagāminoti (sī. ka.)]</note>.</gatha>
    <centered>… Abhayo thero….</centered>
    <subhead>9. Uttiyattheragāthā</subhead>
    <hangnum nr="99"/>
    <gatha type="1"> ‘‘Saddaṃ sutvā sati muṭṭhā, piyaṃ nimittaṃ manasikaroto;</gatha>
    <gatha type="2">Sārattacitto vedeti, tañca ajjhosa tiṭṭhati;</gatha>
    <gatha type="last">Tassa vaḍḍhanti āsavā, saṃsāraṃ upagāmino’’ti.</gatha>
    <centered>… Uttiyo thero….</centered>
    <subhead>10. (Dutiya)-devasabhattheragāthā</subhead>
    <hangnum nr="100"/>
    <gatha type="1"> ‘‘Sammappadhānasampanno, satipaṭṭhānagocaro;</gatha>
    <gatha type="last">Vimuttikusumasañchanno, parinibbissatyanāsavo’’ti.</gatha>
    <centered>… Devasabho thero….</centered>
    <centered>Vaggo dasamo niṭṭhito.</centered>
    <paragraph>Tassuddānaṃ –</paragraph>
    <gatha type="1">Paripuṇṇako ca vijayo, erako mettajī muni;</gatha>
    <gatha type="2">Cakkhupālo khaṇḍasumano, tisso ca abhayo tathā;</gatha>
    <gatha type="last">Uttiyo ca mahāpañño, thero devasabhopi cāti.</gatha>
    <title>11. Ekādasamavaggo</title>
    <subhead>1. Belaṭṭhānikattheragāthā</subhead>
    <hangnum nr="101"/>
    <gatha type="1"> ‘‘Hitvā  gihittaṃ anavositatto, mukhanaṅgalī odariko kusīto;</gatha>
    <gatha type="last">Mahāvarāhova  nivāpapuṭṭho, punappunaṃ gabbhamupeti mando’’ti.</gatha>
    <centered>… Belaṭṭhāniko thero….</centered>
    <subhead>2. Setucchattheragāthā</subhead>
    <hangnum nr="102"/>
    <gatha type="1"> ‘‘Mānena  vañcitāse, saṅkhāresu saṃkilissamānāse;</gatha>
    <gatha type="last">Lābhālābhena mathitā, samādhiṃ nādhigacchantī’’ti.</gatha>
    <centered>… Setuccho thero….</centered>
    <subhead>3. Bandhurattheragāthā</subhead>
    <hangnum nr="103"/>
    <gatha type="1"> ‘‘Nāhaṃ etena atthiko, sukhito dhammarasena tappito;</gatha>
    <gatha type="last">Pitvā <note>[pītvāna (sī. syā.)]</note> rasaggamuttamaṃ, na ca kāhāmi visena santhava’’nti.</gatha>
    <centered>… Bandhuro <note>[bandhano (ka.)]</note> thero….</centered>
    <subhead>4. Khitakattheragāthā</subhead>
    <hangnum nr="104"/>
    <gatha type="1"> ‘‘Lahuko vata me kāyo, phuṭṭho ca pītisukhena vipulena;</gatha>
    <gatha type="last">Tūlamiva eritaṃ mālutena, pilavatīva me kāyo’’ti.</gatha>
    <centered>… Khitako thero….</centered>
    <subhead>5. Malitavambhattheragāthā</subhead>
    <hangnum nr="105"/>
    <gatha type="1"> ‘‘Ukkaṇṭhitopi na vase, ramamānopi pakkame;</gatha>
    <gatha type="last">Na tvevānatthasaṃhitaṃ, vase vāsaṃ vicakkhaṇo’’ti.</gatha>
    <centered>… Malitavambho thero….</centered>
    <subhead>6. Suhemantattheragāthā</subhead>
    <hangnum nr="106"/>
    <gatha type="1"> ‘‘Sataliṅgassa  atthassa, satalakkhaṇadhārino;</gatha>
    <gatha type="last">Ekaṅgadassī dummedho, satadassī ca paṇḍito’’ti.</gatha>
    <centered>… Suhemanto thero….</centered>
    <subhead>7. Dhammasavattheragāthā</subhead>
    <hangnum nr="107"/>
    <gatha type="1"> ‘‘Pabbajiṃ  tulayitvāna, agārasmānagāriyaṃ;</gatha>
    <gatha type="last">Tisso  vijjā anuppattā, kataṃ buddhassa sāsana’’nti.</gatha>
    <centered>… Dhammasavo thero….</centered>
    <subhead>8. Dhammasavapituttheragāthā</subhead>
    <hangnum nr="108"/>
    <gatha type="1"> ‘‘Sa vīsavassasatiko, pabbajiṃ anagāriyaṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti.</gatha>
    <centered>… Dhammasavapitu thero….</centered>
    <subhead>9. Saṅgharakkhitattheragāthā</subhead>
    <hangnum nr="109"/>
    <gatha type="1"> ‘‘Na  nūnāyaṃ paramahitānukampino, rahogato anuvigaṇeti sāsanaṃ;</gatha>
    <gatha type="last">Tathāhayaṃ viharati pākatindriyo, migī yathā taruṇajātikā vane’’ti.</gatha>
    <centered>… Saṅgharakkhito thero….</centered>
    <subhead>10. Usabhattheragāthā</subhead>
    <hangnum nr="110"/>
    <gatha type="1"> ‘‘Nagā nagaggesu susaṃvirūḷhā, udaggameghena navena sittā;</gatha>
    <gatha type="last">Vivekakāmassa araññasaññino, janeti bhiyyo usabhassa kalyata’’nti.</gatha>
    <centered>… Usabho thero….</centered>
    <centered>Vaggo ekādasamo niṭṭhito.</centered>
    <paragraph>Tassuddānaṃ –</paragraph>
    <gatha type="1">Belaṭṭhāniko setuccho, bandhuro khitako isi;</gatha>
    <gatha type="2">Malitavambho suhemanto, dhammasavo dhammasavapitā;</gatha>
    <gatha type="last">Saṅgharakkhitatthero  ca, usabho ca mahāmunīti.</gatha>
    <title>12. Dvādasamavaggo</title>
    <subhead>1. Jentattheragāthā</subhead>
    <hangnum nr="111"/>
    <gatha type="1"> ‘‘Duppabbajjaṃ  ve duradhivāsā gehā, dhammo gambhīro duradhigamā bhogā;</gatha>
    <gatha type="last">Kicchā vutti no itarītareneva, yuttaṃ cintetuṃ satatamaniccata’’nti.</gatha>
    <centered>… Jento thero….</centered>
    <subhead>2. Vacchagottattheragāthā</subhead>
    <hangnum nr="112"/>
    <gatha type="1"> ‘‘Tevijjohaṃ mahājhāyī, cetosamathakovido;</gatha>
    <gatha type="last">Sadattho me anuppatto, kataṃ buddhassa sāsana’’nti.</gatha>
    <centered>… Vacchagotto thero….</centered>
    <subhead>3. Vanavacchattheragāthā</subhead>
    <hangnum nr="113"/>
    <gatha type="1"> ‘‘Acchodikā puthusilā,gonaṅgulamigāyutā;</gatha>
    <gatha type="last">Ambusevālasañchannā, te selā ramayanti ma’’nti.</gatha>
    <centered>… Vanavaccho thero….</centered>
    <subhead>4. Adhimuttattheragāthā</subhead>
    <hangnum nr="114"/>
    <gatha type="1"> ‘‘Kāyaduṭṭhullagaruno, hiyyamānamhi <note>[hīyamānamhi (sī.)]</note> jīvite;</gatha>
    <gatha type="last">Sarīrasukhagiddhassa, kuto samaṇasādhutā’’ti.</gatha>
    <centered>… Adhimutto thero….</centered>
    <subhead>5. Mahānāmattheragāthā</subhead>
    <hangnum nr="115"/>
    <gatha type="1"> ‘‘Esāvahiyyase pabbatena, bahukuṭajasallakikena <note>[sallakitena (sī.), sallarikena (syā.)]</note>;</gatha>
    <gatha type="2">Nesādakena  girinā, yasassinā paricchadenā’’ti.</gatha>
    <centered>… Mahānāmo thero….</centered>
    <subhead>6. Pārāpariyattheragāthā</subhead>
    <hangnum nr="116"/>
    <gatha type="1"> ‘‘Chaphassāyatane  hitvā, guttadvāro susaṃvuto;</gatha>
    <gatha type="last">Aghamūlaṃ vamitvāna, patto me āsavakkhayo’’ti.</gatha>
    <centered>… Pārāpariyo <note>[pārāsariyo (sī.), pāraṃpariyo (ka.)]</note> thero ….</centered>
    <subhead>7. Yasattheragāthā</subhead>
    <hangnum nr="117"/>
    <gatha type="1"> ‘‘Suvilitto suvasano,sabbābharaṇabhūsito;</gatha>
    <gatha type="last">Tisso vijjā ajjhagamiṃ, kataṃ buddhassa sāsana’’nti.</gatha>
    <centered>… Yaso thero….</centered>
    <subhead>8. Kimilattheragāthā</subhead>
    <hangnum nr="118"/>
    <gatha type="1"> ‘‘Abhisattova nipatati, vayo rūpaṃ aññamiva tatheva santaṃ;</gatha>
    <gatha type="2">Tasseva sato avippavasato, aññasseva sarāmi attāna’’nti.</gatha>
    <centered>… Kimilo <note>[kimbilo (sī. syā.)]</note> thero….</centered>
    <subhead>9. Vajjiputtattheragāthā</subhead>
    <hangnum nr="119"/>
    <gatha type="1"> ‘‘Rukkhamūlagahanaṃ pasakkiya, nibbānaṃ hadayasmiṃ opiya;</gatha>
    <gatha type="2">Jhāya gotama mā ca pamādo, kiṃ te biḷibiḷikā karissatī’’ti.</gatha>
    <centered>… Vajjiputto thero….</centered>
    <subhead>10. Isidattattheragāthā</subhead>
    <hangnum nr="120"/>
    <gatha type="1"> ‘‘Pañcakkhandhā pariññātā, tiṭṭhanti chinnamūlakā;</gatha>
    <gatha type="last">Dukkhakkhayo  anuppatto,patto me āsavakkhayo’’ti.</gatha>
    <centered>… Isidatto thero….</centered>
    <centered>Vaggo dvādasamo niṭṭhito.</centered>
    <paragraph>Tassuddānaṃ  –</paragraph>
    <gatha type="1">Jento  ca vacchagotto ca, vaccho ca vanasavhayo;</gatha>
    <gatha type="2">Adhimutto mahānāmo, pārāpariyo yasopi ca;</gatha>
    <gatha type="last">Kimilo vajjiputto ca, isidatto mahāyasoti.</gatha>
    <centered>Ekakanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Vīsuttarasataṃ therā, katakiccā anāsavā;</gatha>
    <gatha type="last">Ekakeva nipātamhi, susaṅgītā mahesibhīti.</gatha>
  </text>
</tree>
