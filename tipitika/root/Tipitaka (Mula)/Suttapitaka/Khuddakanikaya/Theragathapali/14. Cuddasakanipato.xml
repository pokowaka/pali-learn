<?xml version='1.0' encoding='UTF-8'?>
<tree text="14. Cuddasakanip&#x101;to" target="text">
  <text>
    <subhead>1. Khadiravaniyarevatattheragāthā</subhead>
    <hangnum nr="645"/>
    <gatha type="1"> ‘‘Yadā  ahaṃ pabbajito, agārasmānagāriyaṃ;</gatha>
    <gatha type="last">Nābhijānāmi saṅkappaṃ, anariyaṃ dosasaṃhitaṃ.</gatha>
    <hangnum nr="646"/>
    <gatha type="1"> ‘‘‘Ime haññantu vajjhantu, dukkhaṃ pappontu pāṇino’;</gatha>
    <gatha type="last">Saṅkappaṃ nābhijānāmi, imasmiṃ dīghamantare.</gatha>
    <hangnum nr="647"/>
    <gatha type="1"> ‘‘Mettañca abhijānāmi, appamāṇaṃ subhāvitaṃ;</gatha>
    <gatha type="last">Anupubbaṃ paricitaṃ, yathā buddhena desitaṃ.</gatha>
    <hangnum nr="648"/>
    <gatha type="1"> ‘‘Sabbamitto sabbasakho, sabbabhūtānukampako;</gatha>
    <gatha type="last">Mettacittañca <note>[mettaṃ cittaṃ (sī. syā.)]</note> bhāvemi, abyāpajjarato <note>[abyāpajjharato (sī. syā.)]</note> sadā.</gatha>
    <hangnum nr="649"/>
    <gatha type="1"> ‘‘Asaṃhīraṃ asaṃkuppaṃ, cittaṃ āmodayāmahaṃ;</gatha>
    <gatha type="last">Brahmavihāraṃ bhāvemi, akāpurisasevitaṃ.</gatha>
    <hangnum nr="650"/>
    <gatha type="1"> ‘‘Avitakkaṃ  samāpanno, sammāsambuddhasāvako;</gatha>
    <gatha type="last">Ariyena tuṇhībhāvena, upeto hoti tāvade.</gatha>
    <hangnum nr="651"/>
    <gatha type="1"> ‘‘Yathāpi pabbato selo, acalo suppatiṭṭhito;</gatha>
    <gatha type="last">Evaṃ mohakkhayā bhikkhu, pabbatova na vedhati.</gatha>
    <hangnum nr="652"/>
    <gatha type="1"> ‘‘Anaṅgaṇassa posassa, niccaṃ sucigavesino;</gatha>
    <gatha type="last">Vālaggamattaṃ pāpassa, abbhamattaṃva khāyati.</gatha>
    <hangnum nr="653"/>
    <gatha type="1"> ‘‘Nagaraṃ yathā paccantaṃ, guttaṃ santarabāhiraṃ;</gatha>
    <gatha type="last">Evaṃ gopetha attānaṃ, khaṇo vo mā upaccagā.</gatha>
    <hangnum nr="654"/>
    <gatha type="1"> ‘‘Nābhinandāmi maraṇaṃ, nābhinandāmi jīvitaṃ;</gatha>
    <gatha type="last">Kālañca paṭikaṅkhāmi, nibbisaṃ bhatako yathā.</gatha>
    <hangnum nr="655"/>
    <gatha type="1"> ‘‘Nābhinandāmi maraṇaṃ…pe… sampajāno patissato.</gatha>
    <hangnum nr="656"/>
    <gatha type="1"> ‘‘Pariciṇṇo mayā satthā, kataṃ buddhassa sāsanaṃ;</gatha>
    <gatha type="last">Ohito garuko bhāro, bhavanetti samūhatā.</gatha>
    <hangnum nr="657"/>
    <gatha type="1"> ‘‘Yassa  catthāya pabbajito, agārasmānagāriyaṃ;</gatha>
    <gatha type="last">So me attho anuppatto, sabbasaṃyojanakkhayo.</gatha>
    <hangnum nr="658"/>
    <gatha type="1"> ‘‘Sampādethappamādena, esā me anusāsanī;</gatha>
    <gatha type="last">Handāhaṃ parinibbissaṃ, vippamuttomhi sabbadhī’’ti.</gatha>
    <centered>… Khadiravaniyarevato thero….</centered>
    <subhead>2. Godattattheragāthā</subhead>
    <hangnum nr="659"/>
    <gatha type="1"> ‘‘Yathāpi bhaddo ājañño, dhure yutto dhurassaho <note>[dhurāsaho (aṭṭha.)]</note>;</gatha>
    <gatha type="last">Mathito  atibhārena, saṃyugaṃ nātivattati.</gatha>
    <hangnum nr="660"/>
    <gatha type="1"> ‘‘Evaṃ paññāya ye tittā, samuddo vārinā yathā;</gatha>
    <gatha type="last">Na pare atimaññanti, ariyadhammova pāṇinaṃ.</gatha>
    <hangnum nr="661"/>
    <gatha type="1"> ‘‘Kāle  kālavasaṃ pattā, bhavābhavavasaṃ gatā;</gatha>
    <gatha type="last">Narā dukkhaṃ nigacchanti, tedha socanti māṇavā <note>[mānavā (sī.)]</note>.</gatha>
    <hangnum nr="662"/>
    <gatha type="1"> ‘‘Unnatā sukhadhammena, dukkhadhammena conatā;</gatha>
    <gatha type="last">Dvayena bālā haññanti, yathābhūtaṃ adassino.</gatha>
    <hangnum nr="663"/>
    <gatha type="1"> ‘‘Ye ca dukkhe sukhasmiñca, majjhe sibbinimaccagū;</gatha>
    <gatha type="last">Ṭhitā te indakhīlova, na te unnataonatā.</gatha>
    <hangnum nr="664"/>
    <gatha type="1"> ‘‘Na heva lābhe nālābhe, na yase na ca kittiyā;</gatha>
    <gatha type="last">Na nindāyaṃ pasaṃsāya, na te dukkhe sukhamhi.</gatha>
    <hangnum nr="665"/>
    <gatha type="1"> ‘‘Sabbattha te na limpanti, udabinduva pokkhare;</gatha>
    <gatha type="last">Sabbattha sukhitā dhīrā, sabbattha aparājitā.</gatha>
    <hangnum nr="666"/>
    <gatha type="1"> ‘‘Dhammena ca alābho yo, yo ca lābho adhammiko;</gatha>
    <gatha type="last">Alābho dhammiko seyyo, yaṃ ce lābho adhammiko.</gatha>
    <hangnum nr="667"/>
    <gatha type="1"> ‘‘Yaso ca appabuddhīnaṃ, viññūnaṃ ayaso ca yo;</gatha>
    <gatha type="last">Ayasova seyyo viññūnaṃ, na yaso appabuddhinaṃ.</gatha>
    <hangnum nr="668"/>
    <gatha type="1"> ‘‘Dummedhehi  pasaṃsā ca, viññūhi garahā ca yā;</gatha>
    <gatha type="last">Garahāva seyyo viññūhi, yaṃ ce bālappasaṃsanā.</gatha>
    <hangnum nr="669"/>
    <gatha type="1"> ‘‘Sukhañca  kāmamayikaṃ, dukkhañca pavivekiyaṃ;</gatha>
    <gatha type="last">Pavivekadukkhaṃ seyyo, yaṃ ce kāmamayaṃ sukhaṃ.</gatha>
    <hangnum nr="670"/>
    <gatha type="1"> ‘‘Jīvitañca adhammena, dhammena maraṇañca yaṃ;</gatha>
    <gatha type="last">Maraṇaṃ dhammikaṃ seyyo, yaṃ ce jīve adhammikaṃ.</gatha>
    <hangnum nr="671"/>
    <gatha type="1"> ‘‘Kāmakopappahīnā ye, santacittā bhavābhave;</gatha>
    <gatha type="last">Caranti loke asitā, natthi tesaṃ piyāpiyaṃ.</gatha>
    <hangnum nr="672"/>
    <gatha type="1"> ‘‘Bhāvayitvāna bojjhaṅge, indriyāni balāni ca;</gatha>
    <gatha type="last">Pappuyya paramaṃ santiṃ, parinibbantināsavā’’ti.</gatha>
    <centered>… Godatto thero….</centered>
    <centered>Cuddasakanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Revato ceva godatto, therā dve te mahiddhikā;</gatha>
    <gatha type="last">Cuddasamhi nipātamhi, gāthāyo aṭṭhavīsatīti.</gatha>
  </text>
</tree>
