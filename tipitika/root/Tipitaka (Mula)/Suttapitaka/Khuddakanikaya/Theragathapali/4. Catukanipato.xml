<?xml version='1.0' encoding='UTF-8'?>
<tree text="4. Catukanip&#x101;to" target="text">
  <text>
    <subhead>1. Nāgasamālattheragāthā</subhead>
    <hangnum nr="267"/>
    <gatha type="1"> ‘‘Alaṅkatā  suvasanā, mālinī candanussadā;</gatha>
    <gatha type="last">Majjhe mahāpathe nārī, turiye naccati naṭṭakī.</gatha>
    <hangnum nr="268"/>
    <gatha type="1"> ‘‘Piṇḍikāya paviṭṭhohaṃ, gacchanto naṃ udikkhisaṃ;</gatha>
    <gatha type="last">Alaṅkataṃ suvasanaṃ, maccupāsaṃva oḍḍitaṃ.</gatha>
    <hangnum nr="269"/>
    <gatha type="1"> ‘‘Tato me manasīkāro, yoniso udapajjatha;</gatha>
    <gatha type="last">Ādīnavo pāturahu, nibbidā samatiṭṭhatha <note>[sampatiṭṭhatha (ka.)]</note>.</gatha>
    <hangnum nr="270"/>
    <gatha type="1"> ‘‘Tato cittaṃ vimucci me, passa dhammasudhammataṃ;</gatha>
    <gatha type="last">Tisso  vijjā anuppattā, kataṃ buddhassa sāsana’’nti.</gatha>
    <centered>… Nāgasamālo thero….</centered>
    <subhead>2. Bhaguttheragāthā</subhead>
    <hangnum nr="271"/>
    <gatha type="1"> ‘‘Ahaṃ middhena pakato, vihārā upanikkhamiṃ;</gatha>
    <gatha type="last">Caṅkamaṃ abhiruhanto, tattheva papatiṃ chamā.</gatha>
    <hangnum nr="272"/>
    <gatha type="1"> ‘‘Gattāni parimajjitvā, punapāruyha caṅkamaṃ;</gatha>
    <gatha type="last">Caṅkame caṅkamiṃ sohaṃ, ajjhattaṃ susamāhito.</gatha>
    <hangnum nr="273"/>
    <gatha type="1"> ‘‘Tato me manasīkāro, yoniso udapajjatha;</gatha>
    <gatha type="last">Ādīnavo pāturahu, nibbidā samatiṭṭhatha.</gatha>
    <hangnum nr="274"/>
    <gatha type="1"> ‘‘Tato cittaṃ vimucci me, passa dhammasudhammataṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti.</gatha>
    <centered>… Bhagutthero….</centered>
    <subhead>3. Sabhiyattheragāthā</subhead>
    <hangnum nr="275"/>
    <gatha type="1"><note>[dha. pa. 6 dhammapadepi]</note> ‘‘Pare ca na vijānanti, mayamettha yamāmase;</gatha>
    <gatha type="last">Ye ca tattha vijānanti, tato sammanti medhagā.</gatha>
    <hangnum nr="276"/>
    <gatha type="1"> ‘‘Yadā  ca avijānantā, iriyantyamarā viya;</gatha>
    <gatha type="last">Vijānanti ca ye dhammaṃ, āturesu anāturā.</gatha>
    <hangnum nr="277"/>
    <gatha type="1"> ‘‘Yaṃ  kiñci sithilaṃ kammaṃ, saṃkiliṭṭhañca yaṃ vataṃ;</gatha>
    <gatha type="last">Saṅkassaraṃ brahmacariyaṃ, na taṃ hoti mahapphalaṃ.</gatha>
    <hangnum nr="278"/>
    <gatha type="1"> ‘‘Yassa sabrahmacārīsu, gāravo nūpalabbhati;</gatha>
    <gatha type="last">Ārakā hoti saddhammā, nabhaṃ puthaviyā yathā’’ti.</gatha>
    <centered>… Sabhiyo thero….</centered>
    <subhead>4. Nandakattheragāthā</subhead>
    <hangnum nr="279"/>
    <gatha type="1"> ‘‘Dhiratthu  pūre duggandhe, mārapakkhe avassute;</gatha>
    <gatha type="last">Navasotāni te kāye, yāni sandanti sabbadā.</gatha>
    <hangnum nr="280"/>
    <gatha type="1"> ‘‘Mā  purāṇaṃ amaññittho, māsādesi tathāgate;</gatha>
    <gatha type="last">Saggepi te na rajjanti, kimaṅgaṃ pana <note>[kimaṅga pana (sī.)]</note> mānuse.</gatha>
    <hangnum nr="281"/>
    <gatha type="1"> ‘‘Ye ca kho bālā dummedhā, dummantī mohapārutā;</gatha>
    <gatha type="last">Tādisā tattha rajjanti, mārakhittamhi bandhane.</gatha>
    <hangnum nr="282"/>
    <gatha type="1"> ‘‘Yesaṃ rāgo ca doso ca, avijjā ca virājitā;</gatha>
    <gatha type="last">Tādī tattha na rajjanti, chinnasuttā abandhanā’’ti.</gatha>
    <centered>… Nandako thero….</centered>
    <subhead>5. Jambukattheragāthā</subhead>
    <hangnum nr="283"/>
    <gatha type="1"> ‘‘Pañcapaññāsavassāni, rajojallamadhārayiṃ;</gatha>
    <gatha type="last">Bhuñjanto māsikaṃ bhattaṃ, kesamassuṃ alocayiṃ.</gatha>
    <hangnum nr="284"/>
    <gatha type="1"> ‘‘Ekapādena aṭṭhāsiṃ, āsanaṃ parivajjayiṃ;</gatha>
    <gatha type="last">Sukkhagūthāni ca khādiṃ, uddesañca na sādiyiṃ.</gatha>
    <hangnum nr="285"/>
    <gatha type="1"> ‘‘Etādisaṃ karitvāna, bahuṃ duggatigāminaṃ;</gatha>
    <gatha type="last">Vuyhamāno mahoghena, buddhaṃ saraṇamāgamaṃ.</gatha>
    <hangnum nr="286"/>
    <gatha type="1"> ‘‘Saraṇagamanaṃ passa, passa dhammasudhammataṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti.</gatha>
    <centered>… Jambuko thero….</centered>
    <subhead>6. Senakattheragāthā</subhead>
    <hangnum nr="287"/>
    <gatha type="1"> ‘‘Svāgataṃ  vata me āsi, gayāyaṃ gayaphagguyā;</gatha>
    <gatha type="last">Yaṃ addasāsiṃ sambuddhaṃ, desentaṃ dhammamuttamaṃ.</gatha>
    <hangnum nr="288"/>
    <gatha type="1"> ‘‘Mahappabhaṃ  gaṇācariyaṃ, aggapattaṃ vināyakaṃ;</gatha>
    <gatha type="last">Sadevakassa lokassa, jinaṃ atuladassanaṃ.</gatha>
    <hangnum nr="289"/>
    <gatha type="1"> ‘‘Mahānāgaṃ mahāvīraṃ, mahājutimanāsavaṃ;</gatha>
    <gatha type="last">Sabbāsavaparikkhīṇaṃ, satthāramakutobhayaṃ.</gatha>
    <hangnum nr="290"/>
    <gatha type="1"> ‘‘Cirasaṃkiliṭṭhaṃ vata maṃ, diṭṭhisandānabandhitaṃ <note>[sandhitaṃ (sī. syā.), sanditaṃ (pī. sī. aṭṭha.)]</note>;</gatha>
    <gatha type="last">Vimocayi so bhagavā, sabbaganthehi senaka’’nti.</gatha>
    <centered>… Senako thero….</centered>
    <subhead>7. Sambhūtattheragāthā</subhead>
    <hangnum nr="291"/>
    <gatha type="1"> ‘‘Yo dandhakāle tarati, taraṇīye ca dandhaye;</gatha>
    <gatha type="last">Ayoni <note>[ayoniso (syā.)]</note> saṃvidhānena, bālo dukkhaṃ nigacchati.</gatha>
    <hangnum nr="292"/>
    <gatha type="1"> ‘‘Tassatthā parihāyanti, kāḷapakkheva candimā;</gatha>
    <gatha type="last">Āyasakyañca <note>[āyasasyañca (sī.)]</note> pappoti, mittehi ca virujjhati.</gatha>
    <hangnum nr="293"/>
    <gatha type="1"> ‘‘Yo dandhakāle dandheti, taraṇīye ca tāraye;</gatha>
    <gatha type="last">Yoniso saṃvidhānena, sukhaṃ pappoti paṇḍito.</gatha>
    <hangnum nr="294"/>
    <gatha type="1"> ‘‘Tassatthā paripūrenti, sukkapakkheva candimā;</gatha>
    <gatha type="last">Yaso kittiñca pappoti, mittehi na virujjhatī’’ti.</gatha>
    <centered>… Sambhūto thero….</centered>
    <subhead>8. Rāhulattheragāthā</subhead>
    <hangnum nr="295"/>
    <gatha type="1"> ‘‘Ubhayeneva  sampanno, rāhulabhaddoti maṃ vidū;</gatha>
    <gatha type="last">Yañcamhi putto buddhassa, yañca dhammesu cakkhumā.</gatha>
    <hangnum nr="296"/>
    <gatha type="1"> ‘‘Yañca me āsavā khīṇā, yañca natthi punabbhavo;</gatha>
    <gatha type="last">Arahā  dakkhiṇeyyomhi, tevijjo amataddaso.</gatha>
    <hangnum nr="297"/>
    <gatha type="1"> ‘‘Kāmandhā  jālapacchannā, taṇhāchādanachāditā;</gatha>
    <gatha type="last">Pamattabandhunā baddhā, macchāva kumināmukhe.</gatha>
    <hangnum nr="298"/>
    <gatha type="1"> ‘‘Taṃ  kāmaṃ ahamujjhitvā, chetvā mārassa bandhanaṃ;</gatha>
    <gatha type="last">Samūlaṃ taṇhamabbuyha, sītibhūtosmi nibbuto’’ti.</gatha>
    <centered>… Rāhulo thero….</centered>
    <subhead>9. Candanattheragāthā</subhead>
    <hangnum nr="299"/>
    <gatha type="1"> ‘‘Jātarūpena sañchannā <note>[pacchannā (sī.)]</note>, dāsīgaṇapurakkhatā;</gatha>
    <gatha type="last">Aṅkena puttamādāya, bhariyā maṃ upāgami.</gatha>
    <hangnum nr="300"/>
    <gatha type="1"> ‘‘Tañca disvāna āyantiṃ, sakaputtassa mātaraṃ;</gatha>
    <gatha type="last">Alaṅkataṃ suvasanaṃ, maccupāsaṃva oḍḍitaṃ.</gatha>
    <hangnum nr="301"/>
    <gatha type="1"> ‘‘Tato me manasīkāro, yoniso udapajjatha;</gatha>
    <gatha type="last">Ādīnavo pāturahu, nibbidā samatiṭṭhatha.</gatha>
    <hangnum nr="302"/>
    <gatha type="1"> ‘‘Tato cittaṃ vimucci me, passa dhammasudhammataṃ; </gatha>
    <gatha type="last">Tisso vijjā anuppattā, kataṃ buddhassa sāsana’’nti.</gatha>
    <centered>… Candano thero….</centered>
    <subhead>10. Dhammikattheragāthā</subhead>
    <hangnum nr="303"/>
    <gatha type="1"><note>[jā. 1.10.102 jātakepi]</note> ‘‘Dhammo have rakkhati dhammacāriṃ, dhammo suciṇṇo sukhamāvahati;</gatha>
    <gatha type="last">Esānisaṃso dhamme suciṇṇe, na duggatiṃ gacchati dhammacārī.</gatha>
    <hangnum nr="304"/>
    <gatha type="1"><note>[jā. 1.15.385]</note> ‘‘Nahi dhammo adhammo ca, ubho samavipākino;</gatha>
    <gatha type="last">Adhammo  nirayaṃ neti, dhammo pāpeti suggatiṃ.</gatha>
    <hangnum nr="305"/>
    <gatha type="1"> ‘‘Tasmā hi dhammesu kareyya chandaṃ, iti modamāno sugatena tādinā;</gatha>
    <gatha type="last">Dhamme ṭhitā sugatavarassa sāvakā, nīyanti dhīrā saraṇavaraggagāmino.</gatha>
    <hangnum nr="306"/>
    <gatha type="1"> ‘‘Vipphoṭito  gaṇḍamūlo, taṇhājālo samūhato;</gatha>
    <gatha type="2">So khīṇasaṃsāro na catthi kiñcanaṃ,</gatha>
    <gatha type="last">Cando yathā dosinā puṇṇamāsiya’’nti.</gatha>
    <centered>… Dhammiko thero….</centered>
    <subhead>11. Sappakattheragāthā</subhead>
    <hangnum nr="307"/>
    <gatha type="1"> ‘‘Yadā balākā sucipaṇḍaracchadā, kāḷassa meghassa bhayena tajjitā;</gatha>
    <gatha type="last">Palehiti ālayamālayesinī, tadā nadī ajakaraṇī rameti maṃ.</gatha>
    <hangnum nr="308"/>
    <gatha type="1"> ‘‘Yadā  balākā suvisuddhapaṇḍarā, kāḷassa meghassa bhayena tajjitā;</gatha>
    <gatha type="last">Pariyesati leṇamaleṇadassinī, tadā nadī ajakaraṇī rameti maṃ.</gatha>
    <hangnum nr="309"/>
    <gatha type="1"> ‘‘Kaṃ nu tattha na ramenti, jambuyo ubhato tahiṃ;</gatha>
    <gatha type="last">Sobhenti āpagākūlaṃ, mama leṇassa <note>[mahāleṇassa (syā. ka.)]</note> pacchato.</gatha>
    <hangnum nr="310"/>
    <gatha type="1"> ‘‘Tā matamadasaṅghasuppahīnā,</gatha>
    <gatha type="2">Bhekā  mandavatī panādayanti;</gatha>
    <gatha type="3">‘Nājja girinadīhi vippavāsasamayo,</gatha>
    <gatha type="last">Khemā ajakaraṇī sivā surammā’’’ti.</gatha>
    <centered>… Sappako thero….</centered>
    <subhead>12. Muditattheragāthā</subhead>
    <hangnum nr="311"/>
    <gatha type="1"> ‘‘Pabbajiṃ jīvikatthohaṃ, laddhāna upasampadaṃ;</gatha>
    <gatha type="last">Tato saddhaṃ paṭilabhiṃ, daḷhavīriyo parakkamiṃ.</gatha>
    <hangnum nr="312"/>
    <gatha type="1"> ‘‘Kāmaṃ bhijjatuyaṃ kāyo, maṃsapesī visīyaruṃ <note>[visiyantu (ka.)]</note>;</gatha>
    <gatha type="last">Ubho jaṇṇukasandhīhi, jaṅghāyo papatantu me.</gatha>
    <hangnum nr="313"/>
    <gatha type="1"> ‘‘Nāsissaṃ  na pivissāmi, vihārā ca na nikkhame;</gatha>
    <gatha type="last">Napi passaṃ nipātessaṃ, taṇhāsalle anūhate.</gatha>
    <hangnum nr="314"/>
    <gatha type="1"> ‘‘Tassa mevaṃ viharato, passa vīriyaparakkamaṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti.</gatha>
    <centered>… Mudito thero….</centered>
    <centered>Catukkanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Nāgasamālo bhagu ca, sabhiyo nandakopi ca;</gatha>
    <gatha type="last">Jambuko senako thero, sambhūto rāhulopi ca.</gatha>
    <gatha type="1">Bhavati candano thero, dasete <note>[idāni naveva therā dissanti]</note> buddhasāvakā;</gatha>
    <gatha type="2">Dhammiko sappako thero, mudito cāpi te tayo;</gatha>
    <gatha type="last">Gāthāyo dve ca paññāsa, therā sabbepi terasāti <note>[idāni dvādaseva therā dissanti]</note>.</gatha>
  </text>
</tree>
