<?xml version='1.0' encoding='UTF-8'?>
<tree text="6. Chakkanip&#x101;to" target="text">
  <text>
    <subhead>1. Uruveḷakassapattheragāthā</subhead>
    <hangnum nr="375"/>
    <gatha type="1"> ‘‘Disvāna  pāṭihīrāni, gotamassa yasassino;</gatha>
    <gatha type="last">Na tāvāhaṃ paṇipatiṃ, issāmānena vañcito.</gatha>
    <hangnum nr="376"/>
    <gatha type="1"> ‘‘Mama saṅkappamaññāya, codesi narasārathi;</gatha>
    <gatha type="last">Tato  me āsi saṃvego, abbhuto lomahaṃsano.</gatha>
    <hangnum nr="377"/>
    <gatha type="1"> ‘‘Pubbe jaṭilabhūtassa, yā me siddhi parittikā;</gatha>
    <gatha type="last">Tāhaṃ tadā nirākatvā <note>[niraṃkatvā (syā. ka.)]</note>, pabbajiṃ jinasāsane.</gatha>
    <hangnum nr="378"/>
    <gatha type="1"> ‘‘Pubbe yaññena santuṭṭho, kāmadhātupurakkhato;</gatha>
    <gatha type="last">Pacchā rāgañca dosañca, mohañcāpi samūhaniṃ.</gatha>
    <hangnum nr="379"/>
    <gatha type="1"> ‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Iddhimā paracittaññū, dibbasotañca pāpuṇiṃ.</gatha>
    <hangnum nr="380"/>
    <gatha type="1"> ‘‘Yassa catthāya pabbajito, agārasmānagāriyaṃ;</gatha>
    <gatha type="last">So me attho anuppatto, sabbasaṃyojanakkhayo’’ti.</gatha>
    <centered>… Uruveḷakassapo thero….</centered>
    <subhead>2. Tekicchakārittheragāthā</subhead>
    <hangnum nr="381"/>
    <gatha type="1"> ‘‘Atihitā vīhi, khalagatā sālī;</gatha>
    <gatha type="last">Na ca labhe piṇḍaṃ, kathamahaṃ kassaṃ.</gatha>
    <hangnum nr="382"/>
    <gatha type="1"> ‘‘Buddhamappameyyaṃ anussara pasanno;</gatha>
    <gatha type="last">Pītiyā phuṭasarīro hohisi satatamudaggo.</gatha>
    <hangnum nr="383"/>
    <gatha type="1"> ‘‘Dhammamappameyyaṃ anussara pasanno;</gatha>
    <gatha type="last">Pītiyā phuṭasarīro hohisi satatamudaggo.</gatha>
    <hangnum nr="384"/>
    <gatha type="1"> ‘‘Saṅghamappameyyaṃ anussara pasanno;</gatha>
    <gatha type="last">Pītiyā phuṭasarīro hohisi satatamudaggo.</gatha>
    <hangnum nr="385"/>
    <gatha type="1"> ‘‘Abbhokāse  viharasi, sītā hemantikā imā ratyo;</gatha>
    <gatha type="last">Mā sītena pareto vihaññittho, pavisa  tvaṃ vihāraṃ phusitaggaḷaṃ.</gatha>
    <hangnum nr="386"/>
    <gatha type="1"> ‘‘Phusissaṃ catasso appamaññāyo, tāhi ca sukhito viharissaṃ;</gatha>
    <gatha type="last">Nāhaṃ sītena vihaññissaṃ, aniñjito viharanto’’ti.</gatha>
    <centered>… Tekicchakārī <note>[tekicchakāni (sī. syā. pī.)]</note> thero….</centered>
    <subhead>3. Mahānāgattheragāthā</subhead>
    <hangnum nr="387"/>
    <gatha type="1"> ‘‘Yassa  sabrahmacārīsu, gāravo nūpalabbhati;</gatha>
    <gatha type="last">Parihāyati saddhammā, maccho appodake yathā.</gatha>
    <hangnum nr="388"/>
    <gatha type="1"> ‘‘Yassa sabrahmacārīsu, gāravo nūpalabbhati;</gatha>
    <gatha type="last">Na virūhati saddhamme, khette bījaṃva pūtikaṃ.</gatha>
    <hangnum nr="389"/>
    <gatha type="1"> ‘‘Yassa sabrahmacārīsu, gāravo nūpalabbhati;</gatha>
    <gatha type="last">Ārakā hoti nibbānā <note>[nibbāṇā (sī.)]</note>, dhammarājassa sāsane.</gatha>
    <hangnum nr="390"/>
    <gatha type="1"> ‘‘Yassa sabrahmacārīsu, gāravo upalabbhati;</gatha>
    <gatha type="last">Na vihāyati saddhammā, maccho bavhodake <note>[bahvodake (sī.), bahodake (syā.)]</note> yathā.</gatha>
    <hangnum nr="391"/>
    <gatha type="1"> ‘‘Yassa sabrahmacārīsu, gāravo upalabbhati;</gatha>
    <gatha type="last">So virūhati saddhamme, khette bījaṃva bhaddakaṃ.</gatha>
    <hangnum nr="392"/>
    <gatha type="1"> ‘‘Yassa sabrahmacārīsu, gāravo upalabbhati;</gatha>
    <gatha type="last">Santike hoti nibbānaṃ <note>[nibbāṇaṃ (sī.)]</note>, dhammarājassa sāsane’’ti.</gatha>
    <centered>… Mahānāgo thero….</centered>
    <subhead>4. Kullattheragāthā</subhead>
    <hangnum nr="393"/>
    <gatha type="1"> ‘‘Kullo sivathikaṃ gantvā, addasa itthimujjhitaṃ;</gatha>
    <gatha type="last">Apaviddhaṃ  susānasmiṃ, khajjantiṃ kimihī phuṭaṃ.</gatha>
    <hangnum nr="394"/>
    <gatha type="1"> ‘‘Āturaṃ  asuciṃ pūtiṃ, passa kulla samussayaṃ;</gatha>
    <gatha type="last">Uggharantaṃ paggharantaṃ, bālānaṃ abhinanditaṃ.</gatha>
    <hangnum nr="395"/>
    <gatha type="1"> ‘‘Dhammādāsaṃ gahetvāna, ñāṇadassanapattiyā;</gatha>
    <gatha type="last">Paccavekkhiṃ imaṃ kāyaṃ, tucchaṃ santarabāhiraṃ.</gatha>
    <hangnum nr="396"/>
    <gatha type="1"> ‘‘Yathā idaṃ tathā etaṃ, yathā etaṃ tathā idaṃ;</gatha>
    <gatha type="last">Yathā adho tathā uddhaṃ, yathā uddhaṃ tathā adho.</gatha>
    <hangnum nr="397"/>
    <gatha type="1"> ‘‘Yathā  divā tathā rattiṃ, yathā rattiṃ tathā divā;</gatha>
    <gatha type="last">Yathā pure tathā pacchā, yathā pacchā tathā pure.</gatha>
    <hangnum nr="398"/>
    <gatha type="1"> ‘‘Pañcaṅgikena turiyena, na ratī hoti tādisī;</gatha>
    <gatha type="last">Yathā ekaggacittassa, sammā dhammaṃ vipassato’’ti.</gatha>
    <centered>… Kullo thero….</centered>
    <subhead>5. Mālukyaputtattheragāthā</subhead>
    <hangnum nr="399"/>
    <gatha type="1"> ‘‘Manujassa pamattacārino, taṇhā vaḍḍhati māluvā viya;</gatha>
    <gatha type="last">So plavatī <note>[plavati (sī. pī. ka.), pariplavati (syā.)]</note> hurā huraṃ, phalamicchaṃva vanasmi vānaro.</gatha>
    <hangnum nr="400"/>
    <gatha type="1"> ‘‘Yaṃ esā sahate <note>[sahati (pī. ka.)]</note> jammī, taṇhā loke visattikā;</gatha>
    <gatha type="last">Sokā tassa pavaḍḍhanti, abhivaṭṭhaṃva <note>[abhivuṭṭhaṃva (syā.), abhivaḍḍhaṃva (ka.)]</note> bīraṇaṃ.</gatha>
    <hangnum nr="401"/>
    <gatha type="1"> ‘‘Yo cetaṃ sahate <note>[sahati (pī. ka.)]</note> jammiṃ, taṇhaṃ loke duraccayaṃ;</gatha>
    <gatha type="last">Sokā tamhā papatanti, udabindūva pokkharā.</gatha>
    <hangnum nr="402"/>
    <gatha type="1"> ‘‘Taṃ  vo vadāmi bhaddaṃ vo, yāvantettha samāgatā;</gatha>
    <gatha type="2">Taṇhāya  mūlaṃ khaṇatha, usīratthova bīraṇaṃ;</gatha>
    <gatha type="last">Mā vo naḷaṃva sotova, māro bhañji punappunaṃ.</gatha>
    <hangnum nr="403"/>
    <gatha type="1"> ‘‘Karotha buddhavacanaṃ, khaṇo vo mā upaccagā;</gatha>
    <gatha type="last">Khaṇātītā hi socanti, nirayamhi samappitā.</gatha>
    <hangnum nr="404"/>
    <gatha type="1"> ‘‘Pamādo rajo pamādo <note>[sabbadā (sī. ka.), suttanipātaṭṭhakathāyaṃ uṭṭhānasuttavaṇṇanā oloketabbā]</note>, pamādānupatito rajo;</gatha>
    <gatha type="last">Appamādena vijjāya, abbahe sallamattano’’ti.</gatha>
    <centered>… Mālukyaputto <note>[māluṅkyaputto (sī. syā. pī.)]</note> thero….</centered>
    <subhead>6. Sappadāsattheragāthā</subhead>
    <hangnum nr="405"/>
    <gatha type="1"> ‘‘Paṇṇavīsativassāni , yato pabbajito ahaṃ;</gatha>
    <gatha type="last">Accharāsaṅghātamattampi, cetosantimanajjhagaṃ.</gatha>
    <hangnum nr="406"/>
    <gatha type="1"> ‘‘Aladdhā cittassekaggaṃ, kāmarāgena aṭṭito <note>[addito (syā. sī. aṭṭha.), aḍḍito (ka.)]</note>;</gatha>
    <gatha type="last">Bāhā paggayha kandanto, vihārā upanikkhamiṃ <note>[nūpanikkhamiṃ (sabbattha), dupanikkhamiṃ (?)]</note>.</gatha>
    <hangnum nr="407"/>
    <gatha type="1"> ‘‘Satthaṃ vā āharissāmi, ko attho jīvitena me;</gatha>
    <gatha type="last">Kathaṃ hi sikkhaṃ paccakkhaṃ, kālaṃ kubbetha mādiso.</gatha>
    <hangnum nr="408"/>
    <gatha type="1"> ‘‘Tadāhaṃ  khuramādāya, mañcakamhi upāvisiṃ;</gatha>
    <gatha type="last">Parinīto khuro āsi, dhamaniṃ chettumattano.</gatha>
    <hangnum nr="409"/>
    <gatha type="1"> ‘‘Tato me manasīkāro, yoniso udapajjatha;</gatha>
    <gatha type="last">Ādīnavo pāturahu, nibbidā samatiṭṭhatha.</gatha>
    <hangnum nr="410"/>
    <gatha type="1"> ‘‘Tato cittaṃ vimucci me, passa dhammasudhammataṃ;</gatha>
    <gatha type="last">Tisso  vijjā anuppattā, kataṃ buddhassa sāsana’’nti.</gatha>
    <centered>… Sappadāso thero….</centered>
    <subhead>7.Kātiyānattheragāthā</subhead>
    <hangnum nr="411"/>
    <gatha type="1"> ‘‘Uṭṭhehi nisīda kātiyāna, mā niddābahulo ahu jāgarassu;</gatha>
    <gatha type="last">Mā taṃ alasaṃ pamattabandhu, kūṭeneva jinātu maccurājā.</gatha>
    <hangnum nr="412"/>
    <gatha type="1"> ‘‘Seyyathāpi <note>[sayathāpi (sī. pī.)]</note> mahāsamuddavego, evaṃ jātijarātivattate taṃ;</gatha>
    <gatha type="last">So karohi sudīpamattano tvaṃ, na hi tāṇaṃ tava vijjateva aññaṃ.</gatha>
    <hangnum nr="413"/>
    <gatha type="1"> ‘‘Satthā hi vijesi maggametaṃ, saṅgā jātijarābhayā atītaṃ;</gatha>
    <gatha type="last">Pubbāpararattamappamatto, anuyuñjassu daḷhaṃ karohi yogaṃ.</gatha>
    <hangnum nr="414"/>
    <gatha type="1"> ‘‘Purimāni  pamuñca bandhanāni, saṅghāṭikhuramuṇḍabhikkhabhojī;</gatha>
    <gatha type="last">Mā khiḍḍāratiñca mā niddaṃ, anuyuñjittha jhāya kātiyāna.</gatha>
    <hangnum nr="415"/>
    <gatha type="1"> ‘‘Jhāyāhi  jināhi kātiyāna, yogakkhemapathesu  kovidosi;</gatha>
    <gatha type="last">Pappuyya anuttaraṃ visuddhiṃ, parinibbāhisi vārināva joti.</gatha>
    <hangnum nr="416"/>
    <gatha type="1"> ‘‘Pajjotakaro parittaraṃso, vātena vinamyate latāva;</gatha>
    <gatha type="2">Evampi tuvaṃ anādiyāno, māraṃ indasagotta niddhunāhi;</gatha>
    <gatha type="last">So vedayitāsu vītarāgo, kālaṃ kaṅkha idheva sītibhūto’’ti.</gatha>
    <centered>… Kātiyāno thero….</centered>
    <subhead>8. Migajālattheragāthā</subhead>
    <hangnum nr="417"/>
    <gatha type="1"> ‘‘Sudesito cakkhumatā, buddhenādiccabandhunā;</gatha>
    <gatha type="last">Sabbasaṃyojanātīto, sabbavaṭṭavināsano.</gatha>
    <hangnum nr="418"/>
    <gatha type="1"> ‘‘Niyyāniko uttaraṇo, taṇhāmūlavisosano;</gatha>
    <gatha type="last">Visamūlaṃ āghātanaṃ, chetvā pāpeti nibbutiṃ.</gatha>
    <hangnum nr="419"/>
    <gatha type="1"> ‘‘Aññāṇamūlabhedāya , kammayantavighāṭano;</gatha>
    <gatha type="last">Viññāṇānaṃ pariggahe, ñāṇavajiranipātano.</gatha>
    <hangnum nr="420"/>
    <gatha type="1"> ‘‘Vedanānaṃ viññāpano, upādānappamocano;</gatha>
    <gatha type="last">Bhavaṃ aṅgārakāsuṃva, ñāṇena anupassano <note>[anupassako (sī. pī.)]</note>.</gatha>
    <hangnum nr="421"/>
    <gatha type="1"> ‘‘Mahāraso sugambhīro, jarāmaccunivāraṇo;</gatha>
    <gatha type="last">Ariyo  aṭṭhaṅgiko maggo, dukkhūpasamano sivo.</gatha>
    <hangnum nr="422"/>
    <gatha type="1"> ‘‘Kammaṃ kammanti ñatvāna, vipākañca vipākato;</gatha>
    <gatha type="2">Paṭiccuppannadhammānaṃ, yathāvālokadassano;</gatha>
    <gatha type="last">Mahākhemaṅgamo santo, pariyosānabhaddako’’ti.</gatha>
    <centered>… Migajālo thero….</centered>
    <subhead>9. Purohitaputtajentattheragāthā</subhead>
    <hangnum nr="423"/>
    <gatha type="1"> ‘‘Jātimadena  mattohaṃ, bhogaissariyena ca;</gatha>
    <gatha type="last">Saṇṭhānavaṇṇarūpena, madamatto acārihaṃ.</gatha>
    <hangnum nr="424"/>
    <gatha type="1"> ‘‘Nāttano samakaṃ kañci, atirekaṃ ca maññisaṃ;</gatha>
    <gatha type="last">Atimānahato bālo, patthaddho ussitaddhajo.</gatha>
    <hangnum nr="425"/>
    <gatha type="1"> ‘‘Mātaraṃ pitarañcāpi, aññepi garusammate;</gatha>
    <gatha type="last">Na kañci abhivādesiṃ, mānatthaddho anādaro.</gatha>
    <hangnum nr="426"/>
    <gatha type="1"> ‘‘Disvā vināyakaṃ aggaṃ, sārathīnaṃ varuttamaṃ;</gatha>
    <gatha type="last">Tapantamiva ādiccaṃ, bhikkhusaṅghapurakkhataṃ.</gatha>
    <hangnum nr="427"/>
    <gatha type="1"> ‘‘Mānaṃ madañca chaḍḍetvā, vippasannena cetasā;</gatha>
    <gatha type="last">Sirasā abhivādesiṃ, sabbasattānamuttamaṃ.</gatha>
    <hangnum nr="428"/>
    <gatha type="1"> ‘‘Atimāno  ca omāno, pahīnā susamūhatā;</gatha>
    <gatha type="last">Asmimāno samucchinno, sabbe mānavidhā hatā’’ti.</gatha>
    <centered>… Jento purohitaputto thero….</centered>
    <subhead>10. Sumanattheragāthā</subhead>
    <hangnum nr="429"/>
    <gatha type="1"> ‘‘Yadā  navo pabbajito, jātiyā sattavassiko;</gatha>
    <gatha type="last">Iddhiyā abhibhotvāna, pannagindaṃ mahiddhikaṃ.</gatha>
    <hangnum nr="430"/>
    <gatha type="1"> ‘‘Upajjhāyassa  udakaṃ, anotattā mahāsarā;</gatha>
    <gatha type="last">Āharāmi tato disvā, maṃ satthā etadabravi’’.</gatha>
    <hangnum nr="431"/>
    <gatha type="1"> ‘‘Sāriputta imaṃ passa, āgacchantaṃ kumārakaṃ;</gatha>
    <gatha type="last">Udakakumbhamādāya, ajjhattaṃ susamāhitaṃ.</gatha>
    <hangnum nr="432"/>
    <gatha type="1"> ‘‘Pāsādikena vattena, kalyāṇairiyāpatho;</gatha>
    <gatha type="last">Sāmaṇeronuruddhassa, iddhiyā ca visārado.</gatha>
    <hangnum nr="433"/>
    <gatha type="1"> ‘‘Ājānīyena ājañño, sādhunā sādhukārito;</gatha>
    <gatha type="last">Vinīto anuruddhena, katakiccena sikkhito.</gatha>
    <hangnum nr="434"/>
    <gatha type="1"> ‘‘So patvā paramaṃ santiṃ, sacchikatvā akuppataṃ;</gatha>
    <gatha type="last">Sāmaṇero sa sumano, mā maṃ jaññāti icchatī’’ti.</gatha>
    <centered>… Sumano thero….</centered>
    <subhead>11. Nhātakamunittheragāthā</subhead>
    <hangnum nr="435"/>
    <gatha type="1"> ‘‘Vātarogābhinīto  tvaṃ, viharaṃ kānane vane;</gatha>
    <gatha type="last">Paviddhagocare lūkhe, kathaṃ bhikkhu karissasi’’.</gatha>
    <hangnum nr="436"/>
    <gatha type="1"> ‘‘Pītisukhena vipulena, pharitvāna samussayaṃ;</gatha>
    <gatha type="last">Lūkhampi abhisambhonto, viharissāmi kānane.</gatha>
    <hangnum nr="437"/>
    <gatha type="1"> ‘‘Bhāvento satta bojjhaṅge, indriyāni balāni ca;</gatha>
    <gatha type="last">Jhānasokhummasampanno <note>[jhānasukhumasampanno (syā. ka.)]</note>, viharissaṃ anāsavo.</gatha>
    <hangnum nr="438"/>
    <gatha type="1"> ‘‘Vippamuttaṃ  kilesehi, suddhacittaṃ anāvilaṃ;</gatha>
    <gatha type="last">Abhiṇhaṃ paccavekkhanto, viharissaṃ anāsavo.</gatha>
    <hangnum nr="439"/>
    <gatha type="1"> ‘‘Ajjhattañca bahiddhā ca, ye me vijjiṃsu āsavā;</gatha>
    <gatha type="last">Sabbe asesā ucchinnā, na ca uppajjare puna.</gatha>
    <hangnum nr="440"/>
    <gatha type="1"> ‘‘Pañcakkhandhā pariññātā, tiṭṭhanti chinnamūlakā;</gatha>
    <gatha type="last">Dukkhakkhayo anuppatto, natthi dāni punabbhavo’’ti.</gatha>
    <centered>… Nhātakamunitthero….</centered>
    <subhead>12. Brahmadattattheragāthā</subhead>
    <hangnum nr="441"/>
    <gatha type="1"> ‘‘Akkodhassa kuto kodho, dantassa samajīvino;</gatha>
    <gatha type="last">Sammadaññā vimuttassa, upasantassa tādino.</gatha>
    <hangnum nr="442"/>
    <gatha type="1"> ‘‘Tasseva  tena pāpiyo, yo kuddhaṃ paṭikujjhati;</gatha>
    <gatha type="last">Kuddhaṃ appaṭikujjhanto, saṅgāmaṃ jeti dujjayaṃ.</gatha>
    <hangnum nr="443"/>
    <gatha type="1"><note>[saṃ. ni. 1.188, 250]</note> ‘‘Ubhinnamatthaṃ carati, attano ca parassa ca;</gatha>
    <gatha type="last">Paraṃ saṅkupitaṃ ñatvā, yo sato upasammati.</gatha>
    <hangnum nr="444"/>
    <gatha type="1"><note>[saṃ. ni. 1.188, 250]</note> ‘‘Ubhinnaṃ tikicchantaṃ taṃ, attano ca parassa ca;</gatha>
    <gatha type="last">Janā maññanti bāloti, ye dhammassa akovidā.</gatha>
    <hangnum nr="445"/>
    <gatha type="1"> ‘‘Uppajje te sace kodho, āvajja kakacūpamaṃ;</gatha>
    <gatha type="last">Uppajje ce rase taṇhā, puttamaṃsūpamaṃ sara.</gatha>
    <hangnum nr="446"/>
    <gatha type="1"> ‘‘Sace dhāvati cittaṃ te, kāmesu ca bhavesu ca;</gatha>
    <gatha type="last">Khippaṃ  niggaṇha satiyā, kiṭṭhādaṃ viya duppasu’’nti;</gatha>
    <centered>… Brahmadatto thero….</centered>
    <subhead>13. Sirimaṇḍattheragāthā</subhead>
    <hangnum nr="447"/>
    <gatha type="1"><note>[udā. 45; cūḷava. 385; pari. 339]</note> ‘‘Channamativassati , vivaṭaṃ nātivassati;</gatha>
    <gatha type="last">Tasmā channaṃ vivaretha, evaṃ taṃ nātivassati.</gatha>
    <hangnum nr="448"/>
    <gatha type="1"><note>[saṃ. ni. 1.66; netti. 18]</note> ‘‘Maccunābbhahato loko, jarāya parivārito;</gatha>
    <gatha type="last">Taṇhāsallena otiṇṇo, icchādhūpāyito sadā.</gatha>
    <hangnum nr="449"/>
    <gatha type="1"> ‘‘Maccunābbhahato loko, parikkhitto jarāya ca;</gatha>
    <gatha type="last">Haññati niccamattāṇo, pattadaṇḍova takkaro.</gatha>
    <hangnum nr="450"/>
    <gatha type="1"> ‘‘Āgacchantaggikhandhāva, maccu byādhi jarā tayo;</gatha>
    <gatha type="last">Paccuggantuṃ balaṃ natthi, javo natthi palāyituṃ.</gatha>
    <hangnum nr="451"/>
    <gatha type="1"> ‘‘Amoghaṃ divasaṃ kayirā, appena bahukena vā;</gatha>
    <gatha type="last">Yaṃ yaṃ vijahate <note>[virahate (sī. pī.), vivahate (syā.)]</note> rattiṃ, tadūnaṃ tassa jīvitaṃ.</gatha>
    <hangnum nr="452"/>
    <gatha type="1"> ‘‘Carato tiṭṭhato vāpi, āsīnasayanassa vā;</gatha>
    <gatha type="last">Upeti carimā ratti, na te kālo pamajjitu’’nti.</gatha>
    <centered>… Sirimaṇḍo <note>[sirimando (sī.)]</note> thero….</centered>
    <subhead>14. Sabbakāmittheragāthā</subhead>
    <hangnum nr="453"/>
    <gatha type="1"> ‘‘Dvipādakoyaṃ asuci, duggandho parihīrati <note>[pariharati (ka.)]</note>;</gatha>
    <gatha type="last">Nānākuṇapaparipūro, vissavanto tato tato.</gatha>
    <hangnum nr="454"/>
    <gatha type="1"> ‘‘Migaṃ  nilīnaṃ kūṭena, baḷiseneva ambujaṃ;</gatha>
    <gatha type="last">Vānaraṃ viya lepena, bādhayanti puthujjanaṃ.</gatha>
    <hangnum nr="455"/>
    <gatha type="1"> ‘‘Rūpā  saddā rasā gandhā, phoṭṭhabbā ca manoramā;</gatha>
    <gatha type="last">Pañca kāmaguṇā ete, itthirūpasmi dissare.</gatha>
    <hangnum nr="456"/>
    <gatha type="1"> ‘‘Ye  etā upasevanti, rattacittā puthujjanā;</gatha>
    <gatha type="last">Vaḍḍhenti kaṭasiṃ ghoraṃ, ācinanti punabbhavaṃ.</gatha>
    <hangnum nr="457"/>
    <gatha type="1"> ‘‘Yo cetā parivajjeti, sappasseva padā siro;</gatha>
    <gatha type="last">Somaṃ visattikaṃ loke, sato samativattati.</gatha>
    <hangnum nr="458"/>
    <gatha type="1"> ‘‘Kāmesvādīnavaṃ  disvā, nekkhammaṃ daṭṭhu khemato;</gatha>
    <gatha type="last">Nissaṭo sabbakāmehi, patto me āsavakkhayo’’ti.</gatha>
    <centered>… Sabbakāmitthero….</centered>
    <centered>Chakkanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Uruveḷakassapo ca, thero tekicchakāri ca;</gatha>
    <gatha type="last">Mahānāgo ca kullo ca, mālukyo <note>[māluto (sī. ka.), māluṅkyo (syā.)]</note> sappadāsako.</gatha>
    <gatha type="1">Kātiyāno migajālo, jento sumanasavhayo;</gatha>
    <gatha type="2">Nhātamuni brahmadatto, sirimaṇḍo sabbakāmī ca;</gatha>
    <gatha type="last">Gāthāyo caturāsīti, therā cettha catuddasāti.</gatha>
  </text>
</tree>
