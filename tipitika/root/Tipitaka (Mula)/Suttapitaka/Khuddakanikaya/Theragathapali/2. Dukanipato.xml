<?xml version='1.0' encoding='UTF-8'?>
<tree text="2. Dukanip&#x101;to" target="text">
  <text>
    <title>1. Paṭhamavaggo</title>
    <subhead>1. Uttarattheragāthā</subhead>
    <hangnum nr="121"/>
    <gatha type="1"> ‘‘Natthi  koci bhavo nicco, saṅkhārā vāpi sassatā;</gatha>
    <gatha type="last">Uppajjanti ca te khandhā, cavanti aparāparaṃ.</gatha>
    <hangnum nr="122"/>
    <gatha type="1"> ‘‘Etamādīnaṃ ñatvā, bhavenamhi anatthiko;</gatha>
    <gatha type="last">Nissaṭo sabbakāmehi, patto me āsavakkhayo’’ti.</gatha>
    <paragraph>Itthaṃ sudaṃ āyasmā uttaro thero gāthāyo abhāsitthāti.</paragraph>
    <subhead>2. Piṇḍolabhāradvājattheragāthā</subhead>
    <hangnum nr="123"/>
    <gatha type="1"> ‘‘Nayidaṃ  anayena jīvitaṃ, nāhāro hadayassa santiko;</gatha>
    <gatha type="last">Āhāraṭṭhitiko samussayo, iti disvāna carāmi esanaṃ.</gatha>
    <hangnum nr="124"/>
    <gatha type="1"> ‘‘Paṅkoti hi naṃ pavedayuṃ, yāyaṃ vandanapūjanā kulesu;</gatha>
    <gatha type="last">Sukhumaṃ sallaṃ durubbahaṃ, sakkāro kāpurisena dujjaho’’ti.</gatha>
    <paragraph>Itthaṃ sudaṃ āyasmā piṇḍolabhāradvājo thero gāthāyo abhāsitthāti.</paragraph>
    <subhead>3. Valliyattheragāthā</subhead>
    <hangnum nr="125"/>
    <gatha type="1"> ‘‘Makkaṭo pañcadvārāyaṃ, kuṭikāyaṃ pasakkiya;</gatha>
    <gatha type="last">Dvārena anupariyeti, ghaṭṭayanto muhuṃ muhuṃ.</gatha>
    <hangnum nr="126"/>
    <gatha type="1"> ‘‘Tiṭṭha makkaṭa mā dhāvi, na hi te taṃ yathā pure;</gatha>
    <gatha type="last">Niggahītosi paññāya, neva dūraṃ gamissatī’’ti.</gatha>
    <centered>… Valliyo thero….</centered>
    <subhead>4. Gaṅgātīriyattheragāthā</subhead>
    <hangnum nr="127"/>
    <gatha type="1"> ‘‘Tiṇṇaṃ  me tālapattānaṃ, gaṅgātīre kuṭī katā;</gatha>
    <gatha type="last">Chavasittova me patto, paṃsukūlañca cīvaraṃ.</gatha>
    <hangnum nr="128"/>
    <gatha type="1"> ‘‘Dvinnaṃ antaravassānaṃ, ekā vācā me bhāsitā;</gatha>
    <gatha type="last">Tatiye antaravassamhi, tamokhandho <note>[tamokkhandho (sī. syā.)]</note> padālito’’ti.</gatha>
    <centered>… Gaṅgātīriyo thero….</centered>
    <subhead>5. Ajinattheragāthā</subhead>
    <hangnum nr="129"/>
    <gatha type="1"> ‘‘Api ce hoti tevijjo, maccuhāyī anāsavo;</gatha>
    <gatha type="last">Appaññātoti naṃ bālā, avajānanti ajānatā.</gatha>
    <hangnum nr="130"/>
    <gatha type="1"> ‘‘Yo  ca kho annapānassa, lābhī hotīdha puggalo;</gatha>
    <gatha type="last">Pāpadhammopi ce hoti, so nesaṃ hoti sakkato’’ti.</gatha>
    <centered>… Ajino thero….</centered>
    <subhead>6. Meḷajinattheragāthā</subhead>
    <hangnum nr="131"/>
    <gatha type="1"> ‘‘Yadāhaṃ  dhammamassosiṃ, bhāsamānassa satthuno;</gatha>
    <gatha type="last">Na kaṅkhamabhijānāmi, sabbaññūaparājite.</gatha>
    <hangnum nr="132"/>
    <gatha type="1"> ‘‘Satthavāhe mahāvīre, sārathīnaṃ varuttame;</gatha>
    <gatha type="last">Magge paṭipadāyaṃ vā, kaṅkhā mayhaṃ na vijjatī’’ti.</gatha>
    <centered>… Meḷajino thero….</centered>
    <subhead>7. Rādhattheragāthā</subhead>
    <hangnum nr="133"/>
    <gatha type="1"><note>[dha. pa. 13 dhammapade]</note> ‘‘Yathā agāraṃ ducchannaṃ, vuṭṭhī samativijjhati;</gatha>
    <gatha type="last">Evaṃ abhāvitaṃ cittaṃ, rāgo samativijjhati.</gatha>
    <hangnum nr="134"/>
    <gatha type="1"><note>[dha. pa. 14 dhammapade]</note> ‘‘Yathā agāraṃ succhannaṃ, vuḍḍhī na samativijjhati;</gatha>
    <gatha type="last">Evaṃ subhāvitaṃ cittaṃ, rāgo na samativijjhatī’’ti.</gatha>
    <centered>… Rādho thero….</centered>
    <subhead>8. Surādhattheragāthā</subhead>
    <hangnum nr="135"/>
    <gatha type="1"> ‘‘Khīṇā  hi mayhaṃ jāti, vusitaṃ jinasāsanaṃ;</gatha>
    <gatha type="last">Pahīno jālasaṅkhāto, bhavanetti samūhatā.</gatha>
    <hangnum nr="136"/>
    <gatha type="1"> ‘‘Yassatthāya pabbajito, agārasmānagāriyaṃ;</gatha>
    <gatha type="last">So me attho anuppatto, sabbasaṃyojanakkhayo’’ti.</gatha>
    <centered>… Surādho thero….</centered>
    <subhead>9. Gotamattheragāthā</subhead>
    <hangnum nr="137"/>
    <gatha type="1"> ‘‘Sukhaṃ supanti munayo, ye itthīsu na bajjhare;</gatha>
    <gatha type="last">Sadā ve rakkhitabbāsu, yāsu saccaṃ sudullabhaṃ.</gatha>
    <hangnum nr="138"/>
    <gatha type="1"> ‘‘Vadhaṃ carimha te kāma, anaṇā dāni te mayaṃ;</gatha>
    <gatha type="last">Gacchāma dāni nibbānaṃ, yattha gantvā na socatī’’ti.</gatha>
    <centered>… Gotamo thero….</centered>
    <subhead>10. Vasabhattheragāthā</subhead>
    <hangnum nr="139"/>
    <gatha type="1"> ‘‘Pubbe  hanati attānaṃ, pacchā hanati so pare;</gatha>
    <gatha type="last">Suhataṃ hanti attānaṃ, vītaṃseneva pakkhimā.</gatha>
    <hangnum nr="140"/>
    <gatha type="1"> ‘‘Na brāhmaṇo bahivaṇṇo, anto vaṇṇo hi brāhmaṇo;</gatha>
    <gatha type="last">Yasmiṃ pāpāni kammāni, sa ve kaṇho sujampatī’’ti.</gatha>
    <centered>… Vasabho thero….</centered>
    <centered>Vaggo paṭhamo niṭṭhito.</centered>
    <paragraph>Tassuddānaṃ –</paragraph>
    <gatha type="1">Uttaro ceva piṇḍolo, valliyo tīriyo isi;</gatha>
    <gatha type="2">Ajino ca meḷajino, rādho surādho gotamo;</gatha>
    <gatha type="last">Vasabhena ime honti, dasa therā mahiddhikāti.</gatha>
    <title>2. Dutiyavaggo</title>
    <subhead>1. Mahācundattheragāthā</subhead>
    <hangnum nr="141"/>
    <gatha type="1"> ‘‘Sussūsā  sutavaddhanī, sutaṃ paññāya vaddhanaṃ;</gatha>
    <gatha type="last">Paññāya atthaṃ jānāti, ñāto attho sukhāvaho.</gatha>
    <hangnum nr="142"/>
    <gatha type="1"> ‘‘Sevetha pantāni senāsanāni, careyya saṃyojanavippamokkhaṃ;</gatha>
    <gatha type="last">Sace ratiṃ nādhigaccheyya tattha, saṅghe vase rakkhitatto satimā’’ti.</gatha>
    <centered>… Mahācundo thero….</centered>
    <subhead>2. Jotidāsattheragāthā</subhead>
    <hangnum nr="143"/>
    <gatha type="1"> ‘‘Ye kho te veṭhamissena <note>[veghamissena (sī. syā.), ve gamissena, vekhamissena (ka.)]</note>, nānattena ca kammunā;</gatha>
    <gatha type="2">Manusse uparundhanti, pharusūpakkamā janā;</gatha>
    <gatha type="last">Tepi  tattheva kīranti, na hi kammaṃ panassati.</gatha>
    <hangnum nr="144"/>
    <gatha type="1"> ‘‘Yaṃ karoti naro kammaṃ, kalyāṇaṃ yadi pāpakaṃ;</gatha>
    <gatha type="last">Tassa tasseva dāyādo, yaṃ yaṃ kammaṃ pakubbatī’’ti.</gatha>
    <centered>… Jotidāso thero….</centered>
    <subhead>3. Heraññakānittheragāthā</subhead>
    <hangnum nr="145"/>
    <gatha type="1"> ‘‘Accayanti ahorattā, jīvitaṃ uparujjhati;</gatha>
    <gatha type="last">Āyu khīyati maccānaṃ, kunnadīnaṃva odakaṃ.</gatha>
    <hangnum nr="146"/>
    <gatha type="1"> ‘‘Atha pāpāni kammāni, karaṃ bālo na bujjhati;</gatha>
    <gatha type="last">Pacchāssa kaṭukaṃ hoti, vipāko hissa pāpako’’ti.</gatha>
    <centered>… Heraññakānitthero….</centered>
    <subhead>4. Somamittattheragāthā</subhead>
    <hangnum nr="147"/>
    <gatha type="1"> ‘‘Parittaṃ dārumāruyha, yathā sīde mahaṇṇave;</gatha>
    <gatha type="2">Evaṃ kusītamāgamma, sādhujīvīpi sīdati;</gatha>
    <gatha type="last">Tasmā taṃ parivajjeyya, kusītaṃ hīnavīriyaṃ.</gatha>
    <hangnum nr="148"/>
    <gatha type="1"> ‘‘Pavivittehi  ariyehi, pahitattehi jhāyibhi;</gatha>
    <gatha type="last">Niccaṃ āraddhavīriyehi, paṇḍitehi sahāvase’’ti.</gatha>
    <centered>… Somamitto thero….</centered>
    <subhead>5. Sabbamittattheragāthā</subhead>
    <hangnum nr="149"/>
    <gatha type="1"> ‘‘Jano janamhi sambaddho <note>[sambaddho (syā. ka.)]</note>, janamevassito jano;</gatha>
    <gatha type="last">Jano janena heṭhīyati, heṭheti ca <note>[bodhiyati, bādheti ca (ka.)]</note> jano janaṃ.</gatha>
    <hangnum nr="150"/>
    <gatha type="1"> ‘‘Ko  hi tassa janenattho, janena janitena vā;</gatha>
    <gatha type="last">Janaṃ ohāya gacchaṃ taṃ, heṭhayitvā <note>[bādhayitvā (ka.)]</note> bahuṃ jana’’nti.</gatha>
    <centered>… Sabbamitto thero….</centered>
    <subhead>6. Mahākāḷattheragāthā</subhead>
    <hangnum nr="151"/>
    <gatha type="1"> ‘‘Kāḷī  itthī brahatī dhaṅkarūpā, satthiñca bhetvā aparañca satthiṃ;</gatha>
    <gatha type="2">Bāhañca bhetvā aparañca bāhaṃ, sīsañca bhetvā dadhithālakaṃva;</gatha>
    <gatha type="last">Esā nisinnā abhisandahitvā.</gatha>
    <hangnum nr="152"/>
    <gatha type="1"> ‘‘Yo ve avidvā upadhiṃ karoti, punappunaṃ dukkhamupeti mando;</gatha>
    <gatha type="last">Tasmā pajānaṃ upadhiṃ na kayirā, māhaṃ puna bhinnasiro sayissa’’nti <note>[passissanti (ka.)]</note>.</gatha>
    <centered>… Mahākāḷo thero….</centered>
    <subhead>7. Tissattheragāthā</subhead>
    <hangnum nr="153"/>
    <gatha type="1"> ‘‘Bahū sapatte labhati, muṇḍo saṅghāṭipāruto;</gatha>
    <gatha type="last">Lābhī annassa pānassa, vatthassa sayanassa ca.</gatha>
    <hangnum nr="154"/>
    <gatha type="1"> ‘‘Etamādīnavaṃ ñatvā, sakkāresu mahabbhayaṃ;</gatha>
    <gatha type="last">Appalābho anavassuto, sato bhikkhu paribbaje’’ti.</gatha>
    <centered>… Tisso thero….</centered>
    <subhead>8. Kimilattheragāthā</subhead>
    <hangnum nr="155"/>
    <gatha type="1"> ‘‘Pācīnavaṃsadāyamhi , sakyaputtā sahāyakā;</gatha>
    <gatha type="last">Pahāyānappake bhoge, uñchāpattāgate ratā.</gatha>
    <hangnum nr="156"/>
    <gatha type="1"> ‘‘Āraddhavīriyā  pahitattā, niccaṃ daḷhaparakkamā;</gatha>
    <gatha type="last">Ramanti dhammaratiyā, hitvāna lokiyaṃ rati’’nti.</gatha>
    <centered>… Kimilo <note>[kimbilo (sī. syā. pī.)]</note> thero….</centered>
    <subhead>9. Nandattheragāthā</subhead>
    <hangnum nr="157"/>
    <gatha type="1"> ‘‘Ayoniso  manasikārā, maṇḍanaṃ anuyuñjisaṃ;</gatha>
    <gatha type="last">Uddhato capalo cāsiṃ, kāmarāgena aṭṭito.</gatha>
    <hangnum nr="158"/>
    <gatha type="1"> ‘‘Upāyakusalenāhaṃ, buddhenādiccabandhunā;</gatha>
    <gatha type="last">Yoniso paṭipajjitvā, bhave cittaṃ udabbahi’’nti.</gatha>
    <centered>… Nando thero….</centered>
    <subhead>10. Sirimattheragāthā</subhead>
    <hangnum nr="159"/>
    <gatha type="1"> ‘‘Pare ca naṃ pasaṃsanti, attā ce asamāhito;</gatha>
    <gatha type="last">Moghaṃ pare pasaṃsanti, attā hi asamāhito.</gatha>
    <hangnum nr="160"/>
    <gatha type="1"> ‘‘Pare ca naṃ garahanti, attā ce susamāhito;</gatha>
    <gatha type="last">Moghaṃ pare garahanti, attā hi susamāhito’’ti.</gatha>
    <centered>… Sirimā thero….</centered>
    <centered>Vaggo dutiyo niṭṭhito.</centered>
    <paragraph>Tassuddānaṃ –</paragraph>
    <gatha type="1">Cundo  ca jotidāso ca, thero heraññakāni ca;</gatha>
    <gatha type="2">Somamitto sabbamitto, kālo tisso ca kimilo <note>[kimbilo (sī. syā. pī.), chandalakkhaṇānulomaṃ]</note>;</gatha>
    <gatha type="last">Nando ca sirimā ceva, dasa therā mahiddhikāti.</gatha>
    <title>3. Tatiyavaggo</title>
    <subhead>1. Uttarattheragāthā</subhead>
    <hangnum nr="161"/>
    <gatha type="1"> ‘‘Khandhā  mayā pariññātā, taṇhā me susamūhatā;</gatha>
    <gatha type="last">Bhāvitā mama bojjhaṅgā, patto me āsavakkhayo.</gatha>
    <hangnum nr="162"/>
    <gatha type="1"> ‘‘Sohaṃ  khandhe pariññāya, abbahitvāna <note>[abbuhitvāna (ka.)]</note> jāliniṃ;</gatha>
    <gatha type="last">Bhāvayitvāna bojjhaṅge, nibbāyissaṃ anāsavo’’ti.</gatha>
    <centered>… Uttaro thero….</centered>
    <subhead>2. Bhaddajittheragāthā</subhead>
    <hangnum nr="163"/>
    <gatha type="1"> ‘‘Panādo nāma so rājā, yassa yūpo suvaṇṇayo;</gatha>
    <gatha type="last">Tiriyaṃ soḷasubbedho <note>[soḷasapabbedho (sī. aṭṭha.), soḷasabbāṇo (?)]</note>, ubbhamāhu <note>[uddhamāhu (sī.), uccamāhu (syā.)]</note> sahassadhā.</gatha>
    <hangnum nr="164"/>
    <gatha type="1"> ‘‘Sahassakaṇḍo satageṇḍu, dhajālu haritāmayo;</gatha>
    <gatha type="last">Anaccuṃ tattha gandhabbā, chasahassāni sattadhā’’ti.</gatha>
    <centered>… Bhaddajitthero….</centered>
    <subhead>3. Sobhitattheragāthā</subhead>
    <hangnum nr="165"/>
    <gatha type="1">‘‘Satimā paññavā bhikkhu, āraddhabalavīriyo;</gatha>
    <gatha type="last">Pañca kappasatānāhaṃ, ekarattiṃ anussariṃ.</gatha>
    <hangnum nr="166"/>
    <gatha type="1"> ‘‘Cattāro satipaṭṭhāne, satta aṭṭha ca bhāvayaṃ;</gatha>
    <gatha type="last">Pañca kappasatānāhaṃ, ekarattiṃ anussari’’nti.</gatha>
    <centered>… Sobhito thero….</centered>
    <subhead>4. Valliyattheragāthā</subhead>
    <hangnum nr="167"/>
    <gatha type="1"> ‘‘Yaṃ kiccaṃ daḷhavīriyena, yaṃ kiccaṃ boddhumicchatā;</gatha>
    <gatha type="last">Karissaṃ nāvarajjhissaṃ <note>[nāvarujjhissaṃ (ka. sī. ka.)]</note>, passa vīriyaṃ parakkama.</gatha>
    <hangnum nr="168"/>
    <gatha type="1"> ‘‘Tvañca me maggamakkhāhi, añjasaṃ amatogadhaṃ;</gatha>
    <gatha type="last">Ahaṃ monena monissaṃ, gaṅgāsotova sāgara’’nti.</gatha>
    <centered>… Valliyo thero….</centered>
    <subhead>5. Vītasokattheragāthā</subhead>
    <hangnum nr="169"/>
    <gatha type="1"> ‘‘Kese  me olikhissanti, kappako upasaṅkami;</gatha>
    <gatha type="last">Tato  ādāsamādāya, sarīraṃ paccavekkhisaṃ.</gatha>
    <hangnum nr="170"/>
    <gatha type="1"> ‘‘Tuccho  kāyo adissittha, andhakāro tamo byagā;</gatha>
    <gatha type="last">Sabbe coḷā samucchinnā, natthi dāni punabbhavo’’ti.</gatha>
    <centered>… Vītasoko thero….</centered>
    <subhead>6. Puṇṇamāsattheragāthā</subhead>
    <hangnum nr="171"/>
    <gatha type="1"> ‘‘Pañca nīvaraṇe hitvā, yogakkhemassa pattiyā;</gatha>
    <gatha type="last">Dhammādāsaṃ gahetvāna, ñāṇadassanamattano.</gatha>
    <hangnum nr="172"/>
    <gatha type="1"> ‘‘Paccavekkhiṃ imaṃ kāyaṃ, sabbaṃ santarabāhiraṃ;</gatha>
    <gatha type="last">Ajjhattañca bahiddhā ca, tuccho kāyo adissathā’’ti.</gatha>
    <centered>… Puṇṇamāso thero….</centered>
    <subhead>7. Nandakattheragāthā</subhead>
    <hangnum nr="173"/>
    <gatha type="1"> ‘‘Yathāpi bhaddo ājañño, khalitvā patitiṭṭhati;</gatha>
    <gatha type="last">Bhiyyo laddāna saṃvegaṃ, adīno vahate dhuraṃ.</gatha>
    <hangnum nr="174"/>
    <gatha type="1"> ‘‘Evaṃ dassanasampannaṃ, sammāsambuddhasāvakaṃ;</gatha>
    <gatha type="last">Ājānīyaṃ maṃ dhāretha, puttaṃ buddhassa orasa’’nti.</gatha>
    <centered>… Nandako thero….</centered>
    <subhead>8. Bharatattheragāthā</subhead>
    <hangnum nr="175"/>
    <gatha type="1"> ‘‘Ehi nandaka gacchāma, upajjhāyassa santikaṃ;</gatha>
    <gatha type="last">Sīhanādaṃ nadissāma, buddhaseṭṭhassa sammukhā.</gatha>
    <hangnum nr="176"/>
    <gatha type="1"> ‘‘Yāya no anukampāya, amhe pabbājayī muni;</gatha>
    <gatha type="last">So no attho anuppatto, sabbasaṃyojanakkhayo’’ti.</gatha>
    <centered>… Bharato thero….</centered>
    <subhead>9. Bhāradvājattheragāthā</subhead>
    <hangnum nr="177"/>
    <gatha type="1"> ‘‘Nadanti  evaṃ sappaññā, sīhāva girigabbhare;</gatha>
    <gatha type="last">Vīrā vijitasaṅgāmā, jetvā māraṃ savāhaniṃ <note>[savāhanaṃ (bahūsu)]</note>.</gatha>
    <hangnum nr="178"/>
    <gatha type="1"> ‘‘Satthā ca pariciṇṇo me, dhammo saṅgho ca pūjito;</gatha>
    <gatha type="last">Ahañca vitto sumano, puttaṃ disvā anāsava’’nti.</gatha>
    <centered>… Bhāradvājo thero….</centered>
    <subhead>10. Kaṇhadinnattheragāthā</subhead>
    <hangnum nr="179"/>
    <gatha type="1"> ‘‘Upāsitā sappurisā, sutā dhammā abhiṇhaso;</gatha>
    <gatha type="last">Sutvāna paṭipajjissaṃ, añjasaṃ amatogadhaṃ.</gatha>
    <hangnum nr="180"/>
    <gatha type="1"> ‘‘Bhavarāgahatassa me sato, bhavarāgo puna me na vijjati;</gatha>
    <gatha type="last">Na cāhu na ca me bhavissati, na ca me etarahi vijjatī’’ti.</gatha>
    <centered>… Kaṇhadinno thero….</centered>
    <centered>Vaggo tatiyo niṭṭhito.</centered>
    <paragraph>Tassuddānaṃ –</paragraph>
    <gatha type="1">Uttaro bhaddajitthero, sobhito valliyo isi;</gatha>
    <gatha type="2">Vītasoko ca yo thero, puṇṇamāso ca nandako;</gatha>
    <gatha type="last">Bharato bhāradvājo ca, kaṇhadinno mahāmunīti.</gatha>
    <title>4. Catutthavaggo</title>
    <subhead>1. Migasirattheragāthā</subhead>
    <hangnum nr="181"/>
    <gatha type="1"> ‘‘Yato  ahaṃ pabbajito, sammāsambuddhasāsane;</gatha>
    <gatha type="last">Vimuccamāno uggacchiṃ, kāmadhātuṃ upaccagaṃ.</gatha>
    <hangnum nr="182"/>
    <gatha type="1"> ‘‘Brahmuno  pekkhamānassa, tato cittaṃ vimucci me;</gatha>
    <gatha type="last">Akuppā me vimuttīti, sabbasaṃyojanakkhayā’’ti.</gatha>
    <centered>… Migasiro thero….</centered>
    <subhead>2. Sivakattheragāthā</subhead>
    <hangnum nr="183"/>
    <gatha type="1"> ‘‘Aniccāni  gahakāni, tattha tattha punappunaṃ;</gatha>
    <gatha type="last">Gahakāraṃ <note>[gahakārakaṃ (sī. pī.)]</note> gavesanto, dukkhā jāti punappunaṃ.</gatha>
    <hangnum nr="184"/>
    <gatha type="1"> ‘‘Gahakāraka diṭṭhosi, puna gehaṃ na kāhasi;</gatha>
    <gatha type="2">Sabbā te phāsukā bhaggā, thūṇikā <note>[thūṇirā (pī. ka.), dhuṇirā (syā.)]</note> ca vidālitā <note>[padālitā (sī. syā.)]</note>;</gatha>
    <gatha type="last">Vimariyādikataṃ cittaṃ, idheva vidhamissatī’’ti.</gatha>
    <centered>… Sivako <note>[sīvako (sī.)]</note> thero….</centered>
    <subhead>3. Upavāṇattheragāthā</subhead>
    <hangnum nr="185"/>
    <gatha type="1"> ‘‘Arahaṃ sugato loke, vātehābādhito <note>[… bādhito (ka.)]</note> muni;</gatha>
    <gatha type="last">Sace uṇhodakaṃ atthi, munino dehi brāhmaṇa.</gatha>
    <hangnum nr="186"/>
    <gatha type="1"> ‘‘Pūjito pūjaneyyānaṃ <note>[pūjanīyānaṃ (sī.)]</note>, sakkareyyāna sakkato;</gatha>
    <gatha type="last">Apacitopaceyyānaṃ <note>[apacanīyānaṃ (sī.), apacineyyānaṃ (syā.)]</note>, tassa icchāmi hātave’’ti.</gatha>
    <centered>… Upavāṇo thero….</centered>
    <subhead>4. Isidinnattheragāthā</subhead>
    <hangnum nr="187"/>
    <gatha type="1"> ‘‘Diṭṭhā mayā dhammadharā upāsakā, kāmā aniccā iti bhāsamānā;</gatha>
    <gatha type="last">Sārattarattā maṇikuṇḍalesu, puttesu dāresu ca te apekkhā.</gatha>
    <hangnum nr="188"/>
    <gatha type="1"> ‘‘Addhā na jānanti yatodha dhammaṃ, kāmā  aniccā iti cāpi āhu;</gatha>
    <gatha type="last">Rāgañca tesaṃ na balatthi chettuṃ, tasmā sitā puttadāraṃ dhanañcā’’ti.</gatha>
    <centered>… Isidinno thero….</centered>
    <subhead>5. Sambulakaccānattheragāthā</subhead>
    <hangnum nr="189"/>
    <gatha type="1"> ‘‘Devo  ca vassati devo ca gaḷagaḷāyati,</gatha>
    <gatha type="2">Ekako cāhaṃ bherave bile viharāmi;</gatha>
    <gatha type="3">Tassa mayhaṃ ekakassa bherave bile viharato,</gatha>
    <gatha type="last">Natthi bhayaṃ vā chambhitattaṃ vā lomahaṃso vā.</gatha>
    <hangnum nr="190"/>
    <gatha type="1"> ‘‘Dhammatā  mamasā yassa me, ekakassa bherave bile;</gatha>
    <gatha type="last">Viharato natthi bhayaṃ vā, chambhitattaṃ vā lomahaṃso vā’’ti.</gatha>
    <centered>… Sambulakaccāno <note>[sambahulakaccāno (ka.)]</note> thero….</centered>
    <subhead>6. Nitakattheragāthā</subhead>
    <hangnum nr="191"/>
    <gatha type="1"><note>[udā. 34 udānepi]</note> ‘‘Kassa  selūpamaṃ cittaṃ, ṭhitaṃ nānupakampati;</gatha>
    <gatha type="2">Virattaṃ rajanīyesu, kuppanīye na kuppati;</gatha>
    <gatha type="last">Yassevaṃ bhāvitaṃ cittaṃ, kuto taṃ dukkhamessati.</gatha>
    <hangnum nr="192"/>
    <gatha type="1"> ‘‘Mama selūpamaṃ cittaṃ, ṭhitaṃ nānupakampati;</gatha>
    <gatha type="2">Virattaṃ rajanīyesu, kuppanīye na kuppati;</gatha>
    <gatha type="last">Mamevaṃ bhāvitaṃ cittaṃ, kuto maṃ dukkhamessatī’’ti.</gatha>
    <centered>… Nitako <note>[khitako (sī. syā.)]</note> thero….</centered>
    <subhead>7. Soṇapoṭiriyattheragāthā</subhead>
    <hangnum nr="193"/>
    <gatha type="1"> ‘‘Na tāva supituṃ hoti, ratti nakkhattamālinī;</gatha>
    <gatha type="last">Paṭijaggitumevesā, ratti hoti vijānatā.</gatha>
    <hangnum nr="194"/>
    <gatha type="1"> ‘‘Hatthikkhandhāvapatitaṃ , kuñjaro ce anukkame;</gatha>
    <gatha type="last">Saṅgāme me mataṃ seyyo, yañce jīve parājito’’ti.</gatha>
    <centered>… Soṇo poṭiriyo <note>[selissariyo (sī.), poṭṭiriyaputto (syā.)]</note> thero ….</centered>
    <subhead>8. Nisabhattheragāthā</subhead>
    <hangnum nr="195"/>
    <gatha type="1"> ‘‘Pañca  kāmaguṇe hitvā, piyarūpe manorame;</gatha>
    <gatha type="last">Saddhāya gharā nikkhamma, dukkhassantakaro bhave.</gatha>
    <hangnum nr="196"/>
    <gatha type="1"> ‘‘Nābhinandāmi maraṇaṃ, nābhinandāmi jīvitaṃ;</gatha>
    <gatha type="last">Kālañca paṭikaṅkhāmi, sampajāno patissato’’ti.</gatha>
    <centered>… Nisabho thero….</centered>
    <subhead>9. Usabhattheragāthā</subhead>
    <hangnum nr="197"/>
    <gatha type="1"> ‘‘Ambapallavasaṅkāsaṃ, aṃse katvāna cīvaraṃ;</gatha>
    <gatha type="last">Nisinno hatthigīvāyaṃ, gāmaṃ piṇḍāya pāvisiṃ.</gatha>
    <hangnum nr="198"/>
    <gatha type="1"> ‘‘Hatthikkhandhato  oruyha, saṃvegaṃ alabhiṃ tadā;</gatha>
    <gatha type="last">Sohaṃ ditto tadā santo, patto me āsavakkhayo’’ti.</gatha>
    <centered>… Usabho thero….</centered>
    <subhead>10. Kappaṭakurattheragāthā</subhead>
    <hangnum nr="199"/>
    <gatha type="1"> ‘‘Ayamiti kappaṭo kappaṭakuro, acchāya atibharitāya <note>[atibhariyāya (sī. ka.), accaṃ bharāya (syā.)]</note>;</gatha>
    <gatha type="last">Amataghaṭikāyaṃ dhammakaṭamatto <note>[dhammakaṭapatto (syā. ka. aṭṭha.), dhammakaṭamaggo (sī. aṭṭha.)]</note>, katapadaṃ jhānāni ocetuṃ.</gatha>
    <hangnum nr="200"/>
    <gatha type="1"> ‘‘Mā  kho tvaṃ kappaṭa pacālesi, mā tvaṃ upakaṇṇamhi tāḷessaṃ;</gatha>
    <gatha type="last">Na  hi <note>[na vā (ka.)]</note> tvaṃ kappaṭa mattamaññāsi, saṅghamajjhamhi pacalāyamānoti.</gatha>
    <centered>… Kappaṭakuro thero….</centered>
    <centered>Vaggo catuttho niṭṭhito.</centered>
    <paragraph>Tassuddānaṃ –</paragraph>
    <gatha type="1">Migasiro  sivako ca, upavāno ca paṇḍito;</gatha>
    <gatha type="2">Isidinno ca kaccāno, nitako ca mahāvasī;</gatha>
    <gatha type="last">Poṭiriyaputto nisabho, usabho kappaṭakuroti.</gatha>
    <title>5. Pañcamavaggo</title>
    <subhead>1. Kumārakassapattheragāthā</subhead>
    <hangnum nr="201"/>
    <gatha type="1"> ‘‘Aho buddhā aho dhammā, aho no satthu sampadā;</gatha>
    <gatha type="last">Yattha etādisaṃ dhammaṃ, sāvako sacchikāhi’’ti.</gatha>
    <hangnum nr="202"/>
    <gatha type="1"> ‘‘Asaṅkheyyesu kappesu, sakkāyādhigatā ahū;</gatha>
    <gatha type="2">Tesamayaṃ pacchimako, carimoyaṃ samussayo;</gatha>
    <gatha type="last">Jātimaraṇasaṃsāro, natthi dāni punabbhavo’’ti.</gatha>
    <centered>… Kumārakassapo thero….</centered>
    <subhead>2. Dhammapālattheragāthā</subhead>
    <hangnum nr="203"/>
    <gatha type="1"> ‘‘Yo  have daharo bhikkhu, yuñjati buddhasāsane;</gatha>
    <gatha type="last">Jāgaro sa hi suttesu <note>[patisuttesu (sī. ka.)]</note>, amoghaṃ tassa jīvitaṃ.</gatha>
    <hangnum nr="204"/>
    <gatha type="1"> ‘‘Tasmā  saddhañca sīlañca, pasādaṃ dhammadassanaṃ;</gatha>
    <gatha type="last">Anuyuñjetha medhāvī, saraṃ buddhāna sāsana’’nti.</gatha>
    <centered>… Dhammapālo thero….</centered>
    <subhead>3. Brahmālittheragāthā</subhead>
    <hangnum nr="205"/>
    <gatha type="1"> ‘‘Kassindriyāni samathaṅgatāni, assā yathā sārathinā sudantā;</gatha>
    <gatha type="last">Pahīnamānassa anāsavassa, devāpi kassa <note>[tassa (bahūsu)]</note> pihayanti tādino’’ti.</gatha>
    <hangnum nr="206"/>
    <gatha type="1"><note>[dha. pa. 94 dhammapadepi]</note> ‘‘Mayhindriyāni  samathaṅgatāni, assā yathā sārathinā sudantā;</gatha>
    <gatha type="last">Pahīnamānassa anāsavassa, devāpi mayhaṃ pihayanti tādino’’ti.</gatha>
    <centered>… Brahmāli thero….</centered>
    <subhead>4. Mogharājattheragāthā</subhead>
    <hangnum nr="207"/>
    <gatha type="1"> ‘‘Chavipāpaka  cittabhaddaka, mogharāja satataṃ samāhito;</gatha>
    <gatha type="last">Hemantikasītakālarattiyo <note>[hemantikakālarattiyo (ka.)]</note>, bhikkhu tvaṃsi kathaṃ karissasi’’.</gatha>
    <hangnum nr="208"/>
    <gatha type="1"> ‘‘Sampannasassā magadhā, kevalā iti me sutaṃ;</gatha>
    <gatha type="last">Palālacchannako seyyaṃ, yathaññe sukhajīvino’’ti.</gatha>
    <centered>… Mogharājā thero….</centered>
    <subhead>5. Visākhapañcālaputtattheragāthā</subhead>
    <hangnum nr="209"/>
    <gatha type="1"> ‘‘Na ukkhipe no ca parikkhipe pare, okkhipe pāragataṃ na eraye;</gatha>
    <gatha type="last">Na  cattavaṇṇaṃ parisāsu byāhare, anuddhato sammitabhāṇi subbato.</gatha>
    <hangnum nr="210"/>
    <gatha type="1"> ‘‘Susukhumanipuṇatthadassinā, matikusalena nivātavuttinā;</gatha>
    <gatha type="last">Saṃsevitavuddhasīlinā, nibbānaṃ na hi tena dullabha’’nti.</gatha>
    <centered>… Visākho pañcālaputto thero ….</centered>
    <subhead>6. Cūḷakattheragāthā</subhead>
    <hangnum nr="211"/>
    <gatha type="1"> ‘‘Nadanti  morā susikhā supekhuṇā, sunīlagīvā sumukhā sugajjino;</gatha>
    <gatha type="last">Susaddalā cāpi mahāmahī ayaṃ, subyāpitambu suvalāhakaṃ nabhaṃ.</gatha>
    <hangnum nr="212"/>
    <gatha type="1"> ‘‘Sukallarūpo  sumanassa jhāyataṃ <note>[jhāyitaṃ (syā. ka.)]</note>, sunikkamo sādhu subuddhasāsane;</gatha>
    <gatha type="last">Susukkasukkaṃ nipuṇaṃ sududdasaṃ, phusāhi taṃ uttamamaccutaṃ pada’’nti.</gatha>
    <centered>… Cūḷako <note>[cūlako (sī. aṭṭha.)]</note> thero….</centered>
    <subhead>7. Anūpamattheragāthā</subhead>
    <hangnum nr="213"/>
    <gatha type="1"> ‘‘Nandamānāgataṃ cittaṃ, sūlamāropamānakaṃ;</gatha>
    <gatha type="last">Tena teneva vajasi, yena sūlaṃ kaliṅgaraṃ.</gatha>
    <hangnum nr="214"/>
    <gatha type="1"> ‘‘Tāhaṃ cittakaliṃ brūmi, taṃ brūmi cittadubbhakaṃ;</gatha>
    <gatha type="last">Satthā te dullabho laddho, mānatthe maṃ niyojayī’’ti.</gatha>
    <centered>… Anūpamo thero….</centered>
    <subhead>8. Vajjitattheragāthā</subhead>
    <hangnum nr="215"/>
    <gatha type="1"> ‘‘Saṃsaraṃ  dīghamaddhānaṃ, gatīsu parivattisaṃ;</gatha>
    <gatha type="last">Apassaṃ ariyasaccāni, andhabhūto <note>[andhībhūto (ka.)]</note> puthujjano.</gatha>
    <hangnum nr="216"/>
    <gatha type="1"> ‘‘Tassa  me appamattassa, saṃsārā vinaḷīkatā;</gatha>
    <gatha type="last">Sabbā gatī samucchinnā, natthi dāni punabbhavo’’ti.</gatha>
    <centered>… Vajjito thero….</centered>
    <subhead>9. Sandhitattheragāthā</subhead>
    <hangnum nr="217"/>
    <gatha type="1"> ‘‘Assatthe haritobhāse, saṃvirūḷhamhi pādape;</gatha>
    <gatha type="last">Ekaṃ buddhagataṃ saññaṃ, alabhitthaṃ <note>[alabhiṃ haṃ (ka.)]</note> patissato.</gatha>
    <hangnum nr="218"/>
    <gatha type="1"> ‘‘Ekatiṃse ito kappe, yaṃ saññamalabhiṃ tadā;</gatha>
    <gatha type="last">Tassā saññāya vāhasā, patto me āsavakkhayo’’ti.</gatha>
    <centered>… Sandhito thero….</centered>
    <centered>Vaggo pañcamo niṭṭhito.</centered>
    <paragraph>Tassuddānaṃ  –</paragraph>
    <gatha type="1">Kumārakassapo  thero, dhammapālo ca brahmāli;</gatha>
    <gatha type="2">Mogharājā visākho ca, cūḷako ca anūpamo;</gatha>
    <gatha type="last">Vajjito sandhito thero, kilesarajavāhanoti.</gatha>
    <centered>Dukanipāto niṭṭhito.</centered>
    <paragraph>Tatruddānaṃ –</paragraph>
    <gatha type="2">Gāthādukanipātamhi, navuti ceva aṭṭha ca;</gatha>
    <gatha type="last">Therā ekūnapaññāsaṃ, bhāsitā nayakovidāti.</gatha>
  </text>
</tree>
