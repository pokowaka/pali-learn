<?xml version='1.0' encoding='UTF-8'?>
<tree text="12. Dv&#x101;dasakanip&#x101;to" target="text">
  <text>
    <subhead>1. Sīlavattheragāthā</subhead>
    <hangnum nr="608"/>
    <gatha type="1"> ‘‘Sīlamevidha  sikkhetha, asmiṃ loke susikkhitaṃ;</gatha>
    <gatha type="last">Sīlaṃ hi sabbasampattiṃ, upanāmeti sevitaṃ.</gatha>
    <hangnum nr="609"/>
    <gatha type="1"> ‘‘Sīlaṃ rakkheyya medhāvī, patthayāno tayo sukhe;</gatha>
    <gatha type="last">Pasaṃsaṃ vittilābhañca, pecca sagge pamodanaṃ <note>[pecca sagge ca modanaṃ (sī. pī.)]</note>.</gatha>
    <hangnum nr="610"/>
    <gatha type="1"> ‘‘Sīlavā hi bahū mitte, saññamenādhigacchati;</gatha>
    <gatha type="last">Dussīlo pana mittehi, dhaṃsate pāpamācaraṃ.</gatha>
    <hangnum nr="611"/>
    <gatha type="1"> ‘‘Avaṇṇañca akittiñca, dussīlo labhate naro;</gatha>
    <gatha type="last">Vaṇṇaṃ kittiṃ pasaṃsañca, sadā labhati sīlavā.</gatha>
    <hangnum nr="612"/>
    <gatha type="1"> ‘‘Ādi  sīlaṃ patiṭṭhā ca, kalyāṇānañca mātukaṃ;</gatha>
    <gatha type="last">Pamukhaṃ sabbadhammānaṃ, tasmā sīlaṃ visodhaye.</gatha>
    <hangnum nr="613"/>
    <gatha type="1"> ‘‘Velā ca saṃvaraṃ sīlaṃ <note>[saṃvaro sīlaṃ (sī.), saṃvarasīlaṃ (sī. aṭṭha.)]</note>, cittassa abhihāsanaṃ;</gatha>
    <gatha type="last">Titthañca sabbabuddhānaṃ, tasmā sīlaṃ visodhaye.</gatha>
    <hangnum nr="614"/>
    <gatha type="1"> ‘‘Sīlaṃ balaṃ appaṭimaṃ, sīlaṃ āvudhamuttamaṃ;</gatha>
    <gatha type="last">Sīlamābharaṇaṃ seṭṭhaṃ, sīlaṃ kavacamabbhutaṃ.</gatha>
    <hangnum nr="615"/>
    <gatha type="1"> ‘‘Sīlaṃ setu mahesakkho, sīlaṃ gandho anuttaro;</gatha>
    <gatha type="last">Sīlaṃ vilepanaṃ seṭṭhaṃ, yena vāti disodisaṃ.</gatha>
    <hangnum nr="616"/>
    <gatha type="1"> ‘‘Sīlaṃ sambalamevaggaṃ, sīlaṃ pātheyyamuttamaṃ;</gatha>
    <gatha type="last">Sīlaṃ seṭṭho ativāho, yena yāti disodisaṃ.</gatha>
    <hangnum nr="617"/>
    <gatha type="1"> ‘‘Idheva nindaṃ labhati, peccāpāye ca dummano;</gatha>
    <gatha type="last">Sabbattha dummano bālo, sīlesu asamāhito.</gatha>
    <hangnum nr="618"/>
    <gatha type="1"> ‘‘Idheva kittiṃ labhati, pecca sagge ca summano;</gatha>
    <gatha type="last">Sabbattha sumano dhīro, sīlesu susamāhito.</gatha>
    <hangnum nr="619"/>
    <gatha type="1"> ‘‘Sīlameva  idha aggaṃ, paññavā pana uttamo;</gatha>
    <gatha type="last">Manussesu ca devesu, sīlapaññāṇato jaya’’nti.</gatha>
    <centered>… Sīlavo thero….</centered>
    <subhead>2. Sunītattheragāthā</subhead>
    <hangnum nr="620"/>
    <gatha type="1"> ‘‘Nīce  kulamhi jātohaṃ, daliddo appabhojano;</gatha>
    <gatha type="last">Hīnakammaṃ <note>[hīnaṃ kammaṃ (syā.)]</note> mamaṃ āsi, ahosiṃ pupphachaḍḍako.</gatha>
    <hangnum nr="621"/>
    <gatha type="1"> ‘‘Jigucchito  manussānaṃ, paribhūto ca vambhito;</gatha>
    <gatha type="last">Nīcaṃ manaṃ karitvāna, vandissaṃ bahukaṃ janaṃ.</gatha>
    <hangnum nr="622"/>
    <gatha type="1"> ‘‘Athaddasāsiṃ  sambuddhaṃ, bhikkhusaṅghapurakkhataṃ;</gatha>
    <gatha type="last">Pavisantaṃ mahāvīraṃ, magadhānaṃ puruttamaṃ.</gatha>
    <hangnum nr="623"/>
    <gatha type="1"> ‘‘Nikkhipitvāna byābhaṅgiṃ, vandituṃ upasaṅkamiṃ;</gatha>
    <gatha type="last">Mameva anukampāya, aṭṭhāsi purisuttamo.</gatha>
    <hangnum nr="624"/>
    <gatha type="1"> ‘‘Vanditvā satthuno pāde, ekamantaṃ ṭhito tadā;</gatha>
    <gatha type="last">Pabbajjaṃ ahamāyāciṃ, sabbasattānamuttamaṃ.</gatha>
    <hangnum nr="625"/>
    <gatha type="1"> ‘‘Tato kāruṇiko satthā, sabbalokānukampako;</gatha>
    <gatha type="last">‘Ehi bhikkhū’ti maṃ āha, sā me āsūpasampadā.</gatha>
    <hangnum nr="626"/>
    <gatha type="1"> ‘‘Sohaṃ eko araññasmiṃ, viharanto atandito;</gatha>
    <gatha type="last">Akāsiṃ satthuvacanaṃ, yathā maṃ ovadī jino.</gatha>
    <hangnum nr="627"/>
    <gatha type="1"> ‘‘Rattiyā paṭhamaṃ yāmaṃ, pubbajātimanussariṃ;</gatha>
    <gatha type="2">Rattiyā majjhimaṃ yāmaṃ, dibbacakkhuṃ visodhayiṃ <note>[dibbacakkhu visodhitaṃ (ka.)]</note>;</gatha>
    <gatha type="last">Rattiyā pacchime yāme, tamokhandhaṃ padālayiṃ.</gatha>
    <hangnum nr="628"/>
    <gatha type="1"> ‘‘Tato ratyā vivasāne, sūriyassuggamanaṃ pati;</gatha>
    <gatha type="last">Indo brahmā ca āgantvā, maṃ namassiṃsu pañjalī.</gatha>
    <hangnum nr="629"/>
    <gatha type="1"> ‘‘‘Namo te purisājañña, namo te purisuttama;</gatha>
    <gatha type="last">Yassa te āsavā khīṇā, dakkhiṇeyyosi mārisa’.</gatha>
    <hangnum nr="630"/>
    <gatha type="1"> ‘‘Tato  disvāna maṃ satthā, devasaṅghapurakkhataṃ;</gatha>
    <gatha type="last">Sitaṃ pātukaritvāna, imamatthaṃ abhāsatha.</gatha>
    <hangnum nr="631"/>
    <gatha type="1"><note>[su. ni. 660 suttanipātepi]</note> ‘‘‘Tapena  brahmacariyena, saṃyamena damena ca;</gatha>
    <gatha type="last">Etena brāhmaṇo hoti, etaṃ brāhmaṇamuttama’’’nti.</gatha>
    <centered>… Sunīto thero….</centered>
    <centered>Dvādasakanipāto niṭṭhito.</centered>
    <paragraph>Tatruddānaṃ –</paragraph>
    <gatha type="2">Sīlavā ca sunīto ca, therā dve te mahiddhikā;</gatha>
    <gatha type="last">Dvādasamhi nipātamhi, gāthāyo catuvīsatīti.</gatha>
  </text>
</tree>
