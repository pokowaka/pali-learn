<?xml version='1.0' encoding='UTF-8'?>
<tree text="15. So&#x1E37;asakanip&#x101;to" target="text">
  <text>
    <subhead>1. Aññāsikoṇḍaññattheragāthā</subhead>
    <hangnum nr="673"/>
    <gatha type="1"> ‘‘Esa  bhiyyo pasīdāmi, sutvā dhammaṃ mahārasaṃ;</gatha>
    <gatha type="last">Virāgo desito dhammo, anupādāya sabbaso.</gatha>
    <hangnum nr="674"/>
    <gatha type="1"> ‘‘Bahūni loke citrāni, asmiṃ pathavimaṇḍale;</gatha>
    <gatha type="last">Mathenti  maññe saṅkappaṃ, subhaṃ rāgūpasaṃhitaṃ.</gatha>
    <hangnum nr="675"/>
    <gatha type="1"> ‘‘Rajamuhatañca vātena, yathā meghopasammaye;</gatha>
    <gatha type="last">Evaṃ sammanti saṅkappā, yadā paññāya passati.</gatha>
    <hangnum nr="676"/>
    <gatha type="1"><note>[dha. pa. 277 dhammapade]</note> ‘‘Sabbe saṅkhārā aniccāti, yadā paññāya passati;</gatha>
    <gatha type="last">Atha nibbindati dukkhe, esa maggo visuddhiyā.</gatha>
    <hangnum nr="677"/>
    <gatha type="1"><note>[dha. pa. 278 dhammapade]</note> ‘‘Sabbe saṅkhārā dukkhāti, yadā paññāya passati</gatha>
    <gatha type="last">Atha nibbindati dukkhe, esa maggo visuddhiyā.</gatha>
    <hangnum nr="678"/>
    <gatha type="1"><note>[dha. pa. 279 dhammapade]</note> ‘‘Sabbe dhammā anattāti, yadā paññāya passati;</gatha>
    <gatha type="last">Atha nibbindati dukkhe, esa maggo visuddhiyā.</gatha>
    <hangnum nr="679"/>
    <gatha type="1"> ‘‘Buddhānubuddho yo thero, koṇḍañño tibbanikkamo;</gatha>
    <gatha type="last">Pahīnajātimaraṇo, brahmacariyassa kevalī.</gatha>
    <hangnum nr="680"/>
    <gatha type="1"> ‘‘Oghapāso daḷhakhilo <note>[daḷho khilo (syā. ka.)]</note>, pabbato duppadālayo;</gatha>
    <gatha type="2">Chetvā khilañca pāsañca, selaṃ bhetvāna <note>[chetvāna (ka.)]</note> dubbhidaṃ;</gatha>
    <gatha type="last">Tiṇṇo pāraṅgato jhāyī, mutto so mārabandhanā.</gatha>
    <hangnum nr="681"/>
    <gatha type="1"> ‘‘Uddhato capalo bhikkhu, mitte āgamma pāpake;</gatha>
    <gatha type="last">Saṃsīdati mahoghasmiṃ, ūmiyā paṭikujjito.</gatha>
    <hangnum nr="682"/>
    <gatha type="1"> ‘‘Anuddhato acapalo, nipako saṃvutindriyo;</gatha>
    <gatha type="last">Kalyāṇamitto medhāvī, dukkhassantakaro siyā.</gatha>
    <hangnum nr="683"/>
    <gatha type="1"> ‘‘Kālapabbaṅgasaṅkāso, kiso dhamanisanthato;</gatha>
    <gatha type="last">Mattaññū  annapānasmiṃ, adīnamanaso naro.</gatha>
    <hangnum nr="684"/>
    <gatha type="1"> ‘‘Phuṭṭho  ḍaṃsehi makasehi, araññasmiṃ brahāvane;</gatha>
    <gatha type="last">Nāgo saṅgāmasīseva, sato tatrādhivāsaye.</gatha>
    <hangnum nr="685"/>
    <gatha type="1"> ‘‘Nābhinandāmi  maraṇaṃ…pe… nibbisaṃ bhatako yathā.</gatha>
    <hangnum nr="686"/>
    <gatha type="1"> ‘‘Nābhinandāmi maraṇaṃ…pe… sampajānāe patissato.</gatha>
    <hangnum nr="687"/>
    <gatha type="1"> ‘‘Pariciṇṇo mayā satthā…pe… bhavanetti samūhatā.</gatha>
    <hangnum nr="688"/>
    <gatha type="1"> ‘‘Yassa catthāya pabbajito, agārasmānagāriyaṃ;</gatha>
    <gatha type="last">So me attho anuppatto, kiṃ me saddhivihārinā’’ti.</gatha>
    <centered>… Aññāsikoṇḍañño <note>[aññākoṇḍañño (sī. syā.)]</note> thero….</centered>
    <subhead>2. Udāyittheragāthā</subhead>
    <hangnum nr="689"/>
    <gatha type="1"><note>[a. ni. 6.43]</note> ‘‘Manussabhūtaṃ sambuddhaṃ, attadantaṃ samāhitaṃ;</gatha>
    <gatha type="last">Iriyamānaṃ brahmapathe, cittassūpasame rataṃ.</gatha>
    <hangnum nr="690"/>
    <gatha type="1"> ‘‘Yaṃ manussā namassanti, sabbadhammāna pāraguṃ;</gatha>
    <gatha type="last">Devāpi taṃ namassanti, iti me arahato sutaṃ.</gatha>
    <hangnum nr="691"/>
    <gatha type="1"> ‘‘Sabbasaṃyojanātītaṃ , vanā nibbanamāgataṃ;</gatha>
    <gatha type="last">Kāmehi nekkhammarataṃ <note>[nikkhammarataṃ (ka.)]</note>, muttaṃ selāva kañcanaṃ.</gatha>
    <hangnum nr="692"/>
    <gatha type="1"> ‘‘Sa ve accaruci nāgo, himavāvaññe siluccaye;</gatha>
    <gatha type="last">Sabbesaṃ  nāganāmānaṃ, saccanāmo anuttaro.</gatha>
    <hangnum nr="693"/>
    <gatha type="1"> ‘‘Nāgaṃ vo kittayissāmi, na hi āguṃ karoti so;</gatha>
    <gatha type="last">Soraccaṃ avihiṃsā ca, pādā nāgassa te duve.</gatha>
    <hangnum nr="694"/>
    <gatha type="1"> ‘‘Sati ca sampajaññañca, caraṇā nāgassa tepare;</gatha>
    <gatha type="last">Saddhāhattho mahānāgo, upekkhāsetadantavā.</gatha>
    <hangnum nr="695"/>
    <gatha type="1"> ‘‘Sati gīvā siro paññā, vīmaṃsā dhammacintanā;</gatha>
    <gatha type="last">Dhammakucchisamāvāso, viveko tassa vāladhi.</gatha>
    <hangnum nr="696"/>
    <gatha type="1"> ‘‘So jhāyī assāsarato, ajjhattaṃ susamāhito;</gatha>
    <gatha type="last">Gacchaṃ samāhito nāgo, ṭhito nāgo samāhito.</gatha>
    <hangnum nr="697"/>
    <gatha type="1"> ‘‘Sayaṃ samāhito nāgo, nisinnopi samāhito;</gatha>
    <gatha type="last">Sabbattha saṃvuto nāgo, esā nāgassa sampadā.</gatha>
    <hangnum nr="698"/>
    <gatha type="1"> ‘‘Bhuñjati  anavajjāni, sāvajjāni na bhuñjati;</gatha>
    <gatha type="last">Ghāsamacchādanaṃ laddhā, sannidhiṃ parivajjayaṃ.</gatha>
    <hangnum nr="699"/>
    <gatha type="1"> ‘‘Saṃyojanaṃ  aṇuṃ thūlaṃ, sabbaṃ chetvāna bandhanaṃ;</gatha>
    <gatha type="last">Yena yeneva gacchati, anapakkhova gacchati.</gatha>
    <hangnum nr="700"/>
    <gatha type="1"> ‘‘Yathāpi udake jātaṃ, puṇḍarīkaṃ pavaḍḍhati;</gatha>
    <gatha type="last">Nopalippati toyena, sucigandhaṃ manoramaṃ.</gatha>
    <hangnum nr="701"/>
    <gatha type="1"> ‘‘Tatheva ca loke jāto, buddho loke viharati;</gatha>
    <gatha type="last">Nopalippati lokena, toyena padumaṃ yathā.</gatha>
    <hangnum nr="702"/>
    <gatha type="1"> ‘‘Mahāgini pajjalito, anāhāropasammati;</gatha>
    <gatha type="last">Aṅgāresu  ca santesu, nibbutoti pavuccati.</gatha>
    <hangnum nr="703"/>
    <gatha type="1"> ‘‘Atthassāyaṃ viññāpanī, upamā viññūhi desitā;</gatha>
    <gatha type="last">Viññissanti mahānāgā, nāgaṃ nāgena desitaṃ.</gatha>
    <hangnum nr="704"/>
    <gatha type="1"> ‘‘Vītarāgo vītadoso, vītamoho anāsavo;</gatha>
    <gatha type="last">Sarīraṃ vijahaṃ nāgo, parinibbissatyanāsavo’’ti.</gatha>
    <centered>… Udāyī thero….</centered>
    <centered>Soḷasakanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Koṇḍañño ca udāyī ca, therā dve te mahiddhikā;</gatha>
    <gatha type="last">Soḷasamhi nipātamhi, gāthāyo dve ca tiṃsa cāti.</gatha>
  </text>
</tree>
