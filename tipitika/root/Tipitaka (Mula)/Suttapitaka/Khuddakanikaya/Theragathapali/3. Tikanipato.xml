<?xml version='1.0' encoding='UTF-8'?>
<tree text="3. Tikanip&#x101;to" target="text">
  <text>
    <subhead>1. Aṅgaṇikabhāradvājattheragāthā</subhead>
    <hangnum nr="219"/>
    <gatha type="1"> ‘‘Ayoni  suddhimanvesaṃ, aggiṃ paricariṃ vane;</gatha>
    <gatha type="last">Suddhimaggaṃ ajānanto, akāsiṃ amaraṃ tapaṃ <note>[akāsiṃ aparaṃ tapaṃ (syā.), akāsiṃ amataṃ tapaṃ (ka.)]</note>.</gatha>
    <hangnum nr="220"/>
    <gatha type="1"> ‘‘Taṃ sukhena sukhaṃ laddhaṃ, passa dhammasudhammataṃ;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="221"/>
    <gatha type="1"> ‘‘Brahmabandhu pure āsiṃ, idāni khomhi brāhmaṇo;</gatha>
    <gatha type="last">Tevijjo nhātako <note>[nahātako (sī. aṭṭha.)]</note> camhi, sottiyo camhi vedagū’’ti.</gatha>
    <centered>… Aṅgaṇikabhāradvājo thero….</centered>
    <subhead>2. Paccayattheragāthā</subhead>
    <hangnum nr="222"/>
    <gatha type="1"> ‘‘Pañcāhāhaṃ pabbajito, sekho appattamānaso,</gatha>
    <gatha type="last">Vihāraṃ me paviṭṭhassa, cetaso paṇidhī ahu.</gatha>
    <hangnum nr="223"/>
    <gatha type="1"> ‘‘Nāsissaṃ na pivissāmi, vihārato na nikkhame;</gatha>
    <gatha type="last">Napi passaṃ nipātessaṃ, taṇhāsalle anūhate.</gatha>
    <hangnum nr="224"/>
    <gatha type="1"> ‘‘Tassa mevaṃ viharato, passa vīriyaparakkamaṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti.</gatha>
    <centered>… Paccayo thero….</centered>
    <subhead>3. Bākulattheragāthā</subhead>
    <hangnum nr="225"/>
    <gatha type="1"> ‘‘Yo pubbe karaṇīyāni, pacchā so kātumicchati;</gatha>
    <gatha type="last">Sukhā so dhaṃsate ṭhānā, pacchā ca manutappati.</gatha>
    <hangnum nr="226"/>
    <gatha type="1"> ‘‘Yañhi kayirā tañhi vade, yaṃ na kayirā na taṃ vade;</gatha>
    <gatha type="last">Akarontaṃ  bhāsamānaṃ, parijānanti paṇḍitā.</gatha>
    <hangnum nr="227"/>
    <gatha type="1"> ‘‘Susukhaṃ  vata nibbānaṃ, sammāsambuddhadesitaṃ;</gatha>
    <gatha type="last">Asokaṃ virajaṃ khemaṃ, yattha dukkhaṃ nirujjhatī’’ti.</gatha>
    <centered>… Bākulo <note>[bākkulo (sī.)]</note> thero….</centered>
    <subhead>4. Dhaniyattheragāthā</subhead>
    <hangnum nr="228"/>
    <gatha type="1"> ‘‘Sukhaṃ ce jīvituṃ icche, sāmaññasmiṃ apekkhavā;</gatha>
    <gatha type="last">Saṅghikaṃ nātimaññeyya, cīvaraṃ pānabhojanaṃ.</gatha>
    <hangnum nr="229"/>
    <gatha type="1"> ‘‘Sukhaṃ ce jīvituṃ icche, sāmaññasmiṃ apekkhavā;</gatha>
    <gatha type="last">Ahi mūsikasobbhaṃva, sevetha sayanāsanaṃ.</gatha>
    <hangnum nr="230"/>
    <gatha type="1"> ‘‘Sukhaṃ ce  jīvituṃ icche, sāmaññasmiṃ apekkhavā;</gatha>
    <gatha type="last">Itarītarena tusseyya, ekadhammañca bhāvaye’’ti.</gatha>
    <centered>… Dhaniyo thero….</centered>
    <subhead>5. Mātaṅgaputtattheragāthā</subhead>
    <hangnum nr="231"/>
    <gatha type="1"> ‘‘Atisītaṃ atiuṇhaṃ, atisāyamidaṃ ahu;</gatha>
    <gatha type="last">Iti vissaṭṭhakammante, khaṇā accenti māṇave.</gatha>
    <hangnum nr="232"/>
    <gatha type="1"> ‘‘Yo ca sītañca uṇhañca, tiṇā bhiyyo na maññati;</gatha>
    <gatha type="last">Karaṃ purisakiccāni, so sukhā na vihāyati.</gatha>
    <hangnum nr="233"/>
    <gatha type="1"> ‘‘Dabbaṃ kusaṃ poṭakilaṃ, usīraṃ muñjapabbajaṃ;</gatha>
    <gatha type="last">Urasā panudissāmi, vivekamanubrūhaya’’nti.</gatha>
    <centered>… Mātaṅgaputto thero….</centered>
    <subhead>6. Khujjasobhitattheragāthā</subhead>
    <hangnum nr="234"/>
    <gatha type="1"> ‘‘Ye cittakathī bahussutā, samaṇā pāṭaliputtavāsino;</gatha>
    <gatha type="last">Tesaññataroyamāyuvā, dvāre tiṭṭhati khujjasobhito.</gatha>
    <hangnum nr="235"/>
    <gatha type="1"> ‘‘Ye  cittakathī bahussutā, samaṇā pāṭaliputtavāsino;</gatha>
    <gatha type="last">Tesaññataroyamāyuvā, dvāre tiṭṭhati māluterito.</gatha>
    <hangnum nr="236"/>
    <gatha type="1"> ‘‘Suyuddhena suyiṭṭhena, saṅgāmavijayena ca;</gatha>
    <gatha type="last">Brahmacariyānuciṇṇena, evāyaṃ sukhamedhatī’’ti.</gatha>
    <centered>… Khujjasobhito thero….</centered>
    <subhead>7. Vāraṇattheragāthā</subhead>
    <hangnum nr="237"/>
    <gatha type="1"> ‘‘Yodha  koci manussesu, parapāṇāni hiṃsati;</gatha>
    <gatha type="last">Asmā lokā paramhā ca, ubhayā dhaṃsate naro.</gatha>
    <hangnum nr="238"/>
    <gatha type="1"> ‘‘Yo ca mettena cittena, sabbapāṇānukampati;</gatha>
    <gatha type="last">Bahuñhi so pasavati, puññaṃ tādisako naro.</gatha>
    <hangnum nr="239"/>
    <gatha type="1"> ‘‘Subhāsitassa sikkhetha, samaṇūpāsanassa ca;</gatha>
    <gatha type="last">Ekāsanassa ca raho, cittavūpasamassa cā’’ti.</gatha>
    <centered>… Vāraṇo thero….</centered>
    <subhead>8. Vassikattheragāthā</subhead>
    <hangnum nr="240"/>
    <gatha type="1"> ‘‘Ekopi saddho medhāvī, assaddhānīdha ñātinaṃ;</gatha>
    <gatha type="last">Dhammaṭṭho sīlasampanno, hoti atthāya bandhunaṃ.</gatha>
    <hangnum nr="241"/>
    <gatha type="1"> ‘‘Niggayha anukampāya, coditā ñātayo mayā;</gatha>
    <gatha type="last">Ñātibandhavapemena, kāraṃ katvāna bhikkhusu.</gatha>
    <hangnum nr="242"/>
    <gatha type="1"> ‘‘Te abbhatītā kālaṅkatā, pattā te tidivaṃ sukhaṃ;</gatha>
    <gatha type="last">Bhātaro mayhaṃ mātā ca, modanti kāmakāmino’’ti.</gatha>
    <centered>… Vassiko <note>[passiko (sī. syā. pī.)]</note> thero….</centered>
    <subhead>9. Yasojattheragāthā</subhead>
    <hangnum nr="243"/>
    <gatha type="1"> ‘‘Kālapabbaṅgasaṅkāso, kiso dhamanisanthato;</gatha>
    <gatha type="last">Mattaññū  annapānamhi, adīnamanaso naro’’.</gatha>
    <hangnum nr="244"/>
    <gatha type="1"> ‘‘Phuṭṭho  ḍaṃsehi makasehi, araññasmiṃ brahāvane;</gatha>
    <gatha type="last">Nāgo saṅgāmasīseva, sato tatrādhivāsaye.</gatha>
    <hangnum nr="245"/>
    <gatha type="1"> ‘‘Yathā brahmā tathā eko, yathā devo tathā duve;</gatha>
    <gatha type="last">Yathā gāmo tathā tayo, kolāhalaṃ tatuttari’’nti.</gatha>
    <centered>… Yasojo thero….</centered>
    <subhead>10. Sāṭimattiyattheragāthā</subhead>
    <hangnum nr="246"/>
    <gatha type="1"> ‘‘Ahu  tuyhaṃ pure saddhā, sā te ajja na vijjati;</gatha>
    <gatha type="last">Yaṃ tuyhaṃ tuyhamevetaṃ, natthi duccaritaṃ mama.</gatha>
    <hangnum nr="247"/>
    <gatha type="1"> ‘‘Aniccā hi calā saddā, evaṃ diṭṭhā hi sā mayā;</gatha>
    <gatha type="last">Rajjantipi virajjanti, tattha kiṃ jiyyate muni.</gatha>
    <hangnum nr="248"/>
    <gatha type="1"> ‘‘Paccati munino bhattaṃ, thokaṃ thokaṃ kule kule;</gatha>
    <gatha type="last">Piṇḍikāya carissāmi, atthi jaṅghabalaṃ <note>[jaṅghābalaṃ (sī.)]</note> mamā’’ti.</gatha>
    <centered>… Sāṭimattiyo thero….</centered>
    <subhead>11. Upālittheragāthā</subhead>
    <hangnum nr="249"/>
    <gatha type="1"> ‘‘Saddhāya abhinikkhamma, navapabbajito navo;</gatha>
    <gatha type="last">Mitte bhajeyya kalyāṇe, suddhājīve atandite.</gatha>
    <hangnum nr="250"/>
    <gatha type="1"> ‘‘Saddhāya abhinikkhamma, navapabbajito navo;</gatha>
    <gatha type="last">Saṅghasmiṃ viharaṃ bhikkhu, sikkhetha vinayaṃ budho.</gatha>
    <hangnum nr="251"/>
    <gatha type="1"> ‘‘Saddhāya abhinikkhamma, navapabbajito navo;</gatha>
    <gatha type="last">Kappākappesu kusalo, careyya apurakkhato’’ti.</gatha>
    <centered>… Upālitthero….</centered>
    <subhead>12. Uttarapālattheragāthā</subhead>
    <hangnum nr="252"/>
    <gatha type="1"> ‘‘Paṇḍitaṃ  vata maṃ santaṃ, alamatthavicintakaṃ;</gatha>
    <gatha type="last">Pañca kāmaguṇā loke, sammohā pātayiṃsu maṃ.</gatha>
    <hangnum nr="253"/>
    <gatha type="1"> ‘‘Pakkhando māravisaye, daḷhasallasamappito;</gatha>
    <gatha type="last">Asakkhiṃ maccurājassa, ahaṃ pāsā pamuccituṃ.</gatha>
    <hangnum nr="254"/>
    <gatha type="1"> ‘‘Sabbe  kāmā pahīnā me, bhavā sabbe padālitā <note>[vidālitā (sī. pī. aṭṭha.)]</note>;</gatha>
    <gatha type="last">Vikkhīṇo jātisaṃsāro, natthi dāni punabbhavo’’ti.</gatha>
    <centered>… Uttarapālo thero….</centered>
    <subhead>13. Abhibhūtattheragāthā</subhead>
    <hangnum nr="255"/>
    <gatha type="1"> ‘‘Suṇātha ñātayo sabbe, yāvantettha samāgatā;</gatha>
    <gatha type="last">Dhammaṃ vo desayissāmi, dukkhā jāti punappunaṃ.</gatha>
    <hangnum nr="256"/>
    <gatha type="1"><note>[saṃ. ni. 1.185]</note> ‘‘Ārambhatha <note>[ārabhatha (sī. syā.), ārabbhatha (ka.)]</note> nikkamatha, yuñjatha buddhasāsane;</gatha>
    <gatha type="last">Dhunātha maccuno senaṃ, naḷāgāraṃva kuñjaro.</gatha>
    <hangnum nr="257"/>
    <gatha type="1"> ‘‘Yo  imasmiṃ dhammavinaye, appamatto vihassati <note>[vihessati (syā. pī.)]</note>;</gatha>
    <gatha type="last">Pahāya jātisaṃsāraṃ, dukkhassantaṃ karissatī’’ti.</gatha>
    <centered>… Abhibhūto thero….</centered>
    <subhead>14. Gotamattheragāthā</subhead>
    <hangnum nr="258"/>
    <gatha type="1"> ‘‘Saṃsaraṃ  hi nirayaṃ agacchissaṃ, petalokamagamaṃ punappunaṃ;</gatha>
    <gatha type="last">Dukkhamamhipi tiracchānayoniyaṃ, nekadhā hi vusitaṃ ciraṃ mayā.</gatha>
    <hangnum nr="259"/>
    <gatha type="1"> ‘‘Mānusopi ca bhavobhirādhito, saggakāyamagamaṃ sakiṃ sakiṃ;</gatha>
    <gatha type="last">Rūpadhātusu  arūpadhātusu, nevasaññisu asaññisuṭṭhitaṃ.</gatha>
    <hangnum nr="260"/>
    <gatha type="1"> ‘‘Sambhavā suviditā asārakā, saṅkhatā pacalitā saderitā;</gatha>
    <gatha type="last">Taṃ viditvā mahamattasambhavaṃ, santimeva satimā samajjhaga’’nti.</gatha>
    <centered>… Gotamo thero….</centered>
    <subhead>15. Hāritattheragāthā</subhead>
    <hangnum nr="261"/>
    <gatha type="1"> ‘‘Yo pubbe karaṇīyāni, pacchā so kātumicchati;</gatha>
    <gatha type="last">Sukhā so dhaṃsate ṭhānā, pacchā ca manutappati.</gatha>
    <hangnum nr="262"/>
    <gatha type="1"> ‘‘Yañhi  kayirā tañhi vade, yaṃ na kayirā na taṃ vade;</gatha>
    <gatha type="last">Akarontaṃ bhāsamānaṃ, parijānanti paṇḍitā.</gatha>
    <hangnum nr="263"/>
    <gatha type="1"> ‘‘Susukhaṃ vata nibbānaṃ, sammāsambuddhadesitaṃ;</gatha>
    <gatha type="last">Asokaṃ virajaṃ khemaṃ, yattha dukkhaṃ nirujjhatī’’ti.</gatha>
    <centered>… Hārito thero….</centered>
    <subhead>16. Vimalattheragāthā</subhead>
    <hangnum nr="264"/>
    <gatha type="1"> ‘‘Pāpamitte vivajjetvā, bhajeyyuttamapuggalaṃ;</gatha>
    <gatha type="last">Ovāde cassa tiṭṭheyya, patthento acalaṃ sukhaṃ.</gatha>
    <hangnum nr="265"/>
    <gatha type="1"> ‘‘Parittaṃ dārumāruyha, yathā sīde mahaṇṇave;</gatha>
    <gatha type="2">Evaṃ kusītamāgamma, sādhujīvīpi sīdati;</gatha>
    <gatha type="last">Tasmā taṃ parivajjeyya, kusītaṃ hīnavīriyaṃ.</gatha>
    <hangnum nr="266"/>
    <gatha type="1"> ‘‘Pavivittehi  ariyehi, pahitattehi jhāyibhi;</gatha>
    <gatha type="last">Niccaṃ  āraddhavīriyehi, paṇḍitehi sahāvase’’ti.</gatha>
    <centered>… Vimalo thero….</centered>
    <centered>Tikanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Aṅgaṇiko bhāradvājo, paccayo bākulo isi;</gatha>
    <gatha type="last">Dhaniyo mātaṅgaputto, sobhito vāraṇo isi.</gatha>
    <gatha type="1">Vassiko ca yasojo ca, sāṭimattiyupāli ca;</gatha>
    <gatha type="last">Uttarapālo abhibhūto, gotamo hāritopi ca.</gatha>
    <gatha type="1">Thero tikanipātamhi, nibbāne vimalo kato;</gatha>
    <gatha type="last">Aṭṭhatālīsa gāthāyo, therā soḷasa kittitāti.</gatha>
  </text>
</tree>
