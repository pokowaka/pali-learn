<?xml version='1.0' encoding='UTF-8'?>
<tree text="5. Pa&#xF1;cakanip&#x101;to" target="text">
  <text>
    <subhead>1. Rājadattattheragāthā</subhead>
    <hangnum nr="315"/>
    <gatha type="1"> ‘‘Bhikkhu  sivathikaṃ <note>[sīvathikaṃ (sī. syā. pī.)]</note> gantvā, addasa itthimujjhitaṃ;</gatha>
    <gatha type="last">Apaviddhaṃ susānasmiṃ, khajjantiṃ kimihī phuṭaṃ.</gatha>
    <hangnum nr="316"/>
    <gatha type="1"> ‘‘Yañhi eke jigucchanti, mataṃ disvāna pāpakaṃ;</gatha>
    <gatha type="last">Kāmarāgo pāturahu, andhova savatī <note>[vasatī (sī.)]</note> ahuṃ.</gatha>
    <hangnum nr="317"/>
    <gatha type="1"> ‘‘Oraṃ odanapākamhā, tamhā ṭhānā apakkamiṃ;</gatha>
    <gatha type="last">Satimā sampajānohaṃ, ekamantaṃ upāvisiṃ.</gatha>
    <hangnum nr="318"/>
    <gatha type="1"> ‘‘Tato me manasīkāro, yoniso udapajjatha;</gatha>
    <gatha type="last">Ādīnavo pāturahu, nibbidā samatiṭṭhatha.</gatha>
    <hangnum nr="319"/>
    <gatha type="1"> ‘‘Tato cittaṃ vimucci me, passa dhammasudhammataṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti.</gatha>
    <centered>… Rājadatto thero….</centered>
    <subhead>2. Subhūtattheragāthā</subhead>
    <hangnum nr="320"/>
    <gatha type="1"> ‘‘Ayoge yuñjamattānaṃ, puriso kiccamicchako <note>[kiccamicchato (sī.), kiccamicchayaṃ (katthaci)]</note>;</gatha>
    <gatha type="last">Caraṃ ce nādhigaccheyya, ‘taṃ me dubbhagalakkhaṇaṃ’.</gatha>
    <hangnum nr="321"/>
    <gatha type="1"> ‘‘Abbūḷhaṃ aghagataṃ vijitaṃ, ekañce ossajeyya kalīva siyā;</gatha>
    <gatha type="last">Sabbānipi ce ossajeyya andhova siyā, samavisamassa adassanato.</gatha>
    <hangnum nr="322"/>
    <gatha type="1"> ‘‘Yañhi  kayirā tañhi vade, yaṃ na kayirā na taṃ vade;</gatha>
    <gatha type="last">Akarontaṃ bhāsamānaṃ, parijānanti paṇḍitā.</gatha>
    <hangnum nr="323"/>
    <gatha type="1"><note>[dha. pa. 51 dhammapadepi]</note> ‘‘Yathāpi ruciraṃ pupphaṃ, vaṇṇavantaṃ agandhakaṃ;</gatha>
    <gatha type="last">Evaṃ subhāsitā vācā, aphalā hoti akubbato.</gatha>
    <hangnum nr="324"/>
    <gatha type="1"><note>[dha. pa. 52]</note> ‘‘Yathāpi  ruciraṃ pupphaṃ, vaṇṇavantaṃ sugandhakaṃ <note>[sagandhakaṃ (sī. syā. pī.)]</note>;</gatha>
    <gatha type="last">Evaṃ subhāsitā vācā, saphalā hoti kubbato’’ti <note>[sakubbato (sī. pī.), sukubbato (syā.)]</note>.</gatha>
    <centered>… Subhūto thero….</centered>
    <subhead>3. Girimānandattheragāthā</subhead>
    <hangnum nr="325"/>
    <gatha type="1"> ‘‘Vassati  devo yathā sugītaṃ, channā me kuṭikā sukhā nivātā;</gatha>
    <gatha type="last">Tassaṃ viharāmi vūpasanto, atha ce patthayasī pavassa deva.</gatha>
    <hangnum nr="326"/>
    <gatha type="1"> ‘‘Vassati devo yathā sugītaṃ, channā me kuṭikā sukhā nivātā;</gatha>
    <gatha type="last">Tassaṃ viharāmi santacitto, atha ce patthayasī pavassa deva.</gatha>
    <hangnum nr="327"/>
    <gatha type="1"> ‘‘Vassati devo…pe… tassaṃ viharāmi vītarāgo…pe….</gatha>
    <hangnum nr="328"/>
    <gatha type="1"> ‘‘Vassati devo…pe… tassaṃ viharāmi vītadoso…pe….</gatha>
    <hangnum nr="329"/>
    <gatha type="1"> ‘‘Vassati devo…pe… tassaṃ  viharāmi vītamoho;</gatha>
    <gatha type="last">Atha ce patthayasī pavassa devā’’ti.</gatha>
    <centered>… Girimānando thero….</centered>
    <subhead>4. Sumanattheragāthā</subhead>
    <hangnum nr="330"/>
    <gatha type="1"> ‘‘Yaṃ patthayāno dhammesu, upajjhāyo anuggahi;</gatha>
    <gatha type="last">Amataṃ abhikaṅkhantaṃ, kataṃ kattabbakaṃ mayā.</gatha>
    <hangnum nr="331"/>
    <gatha type="1"> ‘‘Anuppatto sacchikato, sayaṃ dhammo anītiho;</gatha>
    <gatha type="last">Visuddhiñāṇo nikkaṅkho, byākaromi tavantike.</gatha>
    <hangnum nr="332"/>
    <gatha type="1"> ‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sadattho me anuppatto, kataṃ buddhassa sāsanaṃ.</gatha>
    <hangnum nr="333"/>
    <gatha type="1"> ‘‘Appamattassa me sikkhā, sussutā tava sāsane;</gatha>
    <gatha type="last">Sabbe me āsavā khīṇā, natthi dāni punabbhavo.</gatha>
    <hangnum nr="334"/>
    <gatha type="1"> ‘‘Anusāsi  maṃ ariyavatā, anukampi anuggahi;</gatha>
    <gatha type="last">Amogho tuyhamovādo, antevāsimhi sikkhito’’ti.</gatha>
    <centered>… Sumano thero….</centered>
    <subhead>5. Vaḍḍhattheragāthā</subhead>
    <hangnum nr="335"/>
    <gatha type="1"> ‘‘Sādhū hi kira me mātā, patodaṃ upadaṃsayi;</gatha>
    <gatha type="2">Yassāhaṃ vacanaṃ sutvā, anusiṭṭho janettiyā;</gatha>
    <gatha type="last">Āraddhavīriyo pahitatto, patto sambodhimuttamaṃ.</gatha>
    <hangnum nr="336"/>
    <gatha type="1"> ‘‘Arahā  dakkhiṇeyyomhi, tevijjo amataddaso;</gatha>
    <gatha type="last">Jetvā namucino senaṃ, viharāmi anāsavo.</gatha>
    <hangnum nr="337"/>
    <gatha type="1"> ‘‘Ajjhattañca  bahiddhā ca, ye me vijjiṃsu āsavā;</gatha>
    <gatha type="last">Sabbe asesā ucchinnā, na ca uppajjare puna.</gatha>
    <hangnum nr="338"/>
    <gatha type="1"> ‘‘Visāradā kho bhaginī, etamatthaṃ abhāsayi;</gatha>
    <gatha type="last">‘Apihā nūna mayipi, vanatho te na vijjati’.</gatha>
    <hangnum nr="339"/>
    <gatha type="1"> ‘‘Pariyantakataṃ dukkhaṃ, antimoyaṃ samussayo;</gatha>
    <gatha type="last">Jātimaraṇasaṃsāro, natthi dāni punabbhavo’’ti.</gatha>
    <centered>… Vaḍḍho thero….</centered>
    <subhead>6. Nadīkassapattheragāthā</subhead>
    <hangnum nr="340"/>
    <gatha type="1"> ‘‘Atthāya vata me buddho, nadiṃ nerañjaraṃ agā;</gatha>
    <gatha type="last">Yassāhaṃ dhammaṃ sutvāna, micchādiṭṭhiṃ vivajjayiṃ.</gatha>
    <hangnum nr="341"/>
    <gatha type="1"> ‘‘Yajiṃ  uccāvace yaññe, aggihuttaṃ juhiṃ ahaṃ;</gatha>
    <gatha type="last">‘Esā suddhī’ti maññanto, andhabhūto <note>[andhībhūto (ka.)]</note> puthujjano.</gatha>
    <hangnum nr="342"/>
    <gatha type="1"> ‘‘Diṭṭhigahanapakkhando <note>[pakkhanto (sī.), pakkhanno (syā. pī.)]</note>, parāmāsena mohito;</gatha>
    <gatha type="last">Asuddhiṃ maññisaṃ suddhiṃ, andhabhūto aviddasu.</gatha>
    <hangnum nr="343"/>
    <gatha type="1"> ‘‘Micchādiṭṭhi pahīnā me, bhavā sabbe padālitā <note>[vidālitā (ka.)]</note>;</gatha>
    <gatha type="last">Juhāmi dakkhiṇeyyaggiṃ, namassāmi tathāgataṃ.</gatha>
    <hangnum nr="344"/>
    <gatha type="1"> ‘‘Mohā  sabbe pahīnā me, bhavataṇhā padālitā;</gatha>
    <gatha type="last">Vikkhīṇo jātisaṃsāro, natthi dāni punabbhavo’’ti.</gatha>
    <centered>… Nadīkassapo thero….</centered>
    <subhead>7. Gayākassapattheragāthā</subhead>
    <hangnum nr="345"/>
    <gatha type="1"> ‘‘Pāto majjhanhikaṃ sāyaṃ, tikkhattuṃ divasassahaṃ;</gatha>
    <gatha type="last">Otariṃ udakaṃ sohaṃ, gayāya gayaphagguyā.</gatha>
    <hangnum nr="346"/>
    <gatha type="1"> ‘‘‘Yaṃ  mayā pakataṃ pāpaṃ, pubbe aññāsu jātisu;</gatha>
    <gatha type="last">Taṃ dānīdha pavāhemi’, evaṃdiṭṭhi pure ahuṃ.</gatha>
    <hangnum nr="347"/>
    <gatha type="1"> ‘‘Sutvā  subhāsitaṃ vācaṃ, dhammatthasahitaṃ padaṃ;</gatha>
    <gatha type="last">Tathaṃ yāthāvakaṃ atthaṃ, yoniso paccavekkhisaṃ;</gatha>
    <hangnum nr="348"/>
    <gatha type="1"> ‘‘Ninhātasabbapāpomhi, nimmalo payato suci;</gatha>
    <gatha type="last">Suddho suddhassa dāyādo, putto buddhassa oraso.</gatha>
    <hangnum nr="349"/>
    <gatha type="1"> ‘‘Ogayhaṭṭhaṅgikaṃ sotaṃ, sabbapāpaṃ pavāhayiṃ;</gatha>
    <gatha type="last">Tisso vijjā ajjhagamiṃ, kataṃ buddhassa sāsana’’nti.</gatha>
    <centered>… Gayākassapo thero….</centered>
    <subhead>8. Vakkalittheragāthā</subhead>
    <hangnum nr="350"/>
    <gatha type="1"> ‘‘Vātarogābhinīto tvaṃ, viharaṃ kānane vane;</gatha>
    <gatha type="last">Paviṭṭhagocare lūkhe, kathaṃ bhikkhu karissasi.</gatha>
    <hangnum nr="351"/>
    <gatha type="1"> ‘‘Pītisukhena vipulena, pharamāno samussayaṃ;</gatha>
    <gatha type="last">Lūkhampi abhisambhonto, viharissāmi kānane.</gatha>
    <hangnum nr="352"/>
    <gatha type="1"> ‘‘Bhāvento satipaṭṭhāne, indriyāni balāni ca;</gatha>
    <gatha type="last">Bojjhaṅgāni ca bhāvento, viharissāmi kānane.</gatha>
    <hangnum nr="353"/>
    <gatha type="1"> ‘‘Āraddhavīriye pahitatte, niccaṃ daḷhaparakkame <note>[āraddhavīriyo pahitatto, niccaṃ daḷhaparakkamo (sī.)]</note>;</gatha>
    <gatha type="last">Samagge sahite disvā, viharissāmi kānane.</gatha>
    <hangnum nr="354"/>
    <gatha type="1"> ‘‘Anussaranto sambuddhaṃ, aggaṃ dantaṃ samāhitaṃ;</gatha>
    <gatha type="last">Atandito  rattindivaṃ, viharissāmi kānane’’ti.</gatha>
    <centered>… Vakkalitthero….</centered>
    <subhead>9. Vijitasenattheragāthā</subhead>
    <hangnum nr="355"/>
    <gatha type="1"> ‘‘Olaggessāmi  te citta, āṇidvāreva hatthinaṃ;</gatha>
    <gatha type="last">Na taṃ pāpe niyojessaṃ, kāmajāla <note>[kāmajālaṃ (syā.)]</note> sarīraja <note>[sarīrajaṃ (syā. ka.)]</note>.</gatha>
    <hangnum nr="356"/>
    <gatha type="1"> ‘‘Tvaṃ  olaggo na gacchasi <note>[na gañchisi (pī)]</note>, dvāravivaraṃ gajova alabhanto;</gatha>
    <gatha type="last">Na ca cittakali punappunaṃ, pasakka <note>[pasahaṃ (sī. syā. pī.)]</note> pāparato carissasi.</gatha>
    <hangnum nr="357"/>
    <gatha type="1"> ‘‘Yathā kuñjaraṃ adantaṃ, navaggahamaṅkusaggaho;</gatha>
    <gatha type="last">Balavā āvatteti akāmaṃ, evaṃ āvattayissaṃ taṃ.</gatha>
    <hangnum nr="358"/>
    <gatha type="1"> ‘‘Yathā varahayadamakusalo, sārathi pavaro dameti ājaññaṃ;</gatha>
    <gatha type="last">Evaṃ damayissaṃ taṃ, patiṭṭhito pañcasu balesu.</gatha>
    <hangnum nr="359"/>
    <gatha type="1"> ‘‘Satiyā  taṃ nibandhissaṃ, payutto te damessāmi <note>[payatatto vodapessāmi (sī.)]</note>;</gatha>
    <gatha type="last">Vīriyadhuraniggahito, na yito dūraṃ  gamissase cittā’’ti.</gatha>
    <centered>… Vijitaseno thero….</centered>
    <subhead>10. Yasadattattheragāthā</subhead>
    <hangnum nr="360"/>
    <gatha type="1"> ‘‘Upārambhacitto dummedho, suṇāti jinasāsanaṃ;</gatha>
    <gatha type="last">Ārakā hoti saddhammā, nabhaso pathavī yathā.</gatha>
    <hangnum nr="361"/>
    <gatha type="1"> ‘‘Upārambhacitto dummedho, suṇāti jinasāsanaṃ;</gatha>
    <gatha type="last">Parihāyati saddhammā, kāḷapakkheva candimā.</gatha>
    <hangnum nr="362"/>
    <gatha type="1"> ‘‘Upārambhacitto dummedho, suṇāti jinasāsanaṃ;</gatha>
    <gatha type="last">Parisussati saddhamme, maccho appodake yathā.</gatha>
    <hangnum nr="363"/>
    <gatha type="1"> ‘‘Upārambhacitto dummedho, suṇāti jinasāsanaṃ;</gatha>
    <gatha type="last">Na virūhati saddhamme, khette bījaṃva pūtikaṃ.</gatha>
    <hangnum nr="364"/>
    <gatha type="1"> ‘‘Yo ca tuṭṭhena cittena, suṇāti jinasāsanaṃ;</gatha>
    <gatha type="2">Khepetvā āsave sabbe, sacchikatvā akuppataṃ;</gatha>
    <gatha type="last">Pappuyya paramaṃ santiṃ, parinibbātināsavo’’ti.</gatha>
    <centered>… Yasadatto thero….</centered>
    <subhead>11. Soṇakuṭikaṇṇattheragāthā</subhead>
    <hangnum nr="365"/>
    <gatha type="1"> ‘‘Upasampadā  ca me laddhā, vimutto camhi anāsavo;</gatha>
    <gatha type="last">So ca me bhagavā diṭṭho, vihāre ca sahāvasiṃ.</gatha>
    <hangnum nr="366"/>
    <gatha type="1"> ‘‘Bahudeva rattiṃ bhagavā, abbhokāsetināmayi;</gatha>
    <gatha type="last">Vihārakusalo satthā, vihāraṃ pāvisī tadā.</gatha>
    <hangnum nr="367"/>
    <gatha type="1"> ‘‘Santharitvāna saṅghāṭiṃ, seyyaṃ kappesi gotamo;</gatha>
    <gatha type="last">Sīho  selaguhāyaṃva, pahīnabhayabheravo.</gatha>
    <hangnum nr="368"/>
    <gatha type="1"> ‘‘Tato kalyāṇavākkaraṇo, sammāsambuddhasāvako;</gatha>
    <gatha type="last">Soṇo abhāsi saddhammaṃ, buddhaseṭṭhassa sammukhā.</gatha>
    <hangnum nr="369"/>
    <gatha type="1"> ‘‘Pañcakkhandhe pariññāya, bhāvayitvāna añjasaṃ;</gatha>
    <gatha type="last">Pappuyya paramaṃ santiṃ, parinibbissatyanāsavo’’ti.</gatha>
    <centered>… Soṇo kuṭikaṇṇathero….</centered>
    <subhead>12. Kosiyattheragāthā</subhead>
    <hangnum nr="370"/>
    <gatha type="1"> ‘‘Yo  ve garūnaṃ vacanaññu dhīro, vase ca tamhi janayetha pemaṃ;</gatha>
    <gatha type="last">So bhattimā nāma ca hoti paṇḍito, ñatvā ca dhammesu visesi assa.</gatha>
    <hangnum nr="371"/>
    <gatha type="1"> ‘‘Yaṃ āpadā uppatitā uḷārā, nakkhambhayante paṭisaṅkhayantaṃ;</gatha>
    <gatha type="last">So thāmavā nāma ca hoti paṇḍito, ñatvā ca dhammesu visesi assa.</gatha>
    <hangnum nr="372"/>
    <gatha type="1"> ‘‘Yo ve samuddova ṭhito anejo, gambhīrapañño nipuṇatthadassī;</gatha>
    <gatha type="last">Asaṃhāriyo nāma ca hoti paṇḍito, ñatvā ca dhammesu visesi assa.</gatha>
    <hangnum nr="373"/>
    <gatha type="1"> ‘‘Bahussuto dhammadharo ca hoti, dhammassa  hoti anudhammacārī;</gatha>
    <gatha type="last">So tādiso nāma ca hoti paṇḍito, ñatvā ca dhammesu visesi assa.</gatha>
    <hangnum nr="374"/>
    <gatha type="1"> ‘‘Atthañca  yo jānāti bhāsitassa, atthañca ñatvāna tathā karoti;</gatha>
    <gatha type="last">Atthantaro nāma sa hoti paṇḍito, ñatvā ca dhammesu visesi assā’’ti.</gatha>
    <centered>… Kosiyo thero….</centered>
    <centered>Pañcakanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Rājadatto subhūto ca, girimānandasumanā;</gatha>
    <gatha type="last">Vaḍḍho ca kassapo thero, gayākassapavakkalī.</gatha>
    <gatha type="1">Vijito yasadatto ca, soṇo kosiyasavhayo;</gatha>
    <gatha type="last">Saṭṭhi ca pañca gāthāyo, therā ca ettha dvādasāti.</gatha>
  </text>
</tree>
