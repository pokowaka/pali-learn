<?xml version='1.0' encoding='UTF-8'?>
<tree text="21. Mah&#x101;nip&#x101;to" target="text">
  <text>
    <subhead>1. Vaṅgīsattheragāthā</subhead>
    <hangnum nr="1218"/>
    <gatha type="1"> ‘‘Nikkhantaṃ  vata maṃ santaṃ, agārasmānagāriyaṃ;</gatha>
    <gatha type="last">Vitakkā upadhāvanti, pagabbhā kaṇhato ime.</gatha>
    <hangnum nr="1219"/>
    <gatha type="1"> ‘‘Uggaputtā mahissāsā, sikkhitā daḷhadhammino <note>[daḷhadhanvino (sī. aṭṭha.)]</note>;</gatha>
    <gatha type="last">Samantā parikireyyuṃ, sahassaṃ apalāyinaṃ.</gatha>
    <hangnum nr="1220"/>
    <gatha type="1"> ‘‘Sacepi ettakā <note>[etato (saṃ. ni. 1.209)]</note> bhiyyo, āgamissanti itthiyo;</gatha>
    <gatha type="last">Neva maṃ byādhayissanti <note>[byāthayissanti (?)]</note>, dhamme samhi <note>[dhammesvamhi (syā. ka.)]</note> patiṭṭhito.</gatha>
    <hangnum nr="1221"/>
    <gatha type="1"> ‘‘Sakkhī  hi me sutaṃ etaṃ, buddhassādiccabandhuno;</gatha>
    <gatha type="last">Nibbānagamanaṃ maggaṃ, tattha me nirato mano.</gatha>
    <hangnum nr="1222"/>
    <gatha type="1"> ‘‘Evaṃ ce maṃ viharantaṃ, pāpima upagacchasi;</gatha>
    <gatha type="last">Tathā maccu karissāmi, na me maggampi dakkhasi.</gatha>
    <hangnum nr="1223"/>
    <gatha type="1"> ‘‘Aratiñca <note>[aratiṃ (bahūsu)]</note> ratiñca pahāya, sabbaso gehasitañca vitakkaṃ;</gatha>
    <gatha type="last">Vanathaṃ na kareyya kuhiñci, nibbanatho avanatho sa <note>[nibbanatho arato sa hi (saṃ. ni. 1.210)]</note> bhikkhu.</gatha>
    <hangnum nr="1224"/>
    <gatha type="1"> ‘‘Yamidha pathaviñca vehāsaṃ, rūpagataṃ jagatogadhaṃ kiñci;</gatha>
    <gatha type="last">Parijīyati sabbamaniccaṃ, evaṃ samecca caranti mutattā.</gatha>
    <hangnum nr="1225"/>
    <gatha type="1"> ‘‘Upadhīsu janā gadhitāse, diṭṭhasute <note>[diṭṭhe sute (sī.)]</note> paṭighe ca mute ca;</gatha>
    <gatha type="last">Ettha vinodaya chandamanejo, yo hettha na limpati muni tamāhu <note>[taṃ munimāhu (saṃ. ni. 1.210)]</note>.</gatha>
    <hangnum nr="1226"/>
    <gatha type="1"> ‘‘Atha  saṭṭhisitā savitakkā, puthujjanatāya <note>[puthū janatāya (saṃ. ni. 1.210)]</note> adhammā niviṭṭhā;</gatha>
    <gatha type="last">Na ca vaggagatassa kuhiñci, no pana duṭṭhullagāhī <note>[duṭṭhullabhāṇī (saṃ. ni. 1.210)]</note> sa bhikkhu.</gatha>
    <hangnum nr="1227"/>
    <gatha type="1"> ‘‘Dabbo  cirarattasamāhito, akuhako nipako apihālu;</gatha>
    <gatha type="last">Santaṃ padaṃ ajjhagamā muni, paṭicca parinibbuto kaṅkhati kālaṃ.</gatha>
    <hangnum nr="1228"/>
    <gatha type="1"> ‘‘Mānaṃ pajahassu gotama, mānapathañca jahassu asesaṃ;</gatha>
    <gatha type="last">Mānapathamhi sa mucchito, vippaṭisārīhuvā cirarattaṃ.</gatha>
    <hangnum nr="1229"/>
    <gatha type="1"> ‘‘Makkhena makkhitā pajā, mānahatā nirayaṃ papatanti;</gatha>
    <gatha type="last">Socanti janā cirarattaṃ, mānahatā nirayaṃ upapannā.</gatha>
    <hangnum nr="1230"/>
    <gatha type="1"> ‘‘Na  hi socati bhikkhu kadāci, maggajino sammā paṭipanno;</gatha>
    <gatha type="last">Kittiñca  sukhañcānubhoti, dhammadasoti tamāhu tathattaṃ.</gatha>
    <hangnum nr="1231"/>
    <gatha type="1"> ‘‘Tasmā akhilo idha <note>[akhilo (sī.), akhilodha (saṃ. ni. 1.211)]</note> padhānavā, nīvaraṇāni pahāya visuddho;</gatha>
    <gatha type="last">Mānañca pahāya asesaṃ, vijjāyantakaro samitāvī.</gatha>
    <hangnum nr="1232"/>
    <gatha type="1"> ‘‘Kāmarāgena ḍayhāmi, cittaṃ me pariḍayhati;</gatha>
    <gatha type="last">Sādhu nibbāpanaṃ brūhi, anukampāya gotama.</gatha>
    <hangnum nr="1233"/>
    <gatha type="1"> ‘‘Saññāya  vipariyesā, cittaṃ te pariḍayhati;</gatha>
    <gatha type="last">Nimittaṃ parivajjehi, subhaṃ rāgūpasaṃhitaṃ ( ) <note>[(saṅkhāre parato passa, dukkhato mā ca attato; nibbāpehi mahārāgaṃ, mā dayhittho punappunaṃ;) (sī. saṃ. ni. 1.212) uddānagāthāyaṃ ekasattatītisaṅkhyā ca, theragāthāṭṭhakathā ca passitabbā]</note>.</gatha>
    <hangnum nr="1234"/>
    <gatha type="1"> ‘‘Asubhāya cittaṃ bhāvehi, ekaggaṃ susamāhitaṃ;</gatha>
    <gatha type="last">Sati kāyagatā tyatthu, nibbidābahulo bhava.</gatha>
    <hangnum nr="1235"/>
    <gatha type="1"> ‘‘Animittañca bhāvehi, mānānusayamujjaha;</gatha>
    <gatha type="last">Tato mānābhisamayā, upasanto carissasi.</gatha>
    <hangnum nr="1236"/>
    <gatha type="1"> ‘‘Tameva vācaṃ bhāseyya, yāyattānaṃ na tāpaye;</gatha>
    <gatha type="last">Pare ca na vihiṃseyya, sā ve vācā subhāsitā.</gatha>
    <hangnum nr="1237"/>
    <gatha type="1"> ‘‘Piyavācameva bhāseyya, yā vācā paṭinanditā;</gatha>
    <gatha type="last">Yaṃ anādāya pāpāni, paresaṃ bhāsate piyaṃ.</gatha>
    <hangnum nr="1238"/>
    <gatha type="1"> ‘‘Saccaṃ ve amatā vācā, esa dhammo sanantano;</gatha>
    <gatha type="last">Sacce atthe ca dhamme ca, āhu santo patiṭṭhitā.</gatha>
    <hangnum nr="1239"/>
    <gatha type="1"> ‘‘Yaṃ buddho bhāsati vācaṃ, khemaṃ nibbānapattiyā;</gatha>
    <gatha type="last">Dukkhassantakiriyāya, sā ve vācānamuttamā.</gatha>
    <hangnum nr="1240"/>
    <gatha type="1"> ‘‘Gambhīrapañño medhāvī, maggāmaggassa kovido;</gatha>
    <gatha type="last">Sāriputto  mahāpañño, dhammaṃ deseti bhikkhunaṃ.</gatha>
    <hangnum nr="1241"/>
    <gatha type="1"> ‘‘Saṅkhittenapi deseti, vitthārenapi bhāsati;</gatha>
    <gatha type="last">Sālikāyiva nigghoso, paṭibhānaṃ udiyyati <note>[udīrayi (sī.), udīyyati (syā.), udayyati (?) uṭṭhahatīti taṃsaṃvaṇṇanā]</note>.</gatha>
    <hangnum nr="1242"/>
    <gatha type="1"> ‘‘Tassa  taṃ desayantassa, suṇanti madhuraṃ giraṃ;</gatha>
    <gatha type="2">Sarena rajanīyena, savanīyena vaggunā;</gatha>
    <gatha type="last">Udaggacittā muditā, sotaṃ odhenti bhikkhavo.</gatha>
    <hangnum nr="1243"/>
    <gatha type="1"> ‘‘Ajja pannarase visuddhiyā, bhikkhū pañcasatā samāgatā;</gatha>
    <gatha type="last">Saṃyojanabandhanacchidā, anīghā khīṇapunabbhavā isī.</gatha>
    <hangnum nr="1244"/>
    <gatha type="1"> ‘‘Cakkavattī  yathā rājā, amaccaparivārito;</gatha>
    <gatha type="last">Samantā anupariyeti, sāgarantaṃ mahiṃ imaṃ.</gatha>
    <hangnum nr="1245"/>
    <gatha type="1"> ‘‘Evaṃ  vijitasaṅgāmaṃ, satthavāhaṃ anuttaraṃ;</gatha>
    <gatha type="last">Sāvakā payirupāsanti, tevijjā maccuhāyino.</gatha>
    <hangnum nr="1246"/>
    <gatha type="1"> ‘‘Sabbe bhagavato puttā, palāpettha na vijjati;</gatha>
    <gatha type="last">Taṇhāsallassa hantāraṃ, vande ādiccabandhunaṃ.</gatha>
    <hangnum nr="1247"/>
    <gatha type="1"> ‘‘Parosahassaṃ bhikkhūnaṃ, sugataṃ payirupāsati;</gatha>
    <gatha type="last">Desentaṃ virajaṃ dhammaṃ, nibbānaṃ akutobhayaṃ.</gatha>
    <hangnum nr="1248"/>
    <gatha type="1"> ‘‘Suṇanti dhammaṃ vimalaṃ, sammāsambuddhadesitaṃ;</gatha>
    <gatha type="last">Sobhati vata sambuddho, bhikkhusaṅghapurakkhato.</gatha>
    <hangnum nr="1249"/>
    <gatha type="1"> ‘‘‘Nāganāmo’si bhagavā, isīnaṃ isisattamo;</gatha>
    <gatha type="last">Mahāmeghova hutvāna, sāvake abhivassasi.</gatha>
    <hangnum nr="1250"/>
    <gatha type="1"> ‘‘Divā  vihārā nikkhamma, satthudassanakamyatā;</gatha>
    <gatha type="last">Sāvako te mahāvīra, pāde vandati vaṅgiso.</gatha>
    <hangnum nr="1251"/>
    <gatha type="1"> ‘‘Ummaggapathaṃ mārassa, abhibhuyya carati pabhijja khīlāni;</gatha>
    <gatha type="last">Taṃ passatha bandhapamuñcakaraṃ, asitaṃva bhāgaso pavibhajja.</gatha>
    <hangnum nr="1252"/>
    <gatha type="1"> ‘‘Oghassa hi nitaraṇatthaṃ, anekavihitaṃ maggaṃ akkhāsi;</gatha>
    <gatha type="last">Tasmiñca amate akkhāte, dhammadasā ṭhitā asaṃhīrā.</gatha>
    <hangnum nr="1253"/>
    <gatha type="1"> ‘‘Pajjotakaro ativijjha <note>[ativijjha dhammaṃ (sī.)]</note>, sabbaṭhitīnaṃ atikkamamaddasa <note>[atikkamamadda (sī. ka.)]</note>;</gatha>
    <gatha type="last">Ñatvā ca sacchikatvā ca, aggaṃ so desayi dasaddhānaṃ.</gatha>
    <hangnum nr="1254"/>
    <gatha type="1"> ‘‘Evaṃ sudesite dhamme, ko pamādo vijānataṃ dhammaṃ;</gatha>
    <gatha type="last">Tasmā hi tassa bhagavato sāsane, appamatto sadā namassamanusikkhe.</gatha>
    <hangnum nr="1255"/>
    <gatha type="1"> ‘‘Buddhānubuddho yo thero, koṇḍañño tibbanikkamo;</gatha>
    <gatha type="last">Lābhī sukhavihārānaṃ, vivekānaṃ abhiṇhaso.</gatha>
    <hangnum nr="1256"/>
    <gatha type="1"> ‘‘Yaṃ  sāvakena pattabbaṃ, satthu sāsanakārinā;</gatha>
    <gatha type="last">Sabbassa taṃ anuppattaṃ, appamattassa sikkhato.</gatha>
    <hangnum nr="1257"/>
    <gatha type="1"> ‘‘Mahānubhāvo tevijjo, cetopariyakovido;</gatha>
    <gatha type="last">Koṇḍañño buddhadāyādo, pāde vandati satthuno.</gatha>
    <hangnum nr="1258"/>
    <gatha type="1"> ‘‘Nagassa  passe āsīnaṃ, muniṃ dukkhassa pāraguṃ;</gatha>
    <gatha type="last">Sāvakā payirupāsanti, tevijjā maccuhāyino.</gatha>
    <hangnum nr="1259"/>
    <gatha type="1"> ‘‘Cetasā <note>[te cetasā (saṃ. ni. 1.218)]</note> anupariyeti, moggallāno mahiddhiko;</gatha>
    <gatha type="last">Cittaṃ  nesaṃ samanvesaṃ <note>[samannesaṃ (saṃ. ni. 1.218)]</note>, vippamuttaṃ nirūpadhiṃ.</gatha>
    <hangnum nr="1260"/>
    <gatha type="1"> ‘‘Evaṃ sabbaṅgasampannaṃ, muniṃ dukkhassa pāraguṃ;</gatha>
    <gatha type="last">Anekākārasampannaṃ, payirupāsanti gotamaṃ.</gatha>
    <hangnum nr="1261"/>
    <gatha type="1"> ‘‘Cando yathā vigatavalāhake nabhe, virocati vītamalova bhāṇumā;</gatha>
    <gatha type="last">Evampi aṅgīrasa tvaṃ mahāmuni, atirocasi yasasā sabbalokaṃ.</gatha>
    <hangnum nr="1262"/>
    <gatha type="1"> ‘‘Kāveyyamattā vicarimha pubbe, gāmā gāmaṃ purā puraṃ;</gatha>
    <gatha type="last">Athaddasāma sambuddhaṃ, sabbadhammāna pāraguṃ.</gatha>
    <hangnum nr="1263"/>
    <gatha type="1"> ‘‘So me dhammamadesesi, muni dukkhassa pāragū;</gatha>
    <gatha type="last">Dhammaṃ sutvā pasīdimha, saddhā <note>[addhā (sī. aṭṭha.)]</note> no udapajjatha.</gatha>
    <hangnum nr="1264"/>
    <gatha type="1"> ‘‘Tassāhaṃ vacanaṃ sutvā, khandhe āyatanāni ca;</gatha>
    <gatha type="last">Dhātuyo ca viditvāna, pabbajiṃ anagāriyaṃ.</gatha>
    <hangnum nr="1265"/>
    <gatha type="1"> ‘‘Bahūnaṃ vata atthāya, uppajjanti tathāgatā;</gatha>
    <gatha type="last">Itthīnaṃ purisānañca, ye te sāsanakārakā.</gatha>
    <hangnum nr="1266"/>
    <gatha type="1"> ‘‘Tesaṃ kho vata atthāya, bodhimajjhagamā muni;</gatha>
    <gatha type="last">Bhikkhūnaṃ bhikkhunīnañca, ye nirāmagataddasā.</gatha>
    <hangnum nr="1267"/>
    <gatha type="1"> ‘‘Sudesitā cakkhumatā, buddhenādiccabandhunā;</gatha>
    <gatha type="last">Cattāri ariyasaccāni, anukampāya pāṇinaṃ.</gatha>
    <hangnum nr="1268"/>
    <gatha type="1"> ‘‘Dukkhaṃ  dukkhasamuppādaṃ, dukkhassa ca atikkamaṃ;</gatha>
    <gatha type="last">Ariyaṃ  caṭṭhaṅgikaṃ maggaṃ, dukkhūpasamagāminaṃ.</gatha>
    <hangnum nr="1269"/>
    <gatha type="1"> ‘‘Evamete tathā vuttā, diṭṭhā me te yathā tathā;</gatha>
    <gatha type="last">Sadattho me anuppatto, kataṃ buddhassa sāsanaṃ.</gatha>
    <hangnum nr="1270"/>
    <gatha type="1"> ‘‘Svāgataṃ vata me āsi, mama buddhassa santike;</gatha>
    <gatha type="last">Suvibhattesu <note>[savibhattesu (sī. ka.)]</note> dhammesu, yaṃ seṭṭhaṃ tadupāgamiṃ.</gatha>
    <hangnum nr="1271"/>
    <gatha type="1"> ‘‘Abhiññāpāramippatto, sotadhātu visodhitā;</gatha>
    <gatha type="last">Tevijjo iddhipattomhi, cetopariyakovido.</gatha>
    <hangnum nr="1272"/>
    <gatha type="1"> ‘‘Pucchāmi  satthāramanomapaññaṃ, diṭṭheva dhamme yo vicikicchānaṃ chettā;</gatha>
    <gatha type="last">Aggāḷave kālamakāsi bhikkhu, ñāto yasassī abhinibbutatto.</gatha>
    <hangnum nr="1273"/>
    <gatha type="1"> ‘‘Nigrodhakappo  iti tassa nāmaṃ, tayā kataṃ bhagavā brāhmaṇassa;</gatha>
    <gatha type="last">So taṃ namassaṃ acari mutyapekho, āraddhavīriyo daḷhadhammadassī.</gatha>
    <hangnum nr="1274"/>
    <gatha type="1"> ‘‘Taṃ sāvakaṃ sakka mayampi sabbe, aññātumicchāma samantacakkhu;</gatha>
    <gatha type="last">Samavaṭṭhitā no savanāya sotā <note>[hetuṃ (sī. syā.) suttanipātaṭṭhakathā passitabbā]</note>, tuvaṃ no satthā tvamanuttarosi’’.</gatha>
    <hangnum nr="1275"/>
    <gatha type="1"> Chinda  no vicikicchaṃ brūhi metaṃ, parinibbutaṃ vedaya bhūripañña;</gatha>
    <gatha type="last">Majjheva no bhāsa samantacakkhu, sakkova devāna sahassanetto.</gatha>
    <hangnum nr="1276"/>
    <gatha type="1"> ‘‘Ye keci ganthā idha mohamaggā, aññāṇapakkhā vicikicchaṭhānā;</gatha>
    <gatha type="last">Tathāgataṃ patvā na te bhavanti, cakkhuñhi etaṃ paramaṃ narānaṃ.</gatha>
    <hangnum nr="1277"/>
    <gatha type="1"> ‘‘No  ce hi jātu puriso kilese, vāto yathā abbhaghanaṃ vihāne;</gatha>
    <gatha type="last">Tamovassa nivuto sabbaloko, jotimantopi na pabhāseyyuṃ <note>[na jotimantopi narā tapeyyuṃ (su. ni. 350)]</note>.</gatha>
    <hangnum nr="1278"/>
    <gatha type="1"> ‘‘Dhīrā ca pajjotakarā bhavanti, taṃ taṃ ahaṃ vīra tatheva maññe;</gatha>
    <gatha type="last">Vipassinaṃ jānamupāgamimha, parisāsu no āvikarohi kappaṃ.</gatha>
    <hangnum nr="1279"/>
    <gatha type="1"> ‘‘Khippaṃ giraṃ eraya vaggu vagguṃ, haṃsova paggayha saṇikaṃ nikūja;</gatha>
    <gatha type="last">Bindussarena  suvikappitena, sabbeva te ujjugatā suṇoma.</gatha>
    <hangnum nr="1280"/>
    <gatha type="1"> ‘‘Pahīnajātimaraṇaṃ  asesaṃ, niggayha dhonaṃ vadessāmi <note>[paṭivediyāmi (sī. ka.)]</note> dhammaṃ;</gatha>
    <gatha type="last">Na kāmakāro hi <note>[hoti (sī. ka.)]</note> puthujjanānaṃ, saṅkheyyakāro ca <note>[va (bahūsu)]</note> tathāgatānaṃ.</gatha>
    <hangnum nr="1281"/>
    <gatha type="1"> ‘‘Sampannaveyyākaraṇaṃ tavedaṃ, samujjupaññassa samuggahītaṃ;</gatha>
    <gatha type="last">Ayamañjali pacchimo suppaṇāmito, mā mohayī jānamanomapañña.</gatha>
    <hangnum nr="1282"/>
    <gatha type="1"> ‘‘Paroparaṃ ariyadhammaṃ viditvā, mā mohayī jānamanomavīriya;</gatha>
    <gatha type="last">Vāriṃ yathā ghammani ghammatatto, vācābhikaṅkhāmi sutaṃ pavassa.</gatha>
    <hangnum nr="1283"/>
    <gatha type="1"> ‘‘Yadatthikaṃ brahmacariyaṃ acarī, kappāyano kaccissataṃ amoghaṃ;</gatha>
    <gatha type="last">Nibbāyi so ādu saupādiseso <note>[anupādisesā (sī.), anupādiseso (ka.)]</note>, yathā vimutto ahu taṃ suṇoma.</gatha>
    <hangnum nr="1284"/>
    <gatha type="1"> ‘‘‘Acchecchi  taṇhaṃ idha nāmarūpe,</gatha>
    <gatha type="2">(Iti bhagavā) kaṇhassa sotaṃ dīgharattānusayitaṃ;</gatha>
    <gatha type="last">Atāri jātiṃ maraṇaṃ asesaṃ’, iccabravi  bhagavā pañcaseṭṭho.</gatha>
    <hangnum nr="1285"/>
    <gatha type="1"> ‘‘Esa sutvā pasīdāmi, vaco te isisattama;</gatha>
    <gatha type="last">Amoghaṃ kira me puṭṭhaṃ, na maṃ vañcesi brāhmaṇo.</gatha>
    <hangnum nr="1286"/>
    <gatha type="1"> ‘‘Yathā vādī tathā kārī, ahu buddhassa sāvako;</gatha>
    <gatha type="last">Acchecchi maccuno jālaṃ, tataṃ māyāvino daḷhaṃ.</gatha>
    <hangnum nr="1287"/>
    <gatha type="1"> ‘‘Addasa  bhagavā ādiṃ, upādānassa kappiyo;</gatha>
    <gatha type="last">Accagā  vata kappāno, maccudheyyaṃ suduttaraṃ.</gatha>
    <hangnum nr="1288"/>
    <gatha type="1"> ‘‘Taṃ devadevaṃ vandāmi, puttaṃ te dvipaduttama;</gatha>
    <gatha type="last">Anujātaṃ mahāvīraṃ, nāgaṃ nāgassa orasa’’nti.</gatha>
    <centered>Itthaṃ sudaṃ āyasmā vaṅgīso thero gāthāyo</centered>
    <paragraph>Abhāsitthāti.</paragraph>
    <centered>Mahānipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Sattatimhi nipātamhi, vaṅgīso paṭibhāṇavā;</gatha>
    <gatha type="last">Ekova thero natthañño, gāthāyo ekasattatīti.</gatha>
    <centered>Niṭṭhitā theragāthāyo.</centered>
    <paragraph>Tatruddānaṃ –</paragraph>
    <gatha type="1">Sahassaṃ honti tā gāthā, tīṇi saṭṭhisatāni ca;</gatha>
    <gatha type="last">Therā ca dve satā saṭṭhi, cattāro ca pakāsitā.</gatha>
    <gatha type="1">Sīhanādaṃ naditvāna, buddhaputtā anāsavā;</gatha>
    <gatha type="last">Khemantaṃ pāpuṇitvāna, aggikhandhāva nibbutāti.</gatha>
    <centered>Theragāthāpāḷi niṭṭhitā.</centered>
  </text>
</tree>
