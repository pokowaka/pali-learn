<?xml version='1.0' encoding='UTF-8'?>
<tree text="9. Navakanip&#x101;to" target="text">
  <text>
    <subhead>1. Bhūtattheragāthā</subhead>
    <hangnum nr="518"/>
    <gatha type="1"> ‘‘Yadā  dukkhaṃ jarāmaraṇanti paṇḍito, aviddasū yattha sitā puthujjanā;</gatha>
    <gatha type="last">Dukkhaṃ pariññāya satova jhāyati, tato ratiṃ paramataraṃ na vindati.</gatha>
    <hangnum nr="519"/>
    <gatha type="1"> ‘‘Yadā dukkhassāvahaniṃ visattikaṃ, papañcasaṅghātadukhādhivāhiniṃ;</gatha>
    <gatha type="last">Taṇhaṃ pahantvāna satova jhāyati, tato ratiṃ paramataraṃ na vindati.</gatha>
    <hangnum nr="520"/>
    <gatha type="1"> ‘‘Yadā sivaṃ dvecaturaṅgagāminaṃ, magguttamaṃ  sabbakilesasodhanaṃ;</gatha>
    <gatha type="last">Paññāya passitva satova jhāyati, tato ratiṃ paramataraṃ na vindati.</gatha>
    <hangnum nr="521"/>
    <gatha type="1"> ‘‘Yadā asokaṃ virajaṃ asaṅkhataṃ, santaṃ padaṃ sabbakilesasodhanaṃ;</gatha>
    <gatha type="last">Bhāveti saññojanabandhanacchidaṃ, tato ratiṃ paramataraṃ na vindati.</gatha>
    <hangnum nr="522"/>
    <gatha type="1"> ‘‘Yadā nabhe gajjati meghadundubhi, dhārākulā vihagapathe samantato;</gatha>
    <gatha type="last">Bhikkhū ca pabbhāragatova jhāyati, tato ratiṃ paramataraṃ na vindati.</gatha>
    <hangnum nr="523"/>
    <gatha type="1"> ‘‘Yadā nadīnaṃ kusumākulānaṃ, vicitta-vāneyya-vaṭaṃsakānaṃ;</gatha>
    <gatha type="last">Tīre nisinno sumanova jhāyati, tato ratiṃ paramataraṃ na vindati.</gatha>
    <hangnum nr="524"/>
    <gatha type="1"> ‘‘Yadā  nisīthe rahitamhi kānane, deve gaḷantamhi nadanti dāṭhino;</gatha>
    <gatha type="last">Bhikkhū ca pabbhāragatova jhāyati, tato ratiṃ paramataraṃ na vindati.</gatha>
    <hangnum nr="525"/>
    <gatha type="1"> ‘‘Yadā  vitakke uparundhiyattano, nagantare nagavivaraṃ samassito;</gatha>
    <gatha type="last">Vītaddaro vītakhilova jhāyati, tato ratiṃ paramataraṃ na vindati.</gatha>
    <hangnum nr="526"/>
    <gatha type="1"> ‘‘Yadā  sukhī malakhilasokanāsano, niraggaḷo nibbanatho visallo;</gatha>
    <gatha type="last">Sabbāsave byantikatova jhāyati, tato ratiṃ paramataraṃ na vindatī’’ti.</gatha>
    <centered>… Bhūto thero….</centered>
    <centered>Navakanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Bhūto tathaddaso thero, eko khaggavisāṇavā;</gatha>
    <gatha type="last">Navakamhi nipātamhi, gāthāyopi imā navāti.</gatha>
  </text>
</tree>
