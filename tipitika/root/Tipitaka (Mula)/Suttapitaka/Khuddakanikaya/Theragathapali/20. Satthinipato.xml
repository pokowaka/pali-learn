<?xml version='1.0' encoding='UTF-8'?>
<tree text="20. Sa&#x1E6D;&#x1E6D;hinip&#x101;to" target="text">
  <text>
    <subhead>1. Mahāmoggallānattheragāthā</subhead>
    <hangnum nr="1149"/>
    <gatha type="1"> ‘‘Āraññikā  piṇḍapātikā, uñchāpattāgate ratā;</gatha>
    <gatha type="last">Dālemu maccuno senaṃ, ajjhattaṃ susamāhitā.</gatha>
    <hangnum nr="1150"/>
    <gatha type="1"> ‘‘Āraññikā piṇḍapātikā, uñchāpattāgate ratā;</gatha>
    <gatha type="last">Dhunāma  maccuno senaṃ, naḷāgāraṃva kuñjaro.</gatha>
    <hangnum nr="1151"/>
    <gatha type="1"> ‘‘Rukkhamūlikā sātatikā, uñchāpattāgate ratā;</gatha>
    <gatha type="last">Dālemu maccuno senaṃ, ajjhattaṃ susamāhitā.</gatha>
    <hangnum nr="1152"/>
    <gatha type="1"> ‘‘Rukkhamūlikā sātatikā, uñchāpattāgate ratā;</gatha>
    <gatha type="last">Dhunāma maccuno senaṃ, naḷāgāraṃva kuñjaro.</gatha>
    <hangnum nr="1153"/>
    <gatha type="1"> ‘‘Aṭṭhikaṅkalakuṭike, maṃsanhārupasibbite;</gatha>
    <gatha type="last">Dhiratthu pure duggandhe, paragatte mamāyase.</gatha>
    <hangnum nr="1154"/>
    <gatha type="1"> ‘‘Gūthabhaste taconaddhe, uragaṇḍipisācini;</gatha>
    <gatha type="last">Nava sotāni te kāye, yāni sandanti sabbadā.</gatha>
    <hangnum nr="1155"/>
    <gatha type="1"> ‘‘Tava sarīraṃ navasotaṃ, duggandhakaraṃ paribandhaṃ;</gatha>
    <gatha type="last">Bhikkhu parivajjayate taṃ, mīḷhaṃ ca yathā sucikāmo.</gatha>
    <hangnum nr="1156"/>
    <gatha type="1"> ‘‘Evañce taṃ jano jaññā, yathā jānāmi taṃ ahaṃ;</gatha>
    <gatha type="last">Ārakā parivajjeyya, gūthaṭṭhānaṃva pāvuse’’.</gatha>
    <hangnum nr="1157"/>
    <gatha type="1"> ‘‘Evametaṃ mahāvīra, yathā samaṇa bhāsasi;</gatha>
    <gatha type="last">Ettha ceke visīdanti, paṅkamhiva jaraggavo.</gatha>
    <hangnum nr="1158"/>
    <gatha type="1"> ‘‘Ākāsamhi haliddiyā, yo maññetha rajetave;</gatha>
    <gatha type="last">Aññena vāpi raṅgena, vighātudayameva taṃ.</gatha>
    <hangnum nr="1159"/>
    <gatha type="1"> ‘‘Tadākāsasamaṃ cittaṃ, ajjhattaṃ susamāhitaṃ;</gatha>
    <gatha type="last">Mā pāpacitte āsādi, aggikhandhaṃva pakkhimā.</gatha>
    <hangnum nr="1160"/>
    <gatha type="1"> ‘‘Passa cittakataṃ bimbaṃ, arukāyaṃ samussitaṃ;</gatha>
    <gatha type="last">Āturaṃ bahusaṅkappaṃ, yassa natthi dhuvaṃ ṭhiti.</gatha>
    <hangnum nr="1161"/>
    <gatha type="1"> ‘‘Passa  cittakataṃ rūpaṃ, maṇinā kuṇḍalena ca;</gatha>
    <gatha type="last">Aṭṭhiṃ tacena onaddhaṃ, saha vatthehi sobhati.</gatha>
    <hangnum nr="1162"/>
    <gatha type="1"> ‘‘Alattakakatā  pādā, mukhaṃ cuṇṇakamakkhitaṃ;</gatha>
    <gatha type="last">Alaṃ bālassa mohāya, no ca pāragavesino.</gatha>
    <hangnum nr="1163"/>
    <gatha type="1"> ‘‘Aṭṭhapadakatā kesā, nettā añjanamakkhitā;</gatha>
    <gatha type="last">Alaṃ bālassa mohāya, no ca pāragavesino.</gatha>
    <hangnum nr="1164"/>
    <gatha type="1"> ‘‘Añjanīva navā cittā, pūtikāyo alaṅkato;</gatha>
    <gatha type="last">Alaṃ bālassa mohāya, no ca pāragavesino.</gatha>
    <hangnum nr="1165"/>
    <gatha type="1"> ‘‘Odahi migavo pāsaṃ, nāsadā vāguraṃ migo;</gatha>
    <gatha type="last">Bhutvā nivāpaṃ gacchāma, kaddante migabandhake.</gatha>
    <hangnum nr="1166"/>
    <gatha type="1"> ‘‘Chinno pāso migavassa, nāsadā vāguraṃ migo;</gatha>
    <gatha type="last">Bhutvā nivāpaṃ gacchāma, socante migaluddake.</gatha>
    <hangnum nr="1167"/>
    <gatha type="1"> ‘‘Tadāsi yaṃ bhiṃsanakaṃ, tadāsi lomahaṃsanaṃ;</gatha>
    <gatha type="last">Anekākārasampanne, sāriputtamhi nibbute.</gatha>
    <hangnum nr="1168"/>
    <gatha type="1"><note>[dī. ni. 2.221, 272; saṃ. ni. 1.186; 2.143; apa. thera 1.2.115; jā. 1.1.95]</note> ‘‘Aniccā  vata saṅkhārā uppādavaya dhammino.</gatha>
    <gatha type="last">Upajjitvā nirujjhanti, tesaṃ vūpasamo sukho.</gatha>
    <hangnum nr="1169"/>
    <gatha type="1"> ‘‘Sukhumaṃ te paṭivijjhanti, vālaggaṃ usunā yathā;</gatha>
    <gatha type="last">Ye pañcakkhandhe passanti, parato no ca attato.</gatha>
    <hangnum nr="1170"/>
    <gatha type="1"> ‘‘Ye ca passanti saṅkhāre, parato no ca attato;</gatha>
    <gatha type="last">Paccabyādhiṃsu nipuṇaṃ, vālaggaṃ usunā yathā.</gatha>
    <hangnum nr="1171"/>
    <gatha type="1"><note>[saṃ. ni. 1.21, 97]</note> ‘‘Sattiyā viya omaṭṭho, ḍayhamānova matthake;</gatha>
    <gatha type="last">Kāmarāgappahānāya, sato bhikkhu paribbaje.</gatha>
    <hangnum nr="1172"/>
    <gatha type="1"><note>[saṃ. ni. 1.21, 97]</note>‘‘Sattiyā viya omaṭṭho, ḍayhamānova matthake;</gatha>
    <gatha type="last">Bhavarāgappahānāya, sato bhikkhu paribbaje’’.</gatha>
    <hangnum nr="1173"/>
    <gatha type="1"> ‘‘Codito bhāvitattena, sarīrantimadhārinā;</gatha>
    <gatha type="last">Migāramātupāsādaṃ, pādaṅguṭṭhena kampayiṃ.</gatha>
    <hangnum nr="1174"/>
    <gatha type="1"> ‘‘Nayidaṃ sithilamārabbha, nayidaṃ appena thāmasā;</gatha>
    <gatha type="last">Nibbānamadhigantabbaṃ, sabbagantha-pamocanaṃ.</gatha>
    <hangnum nr="1175"/>
    <gatha type="1"> ‘‘Ayañca  daharo bhikkhu, ayamuttamaporiso;</gatha>
    <gatha type="last">Dhāreti antimaṃ dehaṃ, jetvā māraṃ savāhiniṃ <note>[savāhanaṃ (ka.)]</note>.</gatha>
    <hangnum nr="1176"/>
    <gatha type="1"> ‘‘Vivaramanupabhanti  vijjutā, vebhārassa ca paṇḍavassa ca;</gatha>
    <gatha type="last">Nagavivaragato jhāyati, putto appaṭimassa tādino.</gatha>
    <hangnum nr="1177"/>
    <gatha type="1"> ‘‘Upasanto uparato, pantasenāsano muni;</gatha>
    <gatha type="last">Dāyādo  buddhaseṭṭhassa, brahmunā abhivandito.</gatha>
    <hangnum nr="1178"/>
    <gatha type="1"> ‘‘Upasantaṃ uparataṃ, pantasenāsanaṃ muniṃ;</gatha>
    <gatha type="last">Dāyādaṃ buddhaseṭṭhassa, vanda brāhmaṇa kassapaṃ.</gatha>
    <hangnum nr="1179"/>
    <gatha type="1"> ‘‘Yo ca jātisataṃ gacche, sabbā brāhmaṇajātiyo;</gatha>
    <gatha type="last">Sottiyo vedasampanno, manussesu punappunaṃ.</gatha>
    <hangnum nr="1180"/>
    <gatha type="1"> ‘‘Ajjhāyakopi ce assa, tiṇṇaṃ vedāna pāragū;</gatha>
    <gatha type="last">Etassa vandanāyetaṃ, kalaṃ nāgghati soḷasiṃ.</gatha>
    <hangnum nr="1181"/>
    <gatha type="1"> ‘‘Yo so aṭṭha vimokkhāni, purebhattaṃ aphassayi <note>[apassayi (sī. ka.), aphussayi (syā.)]</note>;</gatha>
    <gatha type="last">Anulomaṃ paṭilomaṃ, tato piṇḍāya gacchati.</gatha>
    <hangnum nr="1182"/>
    <gatha type="1"> ‘‘Tādisaṃ bhikkhuṃ māsādi <note>[mā hani (sī.)]</note>, māttānaṃ khaṇi brāhmaṇa;</gatha>
    <gatha type="2">Abhippasādehi manaṃ, arahantamhi tādine;</gatha>
    <gatha type="last">Khippaṃ pañjaliko vanda, mā te vijaṭi matthakaṃ.</gatha>
    <hangnum nr="1183"/>
    <gatha type="1"> ‘‘Neso passati saddhammaṃ, saṃsārena purakkhato;</gatha>
    <gatha type="last">Adhogamaṃ jimhapathaṃ, kummaggamanudhāvati.</gatha>
    <hangnum nr="1184"/>
    <gatha type="1"> ‘‘Kimīva mīḷhasallitto, saṅkhāre adhimucchito;</gatha>
    <gatha type="last">Pagāḷho lābhasakkāre, tuccho gacchati poṭṭhilo.</gatha>
    <hangnum nr="1185"/>
    <gatha type="1"> ‘‘Imañca passa āyantaṃ, sāriputtaṃ sudassanaṃ;</gatha>
    <gatha type="last">Vimuttaṃ ubhatobhāge, ajjhattaṃ susamāhitaṃ.</gatha>
    <hangnum nr="1186"/>
    <gatha type="1"> ‘‘Visallaṃ  khīṇasaṃyogaṃ, tevijjaṃ maccuhāyinaṃ;</gatha>
    <gatha type="last">Dakkhiṇeyyaṃ  manussānaṃ, puññakkhettaṃ anuttaraṃ.</gatha>
    <hangnum nr="1187"/>
    <gatha type="1"> ‘‘Ete sambahulā devā, iddhimanto yasassino;</gatha>
    <gatha type="2">Dasa devasahassāni, sabbe brahmapurohitā;</gatha>
    <gatha type="last">Moggallānaṃ namassantā, tiṭṭhanti pañjalīkatā.</gatha>
    <hangnum nr="1188"/>
    <gatha type="1"> ‘‘‘Namo  te purisājañña, namo te purisuttama;</gatha>
    <gatha type="last">Yassa te āsavā khīṇā, dakkhiṇeyyosi mārisa’.</gatha>
    <hangnum nr="1189"/>
    <gatha type="1"> ‘‘Pūjito  naradevena, uppanno maraṇābhibhū;</gatha>
    <gatha type="last">Puṇḍarīkaṃva toyena, saṅkhārenupalippati.</gatha>
    <hangnum nr="1190"/>
    <gatha type="1"> ‘‘Yassa muhuttena sahassadhā loko, saṃvidito sabrahmakappo vasi;</gatha>
    <gatha type="last">Iddhiguṇe cutupapāte kāle, passati devatā sa bhikkhu.</gatha>
    <hangnum nr="1191"/>
    <gatha type="1"> ‘‘Sāriputtova paññāya, sīlena upasamena ca;</gatha>
    <gatha type="last">Yopi pāraṅgato bhikkhu, etāvaparamo siyā.</gatha>
    <hangnum nr="1192"/>
    <gatha type="1"> ‘‘Koṭisatasahassassa, attabhāvaṃ khaṇena nimmine;</gatha>
    <gatha type="last">Ahaṃ vikubbanāsu kusalo, vasībhūtomhi iddhiyā.</gatha>
    <hangnum nr="1193"/>
    <gatha type="1"> ‘‘Samādhivijjāvasipāramīgato, moggallānagotto asitassa sāsane;</gatha>
    <gatha type="last">Dhīro samucchindi samāhitindriyo, nāgo  yathā pūtilataṃva bandhanaṃ.</gatha>
    <hangnum nr="1194"/>
    <gatha type="1"> ‘‘Pariciṇṇo mayā satthā, kataṃ buddhassa sāsanaṃ;</gatha>
    <gatha type="last">Ohito garuko bhāro, bhavanetti samūhatā.</gatha>
    <hangnum nr="1195"/>
    <gatha type="1"> ‘‘Yassa catthāya pabbajito, agārasmānagāriyaṃ;</gatha>
    <gatha type="last">So me attho anuppatto, sabbasaṃyojanakkhayo.</gatha>
    <hangnum nr="1196"/>
    <gatha type="1"><note>[ma. ni. 1.513]</note> ‘‘Kīdiso nirayo āsi, yattha dussī apaccatha;</gatha>
    <gatha type="last">Vidhuraṃ sāvakamāsajja, kakusandhañca brāhmaṇaṃ.</gatha>
    <hangnum nr="1197"/>
    <gatha type="1"> ‘‘Sataṃ āsi ayosaṅkū, sabbe paccattavedanā;</gatha>
    <gatha type="2">Īdiso nirayo āsi, yattha dussī apaccatha;</gatha>
    <gatha type="last">Vidhuraṃ sāvakamāsajja, kakusandhañca brāhmaṇaṃ.</gatha>
    <hangnum nr="1198"/>
    <gatha type="1"> ‘‘Yo etamabhijānāti, bhikkhu buddhassa sāvako;</gatha>
    <gatha type="last">Tādisaṃ bhikkhumāsajja, kaṇha dukkhaṃ nigacchasi.</gatha>
    <hangnum nr="1199"/>
    <gatha type="1"> ‘‘Majjhesarasmiṃ <note>[sarassa (sī.), sāgarasmiṃ (ka.)]</note> tiṭṭhanti, vimānā kappaṭhāyino;</gatha>
    <gatha type="2">Veḷuriyavaṇṇā rucirā, accimanto pabhassarā;</gatha>
    <gatha type="last">Accharā tattha naccanti, puthu nānattavaṇṇiyo.</gatha>
    <hangnum nr="1200"/>
    <gatha type="1"> ‘‘Yo  etamabhijānāti…pe… kaṇha dukkhaṃ nigacchasi.</gatha>
    <hangnum nr="1201"/>
    <gatha type="1"> ‘‘Yo ve buddhena codito, bhikkhusaṅghassa pekkhato;</gatha>
    <gatha type="last">Migāramātupāsādaṃ, pādaṅguṭṭhena kampayi.</gatha>
    <hangnum nr="1202"/>
    <gatha type="1"> ‘‘Yo etamabhijānāti…pe… kaṇha dukkhaṃ nigacchasi.</gatha>
    <hangnum nr="1203"/>
    <gatha type="1"> ‘‘Yo  vejayantapāsādaṃ, pādaṅguṭṭhena kampayi;</gatha>
    <gatha type="last">Iddhibalenupatthaddho, saṃvejesi ca devatā.</gatha>
    <hangnum nr="1204"/>
    <gatha type="1"> ‘‘Yo etamabhijānāti…pe… kaṇha dukkhaṃ nigacchasi.</gatha>
    <hangnum nr="1204"/>
    <gatha type="1"> ‘‘Yo etamabhijānāti…pe… kaṇha dukkhaṃ nigacchasi.</gatha>
    <hangnum nr="1205"/>
    <gatha type="1"> ‘‘Yo vejayantapāsāde, sakkaṃ so paripucchati;</gatha>
    <gatha type="2">Api āvuso jānāsi, taṇhakkhayavimuttiyo;</gatha>
    <gatha type="last">Tassa sakko viyākāsi, pañhaṃ puṭṭho yathātathaṃ.</gatha>
    <hangnum nr="1206"/>
    <gatha type="1"> ‘‘Yo etamabhijānāti…pe… kaṇha dukkhaṃ nigacchasi.</gatha>
    <hangnum nr="1207"/>
    <gatha type="1"> ‘‘Yo brahmānaṃ paripucchati, sudhammāyaṃ ṭhito <note>[sudhammāyā’bhito (syā.)]</note> sabhaṃ;</gatha>
    <gatha type="2">Ajjāpi tyāvuso sā diṭṭhi, yā te diṭṭhi pure ahu;</gatha>
    <gatha type="last">Passasi vītivattantaṃ, brahmaloke pabhassaraṃ.</gatha>
    <hangnum nr="1208"/>
    <gatha type="1"> ‘‘Tassa brahmā viyākāsi, pañhaṃ puṭṭho yathātathaṃ;</gatha>
    <gatha type="last">Na me mārisa sā diṭṭhi, yā me diṭṭhi pure ahu.</gatha>
    <hangnum nr="1209"/>
    <gatha type="1"> ‘‘Passāmi vītivattantaṃ, brahmaloke pabhassaraṃ;</gatha>
    <gatha type="last">Sohaṃ ajja kathaṃ vajjaṃ, ahaṃ niccomhi sassato.</gatha>
    <hangnum nr="1210"/>
    <gatha type="1"> ‘‘Yo etamabhijānāti…pe… kaṇha dukkhaṃ nigacchasi.</gatha>
    <hangnum nr="1211"/>
    <gatha type="1"> ‘‘Yo mahāneruno kūṭaṃ, vimokkhena aphassayi <note>[apassayi (sī. ka.)]</note>;</gatha>
    <gatha type="2">Vanaṃ pubbavidehānaṃ, ye ca bhūmisayā narā.</gatha>
    <hangnum nr="1212"/>
    <gatha type="1"> ‘‘Yo etamabhijānāti, bhikkhu buddhassa sāvako;</gatha>
    <gatha type="2">Tādisaṃ bhikkhumāsajja, kaṇha dukkhaṃ nigacchasi.</gatha>
    <hangnum nr="1213"/>
    <gatha type="1"> ‘‘Na ve aggi cetayati, ahaṃ bālaṃ ḍahāmīti;</gatha>
    <gatha type="last">Bālova jalitaṃ aggiṃ, āsajja naṃ paḍayhati.</gatha>
    <hangnum nr="1214"/>
    <gatha type="1"> ‘‘Evameva tuvaṃ māra, āsajja naṃ tathāgataṃ;</gatha>
    <gatha type="last">Sayaṃ ḍahissasi attānaṃ, bālo aggiṃva samphusaṃ.</gatha>
    <hangnum nr="1215"/>
    <gatha type="1"> ‘‘Apuññaṃ  pasavī māro, āsajja naṃ tathāgataṃ;</gatha>
    <gatha type="last">Kiṃ nu maññasi pāpima, na me pāpaṃ vipaccati.</gatha>
    <hangnum nr="1216"/>
    <gatha type="1"> ‘‘Karato te cīyate <note>[miyyate (sabbattha) ma. ni. 1.513 passitabbaṃ]</note> pāpaṃ, cirarattāya antaka;</gatha>
    <gatha type="last">Māra nibbinda buddhamhā, āsaṃ mākāsi bhikkhusu.</gatha>
    <hangnum nr="1217"/>
    <gatha type="1"> ‘‘Iti  māraṃ atajjesi, bhikkhu bhesakaḷāvane;</gatha>
    <gatha type="last">Tato so dummano yakkho, tatthevantaradhāyathā’’ti.</gatha>
    <paragraph>Itthaṃ sudaṃ āyasmā mahāmoggallāno <note>[mahāmoggalāno (ka.)]</note> thero gāthāyo abhāsitthāti.</paragraph>
    <centered>Saṭṭhinipāto niṭṭhito.</centered>
    <paragraph>Tatruddānaṃ –</paragraph>
    <gatha type="2">Saṭṭhikamhi nipātamhi, moggallāno mahiddhiko;</gatha>
    <gatha type="last">Ekova theragāthāyo, aṭṭhasaṭṭhi bhavanti tāti.</gatha>
  </text>
</tree>
