<?xml version='1.0' encoding='UTF-8'?>
<tree text="8. A&#x1E6D;&#x1E6D;hakanip&#x101;to" target="text">
  <text>
    <subhead>1. Mahākaccāyanattheragāthā</subhead>
    <hangnum nr="494"/>
    <gatha type="1"> ‘‘Kammaṃ  bahukaṃ na kāraye, parivajjeyya janaṃ na uyyame;</gatha>
    <gatha type="last">So ussukko rasānugiddho, atthaṃ riñcati yo sukhādhivāho.</gatha>
    <hangnum nr="495"/>
    <gatha type="1"> ‘‘Paṅkoti hi naṃ avedayuṃ, yāyaṃ vandanapūjanā kulesu;</gatha>
    <gatha type="last">Sukhumaṃ sallaṃ durubbahaṃ, sakkāro kāpurisena dujjaho.</gatha>
    <hangnum nr="496"/>
    <gatha type="1"> ‘‘Na parassupanidhāya, kammaṃ maccassa pāpakaṃ;</gatha>
    <gatha type="last">Attanā taṃ na seveyya, kammabandhūhi mātiyā.</gatha>
    <hangnum nr="497"/>
    <gatha type="1"> ‘‘Na pare vacanā coro, na pare vacanā muni;</gatha>
    <gatha type="last">Attā ca naṃ yathāvedi <note>[yathā vetti (sī.)]</note>, devāpi naṃ tathā vidū.</gatha>
    <hangnum nr="498"/>
    <gatha type="1"> ‘‘Pare ca na vijānanti, mayamettha yamāmase;</gatha>
    <gatha type="last">Ye  ca tattha vijānanti, tato sammanti medhagā.</gatha>
    <hangnum nr="499"/>
    <gatha type="1"> ‘‘Jīvate vāpi sappañño, api vittaparikkhayo;</gatha>
    <gatha type="last">Paññāya ca alābhena <note>[abhāvena (sī. aṭṭha.)]</note>, vittavāpi na jīvati.</gatha>
    <hangnum nr="500"/>
    <gatha type="1"> ‘‘Sabbaṃ suṇāti sotena, sabbaṃ passati cakkhunā;</gatha>
    <gatha type="last">Na ca diṭṭhaṃ sutaṃ dhīro, sabbaṃ ujjhitumarahati.</gatha>
    <hangnum nr="501"/>
    <gatha type="1"> ‘‘Cakkhumāssa yathā andho, sotavā badhiro yathā;</gatha>
    <gatha type="2">Paññavāssa yathā mūgo, balavā dubbaloriva;</gatha>
    <gatha type="last">Atha atthe samuppanne, sayetha <note>[passetha (ka.)]</note> matasāyika’’nti.</gatha>
    <centered>… Mahākaccāyano thero….</centered>
    <subhead>2. Sirimittattheragāthā</subhead>
    <hangnum nr="502"/>
    <gatha type="1"> ‘‘Akkodhanonupanāhī, amāyo rittapesuṇo;</gatha>
    <gatha type="last">Sa ve tādisako bhikkhu, evaṃ pecca na socati.</gatha>
    <hangnum nr="503"/>
    <gatha type="1"> ‘‘Akkodhanonupanāhī, amāyo rittapesuṇo;</gatha>
    <gatha type="last">Guttadvāro sadā bhikkhu, evaṃ pecca na socati.</gatha>
    <hangnum nr="504"/>
    <gatha type="1"> ‘‘Akkodhanonupanāhī , amāyo rittapesuṇo;</gatha>
    <gatha type="last">Kalyāṇasīlo so <note>[yo (syā.)]</note> bhikkhu, evaṃ pecca na socati.</gatha>
    <hangnum nr="505"/>
    <gatha type="1"> ‘‘Akkodhanonupanāhī, amāyo rittapesuṇo;</gatha>
    <gatha type="last">Kalyāṇamitto so bhikkhu, evaṃ pecca na socati.</gatha>
    <hangnum nr="506"/>
    <gatha type="1"> ‘‘Akkodhanonupanāhī , amāyo rittapesuṇo;</gatha>
    <gatha type="last">Kalyāṇapañño so bhikkhu, evaṃ pecca na socati.</gatha>
    <hangnum nr="507"/>
    <gatha type="1"> ‘‘Yassa saddhā tathāgate, acalā suppatiṭṭhitā;</gatha>
    <gatha type="last">Sīlañca  yassa kalyāṇaṃ, ariyakantaṃ pasaṃsitaṃ.</gatha>
    <hangnum nr="508"/>
    <gatha type="1"> ‘‘Saṅghe pasādo yassatthi, ujubhūtañca dassanaṃ;</gatha>
    <gatha type="last">‘Adaliddo’ti taṃ āhu, amoghaṃ tassa jīvitaṃ.</gatha>
    <hangnum nr="509"/>
    <gatha type="1"> ‘‘Tasmā saddhañca sīlañca, pasādaṃ dhammadassanaṃ;</gatha>
    <gatha type="last">Anuyuñjetha medhāvī, saraṃ buddhāna sāsana’’nti.</gatha>
    <centered>… Sirimitto thero….</centered>
    <subhead>3. Mahāpanthakattheragāthā</subhead>
    <hangnum nr="510"/>
    <gatha type="1"> ‘‘Yadā paṭhamamaddakkhiṃ, satthāramakutobhayaṃ;</gatha>
    <gatha type="last">Tato me ahu saṃvego, passitvā purisuttamaṃ.</gatha>
    <hangnum nr="511"/>
    <gatha type="1"> ‘‘Siriṃ hatthehi pādehi, yo paṇāmeyya āgataṃ;</gatha>
    <gatha type="last">Etādisaṃ so satthāraṃ, ārādhetvā virādhaye.</gatha>
    <hangnum nr="512"/>
    <gatha type="1"> ‘‘Tadāhaṃ puttadārañca, dhanadhaññañca chaḍḍayiṃ;</gatha>
    <gatha type="last">Kesamassūni chedetvā, pabbajiṃ anagāriyaṃ.</gatha>
    <hangnum nr="513"/>
    <gatha type="1"> ‘‘Sikkhāsājīvasampanno, indriyesu susaṃvuto;</gatha>
    <gatha type="2">Namassamāno sambuddhaṃ, vihāsiṃ aparājito.</gatha>
    <hangnum nr="514"/>
    <gatha type="1"> ‘‘Tato me paṇidhī āsi, cetaso abhipatthito;</gatha>
    <gatha type="2">Na nisīde muhuttampi, taṇhāsalle anūhate.</gatha>
    <hangnum nr="515"/>
    <gatha type="1"> ‘‘Tassa mevaṃ viharato, passa vīriyaparakkamaṃ;</gatha>
    <gatha type="2">Tisso vijjā anuppattā, kataṃ buddhassa sāsanaṃ.</gatha>
    <hangnum nr="516"/>
    <gatha type="1"> ‘‘Pubbenivāsaṃ  jānāmi, dibbacakkhu visodhitaṃ;</gatha>
    <gatha type="last">Arahā dakkhiṇeyyomhi, vippamutto nirūpadhi.</gatha>
    <hangnum nr="517"/>
    <gatha type="1"> ‘‘Tato  ratyā vivasāne <note>[vivasane (sī. syā.)]</note>, sūriyassuggamanaṃ pati;</gatha>
    <gatha type="last">Sabbaṃ taṇhaṃ visosetvā, pallaṅkena upāvisi’’nti.</gatha>
    <centered>… Mahāpanthako thero….</centered>
    <centered>Aṭṭhakanipāto niṭṭhito.</centered>
    <paragraph>Tatruddānaṃ –</paragraph>
    <gatha type="last">Mahākaccāyano thero, sirimitto mahāpanthako;</gatha>
    <gatha type="last">Ete aṭṭhanipātamhi, gāthāyo catuvīsatīti.</gatha>
  </text>
</tree>
