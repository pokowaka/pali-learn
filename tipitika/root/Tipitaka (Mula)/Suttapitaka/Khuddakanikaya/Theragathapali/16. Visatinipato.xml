<?xml version='1.0' encoding='UTF-8'?>
<tree text="16. V&#x12B;satinip&#x101;to" target="text">
  <text>
    <subhead>1. Adhimuttattheragāthā</subhead>
    <hangnum nr="705"/>
    <gatha type="1"> ‘‘Yaññatthaṃ  vā dhanatthaṃ vā, ye hanāma mayaṃ pure;</gatha>
    <gatha type="last">Avasesaṃ <note>[avase taṃ (sī. aṭṭha. mūlapāṭho), avasesānaṃ (aṭṭha.?)]</note> bhayaṃ hoti, vedhanti vilapanti ca.</gatha>
    <hangnum nr="706"/>
    <gatha type="1"> ‘‘Tassa te natthi bhītattaṃ, bhiyyo vaṇṇo pasīdati;</gatha>
    <gatha type="last">Kasmā na paridevesi, evarūpe mahabbhaye.</gatha>
    <hangnum nr="707"/>
    <gatha type="1"> ‘‘Natthi cetasikaṃ dukkhaṃ, anapekkhassa gāmaṇi;</gatha>
    <gatha type="last">Atikkantā bhayā sabbe, khīṇasaṃyojanassa ve.</gatha>
    <hangnum nr="708"/>
    <gatha type="1"> ‘‘Khīṇāya bhavanettiyā, diṭṭhe dhamme yathātathe;</gatha>
    <gatha type="last">Na  bhayaṃ maraṇe hoti, bhāranikkhepane yathā.</gatha>
    <hangnum nr="709"/>
    <gatha type="1"> ‘‘Suciṇṇaṃ brahmacariyaṃ me, maggo cāpi subhāvito;</gatha>
    <gatha type="last">Maraṇe me bhayaṃ natthi, rogānamiva saṅkhaye.</gatha>
    <hangnum nr="710"/>
    <gatha type="1"> ‘‘Suciṇṇaṃ brahmacariyaṃ me, maggo cāpi subhāvito;</gatha>
    <gatha type="last">Nirassādā bhavā diṭṭhā, visaṃ pitvāva <note>[pītvāva (sī.)]</note> chaḍḍitaṃ.</gatha>
    <hangnum nr="711"/>
    <gatha type="1"> ‘‘Pāragū anupādāno, katakicco anāsavo;</gatha>
    <gatha type="last">Tuṭṭho āyukkhayā hoti, mutto āghātanā yathā.</gatha>
    <hangnum nr="712"/>
    <gatha type="1"> ‘‘Uttamaṃ dhammataṃ patto, sabbaloke anatthiko;</gatha>
    <gatha type="last">Ādittāva gharā mutto, maraṇasmiṃ na socati.</gatha>
    <hangnum nr="713"/>
    <gatha type="1"> ‘‘Yadatthi saṅgataṃ kiñci, bhavo vā yattha labbhati;</gatha>
    <gatha type="last">Sabbaṃ anissaraṃ etaṃ, iti vuttaṃ mahesinā.</gatha>
    <hangnum nr="714"/>
    <gatha type="1"> ‘‘Yo taṃ tathā pajānāti, yathā buddhena desitaṃ;</gatha>
    <gatha type="last">Na gaṇhāti bhavaṃ kiñci, sutattaṃva ayoguḷaṃ.</gatha>
    <hangnum nr="715"/>
    <gatha type="1"> ‘‘Na me hoti ‘ahosi’nti, ‘bhavissa’nti na hoti me;</gatha>
    <gatha type="last">Saṅkhārā vigamissanti, tattha kā paridevanā.</gatha>
    <hangnum nr="716"/>
    <gatha type="1"> ‘‘Suddhaṃ dhammasamuppādaṃ, suddhaṃ saṅkhārasantatiṃ;</gatha>
    <gatha type="last">Passantassa yathābhūtaṃ, na bhayaṃ hoti gāmaṇi.</gatha>
    <hangnum nr="717"/>
    <gatha type="1"> ‘‘Tiṇakaṭṭhasamaṃ  lokaṃ, yadā paññāya passati;</gatha>
    <gatha type="last">Mamattaṃ so asaṃvindaṃ, ‘natthi me’ti na socati.</gatha>
    <hangnum nr="718"/>
    <gatha type="1"> ‘‘Ukkaṇṭhāmi  sarīrena, bhavenamhi anatthiko;</gatha>
    <gatha type="last">Soyaṃ  bhijjissati kāyo, añño ca na bhavissati.</gatha>
    <hangnum nr="719"/>
    <gatha type="1"> ‘‘Yaṃ vo kiccaṃ sarīrena, taṃ karotha yadicchatha;</gatha>
    <gatha type="last">Na me tappaccayā tattha, doso pemañca hehiti’’.</gatha>
    <hangnum nr="720"/>
    <gatha type="1"> Tassa taṃ vacanaṃ sutvā, abbhutaṃ lomahaṃsanaṃ;</gatha>
    <gatha type="last">Satthāni nikkhipitvāna, māṇavā etadabravuṃ.</gatha>
    <hangnum nr="721"/>
    <gatha type="1"> ‘‘Kiṃ bhadante karitvāna, ko vā ācariyo tava;</gatha>
    <gatha type="last">Kassa sāsanamāgamma, labbhate taṃ asokatā’’.</gatha>
    <hangnum nr="722"/>
    <gatha type="1"> ‘‘Sabbaññū sabbadassāvī, jino ācariyo mama;</gatha>
    <gatha type="last">Mahākāruṇiko satthā, sabbalokatikicchako.</gatha>
    <hangnum nr="723"/>
    <gatha type="1"> ‘‘Tenāyaṃ desito dhammo, khayagāmī anuttaro;</gatha>
    <gatha type="last">Tassa sāsanamāgamma, labbhate taṃ asokatā’’.</gatha>
    <hangnum nr="724"/>
    <gatha type="1"> Sutvāna corā isino subhāsitaṃ, nikkhippa satthāni ca āvudhāni ca;</gatha>
    <gatha type="last">Tamhā ca kammā viramiṃsu eke, eke ca pabbajjamarocayiṃsu.</gatha>
    <hangnum nr="725"/>
    <gatha type="1"> Te pabbajitvā sugatassa sāsane, bhāvetva bojjhaṅgabalāni paṇḍitā;</gatha>
    <gatha type="last">Udaggacittā sumanā katindriyā, phusiṃsu nibbānapadaṃ asaṅkhatanti.</gatha>
    <centered>…Adhimutto thero….</centered>
    <subhead>2. Pārāpariyattheragāthā</subhead>
    <hangnum nr="726"/>
    <gatha type="1"> ‘‘Samaṇassa  ahu cintā, pārāpariyassa bhikkhuno;</gatha>
    <gatha type="last">Ekakassa nisinnassa, pavivittassa jhāyino.</gatha>
    <hangnum nr="727"/>
    <gatha type="1"> ‘‘Kimānupubbaṃ puriso, kiṃ vataṃ kiṃ samācāraṃ;</gatha>
    <gatha type="last">Attano kiccakārīssa, na ca kañci viheṭhaye.</gatha>
    <hangnum nr="728"/>
    <gatha type="1"> ‘‘Indriyāni  manussānaṃ, hitāya ahitāya ca;</gatha>
    <gatha type="last">Arakkhitāni ahitāya, rakkhitāni hitāya ca.</gatha>
    <hangnum nr="729"/>
    <gatha type="1"> ‘‘Indriyāneva sārakkhaṃ, indriyāni ca gopayaṃ;</gatha>
    <gatha type="last">Attano kiccakārīssa, na ca kañci viheṭhaye.</gatha>
    <hangnum nr="730"/>
    <gatha type="1"> ‘‘Cakkhundriyaṃ  ce rūpesu, gacchantaṃ anivārayaṃ;</gatha>
    <gatha type="last">Anādīnavadassāvī, so dukkhā na hi muccati.</gatha>
    <hangnum nr="731"/>
    <gatha type="1"> ‘‘Sotindriyaṃ ce saddesu, gacchantaṃ anivārayaṃ;</gatha>
    <gatha type="last">Anādīnavadassāvī, so dukkhā na hi muccati.</gatha>
    <hangnum nr="732"/>
    <gatha type="1"> ‘‘Anissaraṇadassāvī , gandhe ce paṭisevati;</gatha>
    <gatha type="last">Na so muccati dukkhamhā, gandhesu adhimucchito.</gatha>
    <hangnum nr="733"/>
    <gatha type="1"> ‘‘Ambilaṃ madhuraggañca, tittakaggamanussaraṃ;</gatha>
    <gatha type="last">Rasataṇhāya gadhito, hadayaṃ nāvabujjhati.</gatha>
    <hangnum nr="734"/>
    <gatha type="1"> ‘‘Subhānyappaṭikūlāni, phoṭṭhabbāni anussaraṃ;</gatha>
    <gatha type="last">Ratto rāgādhikaraṇaṃ, vividhaṃ vindate dukhaṃ.</gatha>
    <hangnum nr="735"/>
    <gatha type="1"> ‘‘Manaṃ cetehi dhammehi, yo na sakkoti rakkhituṃ;</gatha>
    <gatha type="last">Tato  naṃ dukkhamanveti, sabbehetehi pañcahi.</gatha>
    <hangnum nr="736"/>
    <gatha type="1"> ‘‘Pubbalohitasampuṇṇaṃ, bahussa kuṇapassa ca;</gatha>
    <gatha type="last">Naravīrakataṃ vagguṃ, samuggamiva cittitaṃ.</gatha>
    <hangnum nr="737"/>
    <gatha type="1"> ‘‘Kaṭukaṃ madhurassādaṃ, piyanibandhanaṃ dukhaṃ;</gatha>
    <gatha type="last">Khuraṃva madhunā littaṃ, ullihaṃ nāvabujjhati.</gatha>
    <hangnum nr="738"/>
    <gatha type="1"> ‘‘Itthirūpe itthisare, phoṭṭhabbepi ca itthiyā;</gatha>
    <gatha type="last">Itthigandhesu sāratto, vividhaṃ vindate dukhaṃ.</gatha>
    <hangnum nr="739"/>
    <gatha type="1"> ‘‘Itthisotāni sabbāni, sandanti pañca pañcasu;</gatha>
    <gatha type="last">Tesamāvaraṇaṃ kātuṃ, yo sakkoti vīriyavā.</gatha>
    <hangnum nr="740"/>
    <gatha type="1"> ‘‘So atthavā so dhammaṭṭho, so dakkho so vicakkhaṇo;</gatha>
    <gatha type="last">Kareyya ramamānopi, kiccaṃ dhammatthasaṃhitaṃ.</gatha>
    <hangnum nr="741"/>
    <gatha type="1"> ‘‘Atho  sīdati saññuttaṃ, vajje kiccaṃ niratthakaṃ;</gatha>
    <gatha type="last">‘Na taṃ kicca’nti maññitvā, appamatto vicakkhaṇo.</gatha>
    <hangnum nr="742"/>
    <gatha type="1"> ‘‘Yañca atthena saññuttaṃ, yā ca dhammagatā rati;</gatha>
    <gatha type="last">Taṃ samādāya vattetha, sā hi ve uttamā rati.</gatha>
    <hangnum nr="743"/>
    <gatha type="1"> ‘‘Uccāvacehupāyehi, paresamabhijigīsati;</gatha>
    <gatha type="last">Hantvā vadhitvā atha socayitvā, ālopati sāhasā yo paresaṃ.</gatha>
    <hangnum nr="744"/>
    <gatha type="1"> ‘‘Tacchanto āṇiyā āṇiṃ, nihanti balavā yathā;</gatha>
    <gatha type="last">Indriyānindriyeheva , nihanti kusalo tathā.</gatha>
    <hangnum nr="745"/>
    <gatha type="1"> ‘‘Saddhaṃ  vīriyaṃ samādhiñca, satipaññañca bhāvayaṃ;</gatha>
    <gatha type="last">Pañca pañcahi hantvāna, anīgho yāti brāhmaṇo.</gatha>
    <hangnum nr="746"/>
    <gatha type="1"> ‘‘So atthavā so dhammaṭṭho, katvā vākyānusāsaniṃ;</gatha>
    <gatha type="last">Sabbena sabbaṃ buddhassa, so naro sukhamedhatī’’ti.</gatha>
    <centered>…Pārāpariyo thero….</centered>
    <subhead>3. Telakānittheragāthā</subhead>
    <hangnum nr="747"/>
    <gatha type="1"> ‘‘Cirarattaṃ vatātāpī, dhammaṃ anuvicintayaṃ;</gatha>
    <gatha type="last">Samaṃ cittassa nālatthaṃ, pucchaṃ samaṇabrāhmaṇe.</gatha>
    <hangnum nr="748"/>
    <gatha type="1"> ‘‘‘Ko  so pāraṅgato loke, ko patto amatogadhaṃ;</gatha>
    <gatha type="last">Kassa dhammaṃ paṭicchāmi, paramatthavijānanaṃ’.</gatha>
    <hangnum nr="749"/>
    <gatha type="1"> ‘‘Antovaṅkagato āsi, macchova ghasamāmisaṃ;</gatha>
    <gatha type="last">Baddho mahindapāsena, vepacityasuro yathā.</gatha>
    <hangnum nr="750"/>
    <gatha type="1"> ‘‘Añchāmi naṃ na muñcāmi, asmā sokapariddavā;</gatha>
    <gatha type="last">Ko me bandhaṃ muñcaṃ loke, sambodhiṃ vedayissati.</gatha>
    <hangnum nr="751"/>
    <gatha type="1"> ‘‘Samaṇaṃ brāhmaṇaṃ vā kaṃ, ādisantaṃ pabhaṅgunaṃ.</gatha>
    <gatha type="last">Kassa dhammaṃ paṭicchāmi, jarāmaccupavāhanaṃ.</gatha>
    <hangnum nr="752"/>
    <gatha type="1"> ‘‘Vicikicchākaṅkhāganthitaṃ, sārambhabalasaññutaṃ;</gatha>
    <gatha type="last">Kodhappattamanatthaddhaṃ, abhijappappadāraṇaṃ.</gatha>
    <hangnum nr="753"/>
    <gatha type="1"> ‘‘Taṇhādhanusamuṭṭhānaṃ , dve ca pannarasāyutaṃ <note>[dvedhāpannarasāyutaṃ (?)]</note>;</gatha>
    <gatha type="last">Passa  orasikaṃ bāḷhaṃ, bhetvāna yadi <note>[yada (sī. aṭṭha.) hadi (?) ‘‘hadaye’’ti taṃsaṃvaṇṇanā]</note> tiṭṭhati.</gatha>
    <hangnum nr="754"/>
    <gatha type="1"> ‘‘Anudiṭṭhīnaṃ appahānaṃ, saṅkappaparatejitaṃ;</gatha>
    <gatha type="last">Tena viddho pavedhāmi, pattaṃva māluteritaṃ.</gatha>
    <hangnum nr="755"/>
    <gatha type="1"> ‘‘Ajjhattaṃ me samuṭṭhāya, khippaṃ paccati māmakaṃ;</gatha>
    <gatha type="last">Chaphassāyatanī kāyo, yattha sarati sabbadā.</gatha>
    <hangnum nr="756"/>
    <gatha type="1"> ‘‘Taṃ na passāmi tekicchaṃ, yo metaṃ sallamuddhare;</gatha>
    <gatha type="last">Nānārajjena satthena <note>[nāraggena na satthena (?)]</note>, nāññena vicikicchitaṃ.</gatha>
    <hangnum nr="757"/>
    <gatha type="1"> ‘‘Ko me asattho avaṇo, sallamabbhantarapassayaṃ;</gatha>
    <gatha type="last">Ahiṃsaṃ sabbagattāni, sallaṃ me uddharissati.</gatha>
    <hangnum nr="758"/>
    <gatha type="1"> ‘‘Dhammappati  hi so seṭṭho, visadosappavāhako;</gatha>
    <gatha type="last">Gambhīre patitassa me, thalaṃ pāṇiñca dassaye.</gatha>
    <hangnum nr="759"/>
    <gatha type="1"> ‘‘Rahadehamasmi ogāḷho, ahāriyarajamattike;</gatha>
    <gatha type="last">Māyāusūyasārambha, thinamiddhamapatthaṭe.</gatha>
    <hangnum nr="760"/>
    <gatha type="1"> ‘‘Uddhaccameghathanitaṃ, saṃyojanavalāhakaṃ;</gatha>
    <gatha type="last">Vāhā vahanti kuddiṭṭhiṃ <note>[duddiṭṭhiṃ (sī. dha. pa. 339)]</note>, saṅkappā rāganissitā.</gatha>
    <hangnum nr="761"/>
    <gatha type="1"> ‘‘Savanti sabbadhi sotā, latā ubbhijja tiṭṭhati;</gatha>
    <gatha type="last">Te sote ko nivāreyya, taṃ lataṃ ko hi checchati.</gatha>
    <hangnum nr="762"/>
    <gatha type="1"> ‘‘Velaṃ  karotha bhaddante, sotānaṃ sannivāraṇaṃ;</gatha>
    <gatha type="last">Mā te manomayo soto, rukkhaṃva sahasā luve.</gatha>
    <hangnum nr="763"/>
    <gatha type="1"> ‘‘Evaṃ  me bhayajātassa, apārā pāramesato;</gatha>
    <gatha type="last">Tāṇo paññāvudho satthā, isisaṅghanisevito.</gatha>
    <hangnum nr="764"/>
    <gatha type="1"> ‘‘Sopāṇaṃ sugataṃ suddhaṃ, dhammasāramayaṃ daḷhaṃ;</gatha>
    <gatha type="last">Pādāsi vuyhamānassa, ‘mā bhāyī’ti ca mabravi.</gatha>
    <hangnum nr="765"/>
    <gatha type="1"> ‘‘Satipaṭṭhānapāsādaṃ, āruyha paccavekkhisaṃ;</gatha>
    <gatha type="last">Yaṃ taṃ pubbe amaññissaṃ, sakkāyābhirataṃ pajaṃ.</gatha>
    <hangnum nr="766"/>
    <gatha type="1"> ‘‘Yadā  ca maggamaddakkhiṃ, nāvāya abhirūhanaṃ;</gatha>
    <gatha type="last">Anadhiṭṭhāya attānaṃ, titthamaddakkhimuttamaṃ.</gatha>
    <hangnum nr="767"/>
    <gatha type="1"> ‘‘Sallaṃ attasamuṭṭhānaṃ, bhavanettippabhāvitaṃ;</gatha>
    <gatha type="last">Etesaṃ appavattāya <note>[appavattiyā (?)]</note>, desesi maggamuttamaṃ.</gatha>
    <hangnum nr="768"/>
    <gatha type="1"> ‘‘Dīgharattānusayitaṃ, cirarattamadhiṭṭhitaṃ;</gatha>
    <gatha type="last">Buddho mepānudī ganthaṃ, visadosappavāhano’’ti.</gatha>
    <centered>…Telakāni thero….</centered>
    <subhead>4. Raṭṭhapālattheragāthā</subhead>
    <hangnum nr="769"/>
    <gatha type="1"><note>[ma. ni. 2.302]</note> ‘‘Passa cittakataṃ bimbaṃ, arukāyaṃ samussitaṃ;</gatha>
    <gatha type="last">Āturaṃ bahusaṅkappaṃ, yassa natthi dhuvaṃ ṭhiti.</gatha>
    <hangnum nr="770"/>
    <gatha type="1"> ‘‘Passa cittakataṃ rūpaṃ, maṇinā kuṇḍalena ca;</gatha>
    <gatha type="last">Aṭṭhiṃ tacena onaddhaṃ, saha vatthehi sobhati.</gatha>
    <hangnum nr="771"/>
    <gatha type="1"> ‘‘Alattakakatā  pādā, mukhaṃ cuṇṇakamakkhitaṃ;</gatha>
    <gatha type="last">Alaṃ bālassa mohāya, no ca pāragavesino.</gatha>
    <hangnum nr="772"/>
    <gatha type="1"> ‘‘Aṭṭhapadakatā  kesā, nettā añjanamakkhitā;</gatha>
    <gatha type="last">Alaṃ bālassa mohāya, no ca pāragavesino.</gatha>
    <hangnum nr="773"/>
    <gatha type="1"> ‘‘Añjanīva navā cittā, pūtikāyo alaṅkato;</gatha>
    <gatha type="last">Alaṃ bālassa mohāya, no ca pāragavesino.</gatha>
    <hangnum nr="774"/>
    <gatha type="1"> ‘‘Odahi migavo pāsaṃ, nāsadā vāguraṃ migo;</gatha>
    <gatha type="last">Bhutvā nivāpaṃ gacchāma, kandante migabandhake.</gatha>
    <hangnum nr="775"/>
    <gatha type="1"> ‘‘Chinno pāso migavassa, nāsadā vāguraṃ migo;</gatha>
    <gatha type="last">Bhutvā nivāpaṃ gacchāma, socante migaluddake.</gatha>
    <hangnum nr="776"/>
    <gatha type="1"> ‘‘Passāmi loke sadhane manusse, laddhāna vittaṃ na dadanti mohā;</gatha>
    <gatha type="last">Luddhā  dhanaṃ sannicayaṃ karonti, bhiyyova kāme abhipatthayanti.</gatha>
    <hangnum nr="777"/>
    <gatha type="1"> ‘‘Rājā  pasayhappathaviṃ vijetvā, sasāgarantaṃ mahimāvasanto;</gatha>
    <gatha type="last">Oraṃ samuddassa atittarūpo, pāraṃ samuddassapi patthayetha.</gatha>
    <hangnum nr="778"/>
    <gatha type="1"> ‘‘Rājā ca aññe ca bahū manussā, avītataṇhā maraṇaṃ upenti;</gatha>
    <gatha type="last">Ūnāva hutvāna jahanti dehaṃ, kāmehi lokamhi na hatthi titti.</gatha>
    <hangnum nr="779"/>
    <gatha type="1"> ‘‘Kandanti  naṃ ñātī pakiriya kese, aho vatā no amarāti cāhu;</gatha>
    <gatha type="last">Vatthena naṃ pārutaṃ nīharitvā, citaṃ samodhāya tato ḍahanti.</gatha>
    <hangnum nr="780"/>
    <gatha type="1"> ‘‘So ḍayhati sūlehi tujjamāno, ekena vatthena <note>[etena gatthena (ka.)]</note> pahāya bhoge;</gatha>
    <gatha type="last">Na mīyamānassa bhavanti tāṇā, ñātī ca mittā atha vā sahāyā.</gatha>
    <hangnum nr="781"/>
    <gatha type="1"> ‘‘Dāyādakā tassa dhanaṃ haranti, satto pana gacchati yena kammaṃ;</gatha>
    <gatha type="last">Na mīyamānaṃ dhanamanveti <note>[manviti (ka.)]</note> kiñci, puttā ca dārā ca dhanañca raṭṭhaṃ.</gatha>
    <hangnum nr="782"/>
    <gatha type="1"> ‘‘Na dīghamāyuṃ labhate dhanena, na cāpi vittena jaraṃ vihanti;</gatha>
    <gatha type="last">Appappaṃ hidaṃ jīvitamāhu dhīrā, asassataṃ vippariṇāmadhammaṃ.</gatha>
    <hangnum nr="783"/>
    <gatha type="1"> ‘‘Aḍḍhā daliddā ca phusanti phassaṃ, bālo ca dhīro ca tatheva phuṭṭho;</gatha>
    <gatha type="last">Bālo hi bālyā vadhitova seti, dhīro  ca no vedhati phassaphuṭṭho.</gatha>
    <hangnum nr="784"/>
    <gatha type="1"> ‘‘Tasmā  hi paññāva dhanena seyyā, yāya vosānamidhādhigacchati;</gatha>
    <gatha type="last">Abyositattā hi bhavābhavesu, pāpāni kammāni karoti mohā.</gatha>
    <hangnum nr="785"/>
    <gatha type="1"> ‘‘Upeti  gabbhañca parañca lokaṃ, saṃsāramāpajja paramparāya;</gatha>
    <gatha type="last">Tassappapañño abhisaddahanto, upeti gabbhañca parañca lokaṃ.</gatha>
    <hangnum nr="786"/>
    <gatha type="1"> ‘‘Coro  yathā sandhimukhe gahīto, sakammunā haññati pāpadhammo;</gatha>
    <gatha type="last">Evaṃ pajā pecca paramhi loke, sakammunā haññati pāpadhammo.</gatha>
    <hangnum nr="787"/>
    <gatha type="1"> ‘‘Kāmā hi citrā madhurā manoramā, virūparūpena mathenti cittaṃ;</gatha>
    <gatha type="last">Ādīnavaṃ kāmaguṇesu disvā, tasmā ahaṃ pabbajitomhi rāja.</gatha>
    <hangnum nr="788"/>
    <gatha type="1"> ‘‘Dumapphalānīva patanti māṇavā, daharā ca vuḍḍhā ca sarīrabhedā;</gatha>
    <gatha type="last">Etampi  disvā pabbajitomhi rāja, apaṇṇakaṃ sāmaññameva seyyo.</gatha>
    <hangnum nr="789"/>
    <gatha type="1"> ‘‘Saddhāyāhaṃ pabbajito, upeto jinasāsane;</gatha>
    <gatha type="last">Avajjhā mayhaṃ pabbajjā, anaṇo bhuñjāmi bhojanaṃ.</gatha>
    <hangnum nr="790"/>
    <gatha type="1"> ‘‘Kāme ādittato disvā, jātarūpāni satthato;</gatha>
    <gatha type="last">Gabbhavokkantito dukkhaṃ, nirayesu mahabbhayaṃ.</gatha>
    <hangnum nr="791"/>
    <gatha type="1"> ‘‘Etamādīnavaṃ ñatvā, saṃvegaṃ alabhiṃ tadā;</gatha>
    <gatha type="last">Sohaṃ viddho tadā santo, sampatto āsavakkhayaṃ.</gatha>
    <hangnum nr="792"/>
    <gatha type="1"> ‘‘Pariciṇṇo mayā satthā, kataṃ buddhassa sāsanaṃ;</gatha>
    <gatha type="last">Ohito garuko bhāro, bhavanetti samūhatā.</gatha>
    <hangnum nr="793"/>
    <gatha type="1"> ‘‘Yassatthāya pabbajito, agārasmānagāriyaṃ;</gatha>
    <gatha type="last">So me attho anuppatto, sabbasaṃyojanakkhayo’’ti.</gatha>
    <centered>… Raṭṭhapālo thero….</centered>
    <subhead>5. Mālukyaputtattheragāthā</subhead>
    <hangnum nr="794"/>
    <gatha type="1"><note>[saṃ. ni. 4.95]</note> ‘‘Rūpaṃ  disvā sati muṭṭhā, piyaṃ nimittaṃ manasi karoto;</gatha>
    <gatha type="last">Sārattacitto vedeti, tañca ajjhossa tiṭṭhati.</gatha>
    <hangnum nr="795"/>
    <gatha type="1"> ‘‘Tassa  vaḍḍhanti vedanā, anekā rūpasambhavā;</gatha>
    <gatha type="2">Abhijjhā ca vihesā ca, cittamassūpahaññati;</gatha>
    <gatha type="last">Evamācinato dukkhaṃ, ārā nibbāna <note>[nibbānaṃ (sī.)]</note> vuccati.</gatha>
    <hangnum nr="796"/>
    <gatha type="1"> ‘‘Saddaṃ sutvā sati muṭṭhā, piyaṃ nimittaṃ manasi karoto;</gatha>
    <gatha type="last">Sārattacitto vedeti, tañca ajjhossa tiṭṭhati.</gatha>
    <hangnum nr="797"/>
    <gatha type="1"> ‘‘Tassa vaḍḍhanti vedanā, anekā saddasambhavā;</gatha>
    <gatha type="2">Abhijjhā ca vihesā ca, cittamassūpahaññati;</gatha>
    <gatha type="last">Evamācinato dukkhaṃ, ārā nibbāna vuccati.</gatha>
    <hangnum nr="798"/>
    <gatha type="1"> ‘‘Gandhaṃ ghatvā sati muṭṭhā, piyaṃ nimittaṃ manasi karoto;</gatha>
    <gatha type="last">Sārattacitto vedeti, tañca ajjhossa tiṭṭhati.</gatha>
    <hangnum nr="799"/>
    <gatha type="1"> ‘‘Tassa  vaḍḍhanti vedanā, anekā gandhasambhavā;</gatha>
    <gatha type="2">Abhijjhā ca vihesā ca, cittamassūpahaññati;</gatha>
    <gatha type="last">Evamācinato dukkhaṃ, ārā nibbāna vuccati.</gatha>
    <hangnum nr="800"/>
    <gatha type="1"> ‘‘Rasaṃ bhotvā sati muṭṭhā, piyaṃ nimittaṃ manasi karoto;</gatha>
    <gatha type="last">Sārattacitto vedeti, tañca ajjhossa tiṭṭhati.</gatha>
    <hangnum nr="801"/>
    <gatha type="1"> ‘‘Tassa  vaḍḍhanti vedanā, anekā rasasambhavā;</gatha>
    <gatha type="2">Abhijjhā ca vihesā ca, cittamassūpahaññati;</gatha>
    <gatha type="last">Evamācinato dukkhaṃ, ārā nibbāna vuccati.</gatha>
    <hangnum nr="802"/>
    <gatha type="1"> ‘‘Phassaṃ  phussa sati muṭṭhā, piyaṃ nimittaṃ manasi karoto;</gatha>
    <gatha type="last">Sārattacitto vedeti, tañca ajjhossa tiṭṭhati.</gatha>
    <hangnum nr="803"/>
    <gatha type="1"> ‘‘Tassa vaḍḍhanti vedanā, anekā phassasambhavā;</gatha>
    <gatha type="2">Abhijjhā ca vihesā ca, cittamassūpahaññati;</gatha>
    <gatha type="last">Evamācinato dukkhaṃ, ārā nibbāna vuccati.</gatha>
    <hangnum nr="804"/>
    <gatha type="1"> ‘‘Dhammaṃ ñatvā sati muṭṭhā, piyaṃ nimittaṃ manasi karoto;</gatha>
    <gatha type="last">Sārattacitto vedeti, tañca ajjhossa tiṭṭhati.</gatha>
    <hangnum nr="805"/>
    <gatha type="1"> ‘‘Tassa  vaḍḍhanti vedanā, anekā dhammasambhavā;</gatha>
    <gatha type="2">Abhijjhā ca vihesā ca, cittamassūpahaññati;</gatha>
    <gatha type="last">Evamācinato dukkhaṃ, ārā nibbāna vuccati.</gatha>
    <hangnum nr="806"/>
    <gatha type="1"> ‘‘Na so rajjati rūpesu, rūpaṃ disvā patissato;</gatha>
    <gatha type="last">Virattacitto vedeti, tañca nājjhossa tiṭṭhati.</gatha>
    <hangnum nr="807"/>
    <gatha type="1"> ‘‘Yathāssa passato rūpaṃ, sevato cāpi vedanaṃ;</gatha>
    <gatha type="2">Khīyati nopacīyati, evaṃ so caratī sato;</gatha>
    <gatha type="last">Evaṃ apacinato dukkhaṃ, santike nibbāna vuccati.</gatha>
    <hangnum nr="808"/>
    <gatha type="1"> ‘‘Na so rajjati saddesu, saddaṃ sutvā patissato;</gatha>
    <gatha type="last">Virattacitto vedeti, tañca nājjhossa tiṭṭhati.</gatha>
    <hangnum nr="809"/>
    <gatha type="1"> ‘‘Yathāssa suṇato saddaṃ, sevato cāpi vedanaṃ;</gatha>
    <gatha type="2">Khīyati nopacīyati, evaṃ so caratī sato;</gatha>
    <gatha type="last">Evaṃ apacinato dukkhaṃ, santike nibbāna vuccati.</gatha>
    <hangnum nr="810"/>
    <gatha type="1"> ‘‘Na so rajjati gandhesu, gandhaṃ ghatvā patissato;</gatha>
    <gatha type="last">Virattacitto vedeti, tañca nājjhossa tiṭṭhati.</gatha>
    <hangnum nr="811"/>
    <gatha type="1"> ‘‘Yathāssa  ghāyato gandhaṃ, sevato cāpi vedanaṃ;</gatha>
    <gatha type="2">Khīyati nopacīyati, evaṃ so caratī sato;</gatha>
    <gatha type="last">Evaṃ apacinato dukkhaṃ, santike nibbāna vuccati.</gatha>
    <hangnum nr="812"/>
    <gatha type="1"> ‘‘Na  so rajjati rasesu, rasaṃ bhotvā patissato;</gatha>
    <gatha type="last">Virattacitto vedeti, tañca nājjhossa tiṭṭhati.</gatha>
    <hangnum nr="813"/>
    <gatha type="1"> ‘‘Yathāssa sāyarato rasaṃ, sevato cāpi vedanaṃ;</gatha>
    <gatha type="2">Khīyati nopacīyati, evaṃ so caratī sato;</gatha>
    <gatha type="last">Evaṃ apacinato dukkhaṃ, santike nibbāna vuccati.</gatha>
    <hangnum nr="814"/>
    <gatha type="1"> ‘‘Na so rajjati phassesu, phassaṃ phussa patissato;</gatha>
    <gatha type="last">Virattacitto vedeti, tañca nājjhossa tiṭṭhati.</gatha>
    <hangnum nr="815"/>
    <gatha type="1"> ‘‘Yathāssa phusato phassaṃ, sevato cāpi vedanaṃ;</gatha>
    <gatha type="2">Khīyati nopacīyati, evaṃ so caratī sato;</gatha>
    <gatha type="last">Evaṃ apacinato dukkhaṃ, santike nibbāna vuccati.</gatha>
    <hangnum nr="816"/>
    <gatha type="1"> ‘‘Na so rajjati dhammesu, dhammaṃ ñatvā patissato;</gatha>
    <gatha type="last">Virattacitto vedeti, tañca nājjhossa tiṭṭhati.</gatha>
    <hangnum nr="817"/>
    <gatha type="1"> ‘‘Yathāssa  vijānato dhammaṃ, sevato cāpi vedanaṃ;</gatha>
    <gatha type="2">Khīyati nopacīyati, evaṃ so caratī sato;</gatha>
    <gatha type="last">Evaṃ apacinato dukkhaṃ, santike nibbāna vuccati’’.</gatha>
    <centered>… Mālukyaputto thero….</centered>
    <subhead>6. Selattheragāthā</subhead>
    <hangnum nr="818"/>
    <gatha type="1"> ‘‘Paripuṇṇakāyo suruci, sujāto cārudassano;</gatha>
    <gatha type="last">Suvaṇṇavaṇṇosi bhagavā, susukkadāṭhosi vīriyavā <note>[susukkadāṭho virīyavā (sī.)]</note>.</gatha>
    <hangnum nr="819"/>
    <gatha type="1"> ‘‘Narassa hi sujātassa, ye bhavanti viyañjanā;</gatha>
    <gatha type="last">Sabbe  te tava kāyasmiṃ, mahāpurisalakkhaṇā.</gatha>
    <hangnum nr="820"/>
    <gatha type="1"> ‘‘Pasannanetto sumukho, brahā uju patāpavā;</gatha>
    <gatha type="last">Majjhe samaṇasaṅghassa, ādiccova virocasi.</gatha>
    <hangnum nr="821"/>
    <gatha type="1"> ‘‘Kalyāṇadassano bhikkhu, kañcanasannibhattaco;</gatha>
    <gatha type="last">Kiṃ te samaṇabhāvena, evaṃ uttamavaṇṇino.</gatha>
    <hangnum nr="822"/>
    <gatha type="1"> ‘‘Rājā  arahasi bhavituṃ, cakkavattī rathesabho;</gatha>
    <gatha type="last">Cāturanto vijitāvī, jambusaṇḍassa <note>[jambumaṇḍassa (ka.)]</note> issaro.</gatha>
    <hangnum nr="823"/>
    <gatha type="1"> ‘‘Khattiyā bhogī rājāno <note>[bhogā rājāno (sī. ka.), bhojarājāno (syā.)]</note>, anuyantā bhavanti te;</gatha>
    <gatha type="last">Rājābhirājā <note>[rājādhirājā (sī. ka.)]</note> manujindo, rajjaṃ kārehi gotama’’.</gatha>
    <hangnum nr="824"/>
    <gatha type="1"> ‘‘Rājāhamasmi  sela, (selāti bhagavā) dhammarājā anuttaro;</gatha>
    <gatha type="last">Dhammena cakkaṃ vattemi, cakkaṃ appaṭivattiyaṃ’’.</gatha>
    <hangnum nr="825"/>
    <gatha type="1"> ‘‘Sambuddho paṭijānāsi, (iti selo brāhmaṇo) dhammarājā anuttaro;</gatha>
    <gatha type="last">‘Dhammena cakkaṃ vattemi’, iti bhāsatha gotama.</gatha>
    <hangnum nr="826"/>
    <gatha type="1"> ‘‘Ko nu senāpati bhoto, sāvako satthuranvayo <note>[anvayo (sī.)]</note>;</gatha>
    <gatha type="last">Ko tetamanuvatteti, dhammacakkaṃ pavattitaṃ’’.</gatha>
    <hangnum nr="827"/>
    <gatha type="1"> ‘‘Mayā  pavattitaṃ cakkaṃ, (selāti bhagavā) dhammacakkaṃ anuttaraṃ;</gatha>
    <gatha type="last">Sāriputto anuvatteti, anujāto tathāgataṃ.</gatha>
    <hangnum nr="828"/>
    <gatha type="1"> ‘‘Abhiññeyyaṃ abhiññātaṃ, bhāvetabbañca bhāvitaṃ;</gatha>
    <gatha type="last">Pahātabbaṃ pahīnaṃ me, tasmā buddhosmi brāhmaṇa.</gatha>
    <hangnum nr="829"/>
    <gatha type="1"> ‘‘Vinayassu  mayi kaṅkhaṃ, adhimuñcassu brāhmaṇa;</gatha>
    <gatha type="last">Dullabhaṃ dassanaṃ hoti, sambuddhānaṃ abhiṇhaso.</gatha>
    <hangnum nr="830"/>
    <gatha type="1"> ‘‘Yesaṃ ve dullabho loke, pātubhāvo abhiṇhaso;</gatha>
    <gatha type="last">Sohaṃ brāhmaṇa buddhosmi, sallakatto <note>[sallakanto (sī.)]</note> anuttaro.</gatha>
    <hangnum nr="831"/>
    <gatha type="1"> ‘‘Brahmabhūto atitulo, mārasenappamaddano;</gatha>
    <gatha type="last">Sabbāmitte vase <note>[vasī (syā. ka., ma. ni. 2.399; su. ni. 966)]</note> katvā, modāmi akutobhayo’’.</gatha>
    <hangnum nr="832"/>
    <gatha type="1"> ‘‘Idaṃ bhonto nisāmetha, yathā bhāsati cakkhumā;</gatha>
    <gatha type="last">Sallakatto mahāvīro, sīhova nadatī vane.</gatha>
    <hangnum nr="833"/>
    <gatha type="1"> ‘‘Brahmabhūtaṃ atitulaṃ, mārasenappamaddanaṃ;</gatha>
    <gatha type="last">Ko disvā nappasīdeyya, api kaṇhābhijātiko.</gatha>
    <hangnum nr="834"/>
    <gatha type="1"> ‘‘Yo maṃ icchati anvetu, yo vā nicchati gacchatu;</gatha>
    <gatha type="last">Idhāhaṃ pabbajissāmi, varapaññassa santike’’.</gatha>
    <hangnum nr="835"/>
    <gatha type="1"> ‘‘Etaṃ ce ruccati bhoto, sammāsambuddhasāsanaṃ;</gatha>
    <gatha type="last">Mayampi pabbajissāma, varapaññassa santike.</gatha>
    <hangnum nr="836"/>
    <gatha type="1"> ‘‘Brāhmaṇā tisatā ime, yācanti pañjalīkatā;</gatha>
    <gatha type="last">‘Brahmacariyaṃ carissāma, bhagavā tava santike’’’.</gatha>
    <hangnum nr="837"/>
    <gatha type="1"> ‘‘Svākhātaṃ  brahmacariyaṃ, (selāti bhagavā) sandiṭṭhikamakālikaṃ;</gatha>
    <gatha type="last">Yattha amoghā pabbajjā, appamattassa sikkhato’’.</gatha>
    <hangnum nr="838"/>
    <gatha type="1"> ‘‘Yaṃ  taṃ saraṇamāgamha <note>[saraṇamāgamma (sabbattha)]</note>, ito aṭṭhame <note>[aṭṭhami (syā. ka.)]</note> cakkhuma;</gatha>
    <gatha type="last">Sattarattena bhagavā, dantāmha tava sāsane.</gatha>
    <hangnum nr="839"/>
    <gatha type="1"> ‘‘Tuvaṃ  buddho tuvaṃ satthā, tuvaṃ mārābhibhū muni;</gatha>
    <gatha type="last">Tuvaṃ anusaye chetvā, tiṇṇo tāresimaṃ pajaṃ.</gatha>
    <hangnum nr="840"/>
    <gatha type="1"> ‘‘Upadhī te samatikkantā, āsavā te padālitā;</gatha>
    <gatha type="last">Sīhova anupādāno, pahīnabhayabheravo.</gatha>
    <hangnum nr="841"/>
    <gatha type="1"> ‘‘Bhikkhavo tisatā ime, tiṭṭhanti pañjalīkatā;</gatha>
    <gatha type="last">Pāde vīra pasārehi, nāgā vandantu satthuno’’ti.</gatha>
    <centered>… Selo thero….</centered>
    <subhead>7. Kāḷigodhāputtabhaddiyattheragāthā</subhead>
    <hangnum nr="842"/>
    <gatha type="1"> ‘‘Yātaṃ me hatthigīvāya, sukhumā vatthā padhāritā;</gatha>
    <gatha type="last">Sālīnaṃ odano bhutto, sucimaṃsūpasecano.</gatha>
    <hangnum nr="843"/>
    <gatha type="1"> ‘‘Sojja bhaddo sātatiko, uñchāpattāgate rato;</gatha>
    <gatha type="last">Jhāyati anupādāno, putto godhāya bhaddiyo.</gatha>
    <hangnum nr="844"/>
    <gatha type="1"> ‘‘Paṃsukūlī sātatiko, uñchāpattāgate rato;</gatha>
    <gatha type="last">Jhāyati anupādāno, putto godhāya bhaddiyo.</gatha>
    <hangnum nr="845"/>
    <gatha type="1"> ‘‘Piṇḍapātī sātatiko…pe….</gatha>
    <hangnum nr="846"/>
    <gatha type="1"> ‘‘Tecīvarī sātatiko…pe….</gatha>
    <hangnum nr="847"/>
    <gatha type="1"> ‘‘Sapadānacārī sātatiko…pe….</gatha>
    <hangnum nr="848"/>
    <gatha type="1"> ‘‘Ekāsanī sātatiko…pe….</gatha>
    <hangnum nr="849"/>
    <gatha type="1"> ‘‘Pattapiṇḍī sātatiko…pe….</gatha>
    <hangnum nr="850"/>
    <gatha type="1"> ‘‘Khalupacchābhattī sātatiko…pe….</gatha>
    <hangnum nr="851"/>
    <gatha type="1"> ‘‘Āraññiko sātatiko…pe….</gatha>
    <hangnum nr="852"/>
    <gatha type="1"> ‘‘Rukkhamūliko  sātatiko…pe….</gatha>
    <hangnum nr="853"/>
    <gatha type="1"> ‘‘Abbhokāsī sātatiko…pe….</gatha>
    <hangnum nr="854"/>
    <gatha type="1"> ‘‘Sosāniko sātatiko…pe….</gatha>
    <hangnum nr="855"/>
    <gatha type="1"> ‘‘Yathāsanthatiko sātatiko…pe….</gatha>
    <hangnum nr="856"/>
    <gatha type="1"> ‘‘Nesajjiko  sātatiko…pe….</gatha>
    <hangnum nr="857"/>
    <gatha type="1"> ‘‘Appiccho sātatiko…pe….</gatha>
    <hangnum nr="858"/>
    <gatha type="1"> ‘‘Santuṭṭho sātatiko…pe….</gatha>
    <hangnum nr="859"/>
    <gatha type="1"> ‘‘Pavivitto sātatiko…pe….</gatha>
    <hangnum nr="860"/>
    <gatha type="1"> ‘‘Asaṃsaṭṭho sātatiko…pe….</gatha>
    <hangnum nr="861"/>
    <gatha type="1"> ‘‘Āraddhavīriyo sātatiko…pe….</gatha>
    <hangnum nr="862"/>
    <gatha type="1"> ‘‘Hitvā satapalaṃ kaṃsaṃ, sovaṇṇaṃ satarājikaṃ;</gatha>
    <gatha type="last">Aggahiṃ mattikāpattaṃ, idaṃ dutiyābhisecanaṃ.</gatha>
    <hangnum nr="863"/>
    <gatha type="1"> ‘‘Ucce maṇḍalipākāre, daḷhamaṭṭālakoṭṭhake;</gatha>
    <gatha type="last">Rakkhito khaggahatthehi, uttasaṃ vihariṃ pure.</gatha>
    <hangnum nr="864"/>
    <gatha type="1"> ‘‘Sojja bhaddo anutrāsī, pahīnabhayabheravo;</gatha>
    <gatha type="last">Jhāyati vanamogayha, putto godhāya bhaddiyo.</gatha>
    <hangnum nr="865"/>
    <gatha type="1"> ‘‘Sīlakkhandhe patiṭṭhāya, satiṃ paññañca bhāvayaṃ;</gatha>
    <gatha type="last">Pāpuṇiṃ anupubbena, sabbasaṃyojanakkhaya’’nti.</gatha>
    <centered>… Bhaddiyo kāḷigodhāya putto thero….</centered>
    <subhead>8. Aṅgulimālattheragāthā</subhead>
    <hangnum nr="866"/>
    <gatha type="1"> ‘‘Gacchaṃ  vadesi samaṇa ‘ṭṭhitomhi’, mamañca brūsi ṭhitamaṭṭhitoti;</gatha>
    <gatha type="last">Pucchāmi  taṃ samaṇa etamatthaṃ, ‘kathaṃ ṭhito tvaṃ ahamaṭṭhitomhi’’’.</gatha>
    <hangnum nr="867"/>
    <gatha type="1"> ‘‘Ṭhito ahaṃ aṅgulimāla sabbadā, sabbesu bhūtesu nidhāya daṇḍaṃ;</gatha>
    <gatha type="last">Tuvañca pāṇesu asaññatosi, tasmā ṭhitohaṃ tuvamaṭṭhitosi’’.</gatha>
    <hangnum nr="868"/>
    <gatha type="1"> ‘‘Cirassaṃ vata me mahito mahesī, mahāvanaṃ samaṇo paccapādi <note>[paccupādi (sabbattha)]</note>;</gatha>
    <gatha type="last">Sohaṃ cajissāmi sahassapāpaṃ, sutvāna gāthaṃ tava dhammayuttaṃ’’.</gatha>
    <hangnum nr="869"/>
    <gatha type="1"> Icceva  coro asimāvudhañca, sobbhe papāte narake anvakāsi <note>[akiri (ma. ni. 2.349)]</note>;</gatha>
    <gatha type="last">Avandi coro sugatassa pāde, tattheva pabbajjamayāci buddhaṃ.</gatha>
    <hangnum nr="870"/>
    <gatha type="1"> Buddho ca kho kāruṇiko mahesi, yo satthā lokassa sadevakassa;</gatha>
    <gatha type="last">‘Tamehi bhikkhū’ti tadā avoca, eseva tassa ahu bhikkhubhāvo.</gatha>
    <hangnum nr="871"/>
    <gatha type="1"> ‘‘Yo  ca pubbe pamajjitvā, pacchā so nappamajjati;</gatha>
    <gatha type="last">Somaṃ lokaṃ pabhāseti, abbhā muttova candimā.</gatha>
    <hangnum nr="872"/>
    <gatha type="1"> ‘‘Yassa  pāpaṃ kataṃ kammaṃ, kusalena pidhīyati <note>[pithīyati (sī. syā.)]</note>;</gatha>
    <gatha type="last">Somaṃ lokaṃ pabhāseti, abbhā muttova candimā.</gatha>
    <hangnum nr="873"/>
    <gatha type="1"> ‘‘Yo have daharo bhikkhu, yuñjati buddhasāsane;</gatha>
    <gatha type="last">Somaṃ lokaṃ pabhāseti, abbhā muttova candimā.</gatha>
    <hangnum nr="874"/>
    <gatha type="1"><note>[disā hi (syā. ka., ma. ni. 2.352)]</note> ‘‘Disāpi me dhammakathaṃ suṇantu, disāpi me yuñjantu buddhasāsane;</gatha>
    <gatha type="last">Disāpi me te manuje bhajantu, ye dhammamevādapayanti santo.</gatha>
    <hangnum nr="875"/>
    <gatha type="1"> ‘‘Disā hi me khantivādānaṃ, avirodhappasaṃsinaṃ;</gatha>
    <gatha type="last">Suṇantu dhammaṃ kālena, tañca anuvidhīyantu.</gatha>
    <hangnum nr="876"/>
    <gatha type="1"> ‘‘Na hi jātu so mamaṃ hiṃse, aññaṃ vā pana kiñcanaṃ <note>[kañcinaṃ (sī. syā.), kañcanaṃ (?)]</note>;</gatha>
    <gatha type="last">Pappuyya paramaṃ santiṃ, rakkheyya tasathāvare.</gatha>
    <hangnum nr="877"/>
    <gatha type="1"><note>[theragā. 19]</note> ‘‘Udakañhi  nayanti nettikā, usukārā namayanti <note>[damayanti (ka.)]</note> tejanaṃ;</gatha>
    <gatha type="last">Dāruṃ namayanti <note>[damayanti (ka.)]</note> tacchakā, attānaṃ damayanti paṇḍitā.</gatha>
    <hangnum nr="878"/>
    <gatha type="1"> ‘‘Daṇḍeneke  damayanti, aṅkusebhi kasāhi ca;</gatha>
    <gatha type="last">Adaṇḍena asatthena, ahaṃ dantomhi tādinā.</gatha>
    <hangnum nr="879"/>
    <gatha type="1"> ‘‘‘Ahiṃsako’ti  me nāmaṃ, hiṃsakassa pure sato;</gatha>
    <gatha type="last">Ajjāhaṃ saccanāmomhi, na naṃ hiṃsāmi kiñcanaṃ <note>[kañcinaṃ (sī. syā.), kañcanaṃ (?)]</note>.</gatha>
    <hangnum nr="880"/>
    <gatha type="1"> ‘‘Coro ahaṃ pure āsiṃ, aṅgulimāloti vissuto;</gatha>
    <gatha type="last">Vuyhamāno mahoghena, buddhaṃ saraṇamāgamaṃ.</gatha>
    <hangnum nr="881"/>
    <gatha type="1"> ‘‘Lohitapāṇi pure āsiṃ, aṅgulimāloti vissuto;</gatha>
    <gatha type="last">Saraṇagamanaṃ passa, bhavanetti samūhatā.</gatha>
    <hangnum nr="882"/>
    <gatha type="1"> ‘‘Tādisaṃ kammaṃ katvāna, bahuṃ duggatigāminaṃ;</gatha>
    <gatha type="last">Phuṭṭho kammavipākena, anaṇo bhuñjāmi bhojanaṃ.</gatha>
    <hangnum nr="883"/>
    <gatha type="1"> ‘‘Pamādamanuyuñjanti, bālā dummedhino janā;</gatha>
    <gatha type="last">Appamādañca medhāvī, dhanaṃ seṭṭhaṃva rakkhati.</gatha>
    <hangnum nr="884"/>
    <gatha type="1"> ‘‘Mā pamādamanuyuñjetha, mā kāmaratisanthavaṃ <note>[sandhavaṃ (ka.)]</note>;</gatha>
    <gatha type="last">Appamatto hi jhāyanto, pappoti paramaṃ sukhaṃ.</gatha>
    <hangnum nr="885"/>
    <gatha type="1"> ‘‘Svāgataṃ nāpagataṃ, netaṃ dummantitaṃ mama;</gatha>
    <gatha type="last">Savibhattesu dhammesu, yaṃ seṭṭhaṃ tadupāgamaṃ.</gatha>
    <hangnum nr="886"/>
    <gatha type="1"> ‘‘Svāgataṃ nāpagataṃ, netaṃ dummantitaṃ mama;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="887"/>
    <gatha type="1"> ‘‘Araññe  rukkhamūle vā, pabbatesu guhāsu vā;</gatha>
    <gatha type="last">Tattha tattheva aṭṭhāsiṃ, ubbiggamanaso tadā.</gatha>
    <hangnum nr="888"/>
    <gatha type="1"> ‘‘Sukhaṃ sayāmi ṭhāyāmi, sukhaṃ kappemi jīvitaṃ;</gatha>
    <gatha type="last">Ahatthapāso mārassa, aho satthānukampito.</gatha>
    <hangnum nr="889"/>
    <gatha type="1"> ‘‘Brahmajacco  pure āsiṃ, udicco ubhato ahu;</gatha>
    <gatha type="last">Sojja putto sugatassa, dhammarājassa satthuno.</gatha>
    <hangnum nr="890"/>
    <gatha type="1"> ‘‘Vītataṇho anādāno, guttadvāro susaṃvuto;</gatha>
    <gatha type="last">Aghamūlaṃ vadhitvāna, patto me āsavakkhayo.</gatha>
    <hangnum nr="891"/>
    <gatha type="1"> ‘‘Pariciṇṇo  mayā satthā, kataṃ buddhassa sāsanaṃ;</gatha>
    <gatha type="last">Ohito garuko bhāro, bhavanetti samūhatā’’ti.</gatha>
    <centered>… Aṅgulimālo thero….</centered>
    <subhead>9. Anuruddhattheragāthā</subhead>
    <hangnum nr="892"/>
    <gatha type="1"> ‘‘Pahāya  mātāpitaro, bhaginī ñātibhātaro;</gatha>
    <gatha type="last">Pañca kāmaguṇe hitvā, anuruddhova jhāyatu.</gatha>
    <hangnum nr="893"/>
    <gatha type="1"> ‘‘Sameto naccagītehi, sammatāḷappabodhano;</gatha>
    <gatha type="last">Na tena suddhimajjhagaṃ <note>[suddhamajjhagā (sī. ka.), suddhimajjhagamā (syā.)]</note>, mārassa visaye rato.</gatha>
    <hangnum nr="894"/>
    <gatha type="1"> ‘‘Etañca samatikkamma, rato buddhassa sāsane;</gatha>
    <gatha type="last">Sabboghaṃ samatikkamma, anuruddhova jhāyati.</gatha>
    <hangnum nr="895"/>
    <gatha type="1"> ‘‘Rūpā saddā rasā gandhā, phoṭṭhabbā ca manoramā;</gatha>
    <gatha type="last">Ete ca samatikkamma, anuruddhova jhāyati.</gatha>
    <hangnum nr="896"/>
    <gatha type="1"> ‘‘Piṇḍapātapaṭikkanto, eko adutiyo muni;</gatha>
    <gatha type="last">Esati paṃsukūlāni, anuruddho anāsavo.</gatha>
    <hangnum nr="897"/>
    <gatha type="1"> ‘‘Vicinī aggahī dhovi, rajayī dhārayī muni;</gatha>
    <gatha type="last">Paṃsukūlāni matimā, anuruddho anāsavo.</gatha>
    <hangnum nr="898"/>
    <gatha type="1"> ‘‘Mahiccho  ca asantuṭṭho, saṃsaṭṭho yo ca uddhato;</gatha>
    <gatha type="last">Tassa dhammā ime honti, pāpakā saṃkilesikā.</gatha>
    <hangnum nr="899"/>
    <gatha type="1"> ‘‘Sato ca hoti appiccho, santuṭṭho avighātavā;</gatha>
    <gatha type="last">Pavivekarato vitto, niccamāraddhavīriyo.</gatha>
    <hangnum nr="900"/>
    <gatha type="1"> ‘‘Tassa  dhammā ime honti, kusalā bodhipakkhikā;</gatha>
    <gatha type="last">Anāsavo ca so hoti, iti vuttaṃ mahesinā.</gatha>
    <hangnum nr="901"/>
    <gatha type="1"> ‘‘Mama saṅkappamaññāya, satthā loke anuttaro;</gatha>
    <gatha type="last">Manomayena kāyena, iddhiyā upasaṅkami.</gatha>
    <hangnum nr="902"/>
    <gatha type="1"> ‘‘Yadā me ahu saṅkappo, tato uttari desayi;</gatha>
    <gatha type="last">Nippapañcarato buddho, nippapañcamadesayi.</gatha>
    <hangnum nr="903"/>
    <gatha type="1"> ‘‘Tassāhaṃ dhammamaññāya, vihāsiṃ sāsane rato;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="904"/>
    <gatha type="1"> ‘‘Pañcapaññāsavassāni , yato nesajjiko ahaṃ;</gatha>
    <gatha type="last">Pañcavīsativassāni, yato middhaṃ samūhataṃ.</gatha>
    <hangnum nr="905"/>
    <gatha type="1"><note>[dī. ni. 2.222]</note> ‘‘Nāhu assāsapassāsā, ṭhitacittassa tādino;</gatha>
    <gatha type="last">Anejo santimārabbha, cakkhumā parinibbuto.</gatha>
    <hangnum nr="906"/>
    <gatha type="1"><note>[dī. ni. 2.222]</note> ‘‘Asallīnena cittena, vedanaṃ ajjhavāsayi;</gatha>
    <gatha type="last">Pajjotasseva nibbānaṃ, vimokkho cetaso ahu.</gatha>
    <hangnum nr="907"/>
    <gatha type="1"> ‘‘Ete pacchimakā dāni, munino phassapañcamā;</gatha>
    <gatha type="last">Nāññe  dhammā bhavissanti, sambuddhe parinibbute.</gatha>
    <hangnum nr="908"/>
    <gatha type="1"> ‘‘Natthi dāni punāvāso, devakāyasmi jālini;</gatha>
    <gatha type="last">Vikkhīṇo jātisaṃsāro, natthi dāni punabbhavo.</gatha>
    <hangnum nr="909"/>
    <gatha type="1"> ‘‘Yassa  muhuttena sahassadhā, loko saṃvidito sabrahmakappo;</gatha>
    <gatha type="last">Vasī iddhiguṇe cutūpapāte, kāle passati devatā sa bhikkhu <note>[sabhikkhuno (sī. ka.)]</note>.</gatha>
    <hangnum nr="910"/>
    <gatha type="1"> ‘‘Annabhāro <note>[annahāro (sī.)]</note> pure āsiṃ, daliddo ghāsahārako;</gatha>
    <gatha type="last">Samaṇaṃ paṭipādesiṃ, upariṭṭhaṃ yasassinaṃ.</gatha>
    <hangnum nr="911"/>
    <gatha type="1"> ‘‘Somhi sakyakule jāto, anuruddhoti maṃ vidū;</gatha>
    <gatha type="last">Upeto naccagītehi, sammatāḷappabodhano.</gatha>
    <hangnum nr="912"/>
    <gatha type="1"> ‘‘Athaddasāsiṃ sambuddhaṃ, satthāraṃ akutobhayaṃ;</gatha>
    <gatha type="last">Tasmiṃ cittaṃ pasādetvā, pabbajiṃ anagāriyaṃ.</gatha>
    <hangnum nr="913"/>
    <gatha type="1"> ‘‘Pubbenivāsaṃ jānāmi, yattha me vusitaṃ pure;</gatha>
    <gatha type="last">Tāvatiṃsesu devesu, aṭṭhāsiṃ sakkajātiyā <note>[satajātiyā (sī.)]</note>.</gatha>
    <hangnum nr="914"/>
    <gatha type="1"> ‘‘Sattakkhattuṃ  manussindo, ahaṃ rajjamakārayiṃ;</gatha>
    <gatha type="2">Cāturanto vijitāvī, jambusaṇḍassa issaro;</gatha>
    <gatha type="last">Adaṇḍena asatthena, dhammena anusāsayiṃ.</gatha>
    <hangnum nr="915"/>
    <gatha type="1"> ‘‘Ito satta tato satta, saṃsārāni catuddasa;</gatha>
    <gatha type="last">Nivāsamabhijānissaṃ, devaloke ṭhitā tadā.</gatha>
    <hangnum nr="916"/>
    <gatha type="1"> ‘‘Pañcaṅgike  samādhimhi, sante ekodibhāvite;</gatha>
    <gatha type="last">Paṭippassaddhiladdhamhi, dibbacakkhu visujjhi me.</gatha>
    <hangnum nr="917"/>
    <gatha type="1"> ‘‘Cutūpapātaṃ jānāmi, sattānaṃ āgatiṃ gatiṃ;</gatha>
    <gatha type="last">Itthabhāvaññathābhāvaṃ, jhāne pañcaṅgike ṭhito.</gatha>
    <hangnum nr="918"/>
    <gatha type="1"> ‘‘Pariciṇṇo mayā satthā…pe… bhavanetti samūhatā.</gatha>
    <hangnum nr="919"/>
    <gatha type="1"> ‘‘Vajjīnaṃ veḷuvagāme, ahaṃ jīvitasaṅkhayā;</gatha>
    <gatha type="last">Heṭṭhato veḷugumbasmiṃ, nibbāyissaṃ anāsavo’’ti.</gatha>
    <centered>… Anuruddho thero….</centered>
    <subhead>10. Pārāpariyattheragāthā</subhead>
    <hangnum nr="920"/>
    <gatha type="1"> Samaṇassa ahu cintā, pupphitamhi mahāvane;</gatha>
    <gatha type="last">Ekaggassa nisinnassa, pavivittassa jhāyino.</gatha>
    <hangnum nr="921"/>
    <gatha type="1"> ‘‘Aññathā lokanāthamhi, tiṭṭhante purisuttame;</gatha>
    <gatha type="last">Iriyaṃ āsi bhikkhūnaṃ, aññathā dāni dissati.</gatha>
    <hangnum nr="922"/>
    <gatha type="1"> ‘‘Sītavātaparittānaṃ, hirikopīnachādanaṃ;</gatha>
    <gatha type="last">Mattaṭṭhiyaṃ abhuñjiṃsu, santuṭṭhā itarītare.</gatha>
    <hangnum nr="923"/>
    <gatha type="1"> ‘‘Paṇītaṃ yadi vā lūkhaṃ, appaṃ vā yadi vā bahuṃ;</gatha>
    <gatha type="last">Yāpanatthaṃ abhuñjiṃsu, agiddhā nādhimucchitā.</gatha>
    <hangnum nr="924"/>
    <gatha type="1"> ‘‘Jīvitānaṃ  parikkhāre, bhesajje atha paccaye;</gatha>
    <gatha type="last">Na bāḷhaṃ ussukā āsuṃ, yathā te āsavakkhaye.</gatha>
    <hangnum nr="925"/>
    <gatha type="1"> ‘‘Araññe rukkhamūlesu, kandarāsu guhāsu ca;</gatha>
    <gatha type="last">Vivekamanubrūhantā, vihaṃsu tapparāyanā.</gatha>
    <hangnum nr="926"/>
    <gatha type="1"> ‘‘Nīcā  niviṭṭhā subharā, mudū atthaddhamānasā;</gatha>
    <gatha type="last">Abyāsekā amukharā, atthacintā vasānugā.</gatha>
    <hangnum nr="927"/>
    <gatha type="1"> ‘‘Tato  pāsādikaṃ āsi, gataṃ bhuttaṃ nisevitaṃ;</gatha>
    <gatha type="last">Siniddhā teladhārāva, ahosi iriyāpatho.</gatha>
    <hangnum nr="928"/>
    <gatha type="1"> ‘‘Sabbāsavaparikkhīṇā, mahājhāyī mahāhitā;</gatha>
    <gatha type="last">Nibbutā dāni te therā, parittā dāni tādisā.</gatha>
    <hangnum nr="929"/>
    <gatha type="1"> ‘‘Kusalānañca  dhammānaṃ, paññāya ca parikkhayā;</gatha>
    <gatha type="last">Sabbākāravarūpetaṃ, lujjate jinasāsanaṃ.</gatha>
    <hangnum nr="930"/>
    <gatha type="1"> ‘‘Pāpakānañca dhammānaṃ, kilesānañca yo utu;</gatha>
    <gatha type="last">Upaṭṭhitā vivekāya, ye ca saddhammasesakā.</gatha>
    <hangnum nr="931"/>
    <gatha type="1"> ‘‘Te kilesā pavaḍḍhantā, āvisanti bahuṃ janaṃ;</gatha>
    <gatha type="last">Kīḷanti maññe bālehi, ummattehiva rakkhasā.</gatha>
    <hangnum nr="932"/>
    <gatha type="1"> ‘‘Kilesehābhibhūtā te, tena tena vidhāvitā;</gatha>
    <gatha type="last">Narā kilesavatthūsu, sasaṅgāmeva ghosite.</gatha>
    <hangnum nr="933"/>
    <gatha type="1"> ‘‘Pariccajitvā saddhammaṃ, aññamaññehi bhaṇḍare;</gatha>
    <gatha type="2">Diṭṭhigatāni anventā, idaṃ seyyoti maññare.</gatha>
    <hangnum nr="934"/>
    <gatha type="1"> ‘‘Dhanañca puttaṃ bhariyañca, chaḍḍayitvāna niggatā;</gatha>
    <gatha type="2">Kaṭacchubhikkhahetūpi, akicchāni nisevare.</gatha>
    <hangnum nr="935"/>
    <gatha type="1"> ‘‘Udarāvadehakaṃ bhutvā, sayantuttānaseyyakā;</gatha>
    <gatha type="2">Kathaṃ vattenti <note>[kathā vaḍḍhenti (sī. ka.)]</note> paṭibuddhā, yā kathā satthugarahitā.</gatha>
    <hangnum nr="936"/>
    <gatha type="1"> ‘‘Sabbakārukasippāni , cittiṃ katvāna <note>[cittīkatvāna (sī.), cittaṃ katvāna (syā.)]</note> sikkhare;</gatha>
    <gatha type="last">Avūpasantā ajjhattaṃ, sāmaññatthoti acchati <note>[tiriñcati (?)]</note>.</gatha>
    <hangnum nr="937"/>
    <gatha type="1"> ‘‘Mattikaṃ telacuṇṇañca, udakāsanabhojanaṃ;</gatha>
    <gatha type="last">Gihīnaṃ upanāmenti, ākaṅkhantā bahuttaraṃ.</gatha>
    <hangnum nr="938"/>
    <gatha type="1"> ‘‘Dantaponaṃ kapitthañca, pupphaṃ khādaniyāni ca;</gatha>
    <gatha type="last">Piṇḍapāte ca sampanne, ambe āmalakāni ca.</gatha>
    <hangnum nr="939"/>
    <gatha type="1"> ‘‘Bhesajjesu yathā vejjā, kiccākicce yathā gihī;</gatha>
    <gatha type="last">Gaṇikāva vibhūsāyaṃ, issare khattiyā yathā.</gatha>
    <hangnum nr="940"/>
    <gatha type="1"> ‘‘Nekatikā  vañcanikā, kūṭasakkhī apāṭukā;</gatha>
    <gatha type="last">Bahūhi parikappehi, āmisaṃ paribhuñjare.</gatha>
    <hangnum nr="941"/>
    <gatha type="1"> ‘‘Lesakappe pariyāye, parikappenudhāvitā;</gatha>
    <gatha type="last">Jīvikatthā upāyena, saṅkaḍḍhanti bahuṃ dhanaṃ.</gatha>
    <hangnum nr="942"/>
    <gatha type="1"> ‘‘Upaṭṭhāpenti  parisaṃ, kammato no ca dhammato;</gatha>
    <gatha type="last">Dhammaṃ paresaṃ desenti, lābhato no ca atthato.</gatha>
    <hangnum nr="943"/>
    <gatha type="1"> ‘‘Saṅghalābhassa bhaṇḍanti, saṅghato paribāhirā;</gatha>
    <gatha type="last">Paralābhopajīvantā, ahirīkā na lajjare.</gatha>
    <hangnum nr="944"/>
    <gatha type="1"> ‘‘Nānuyuttā tathā eke, muṇḍā saṅghāṭipārutā;</gatha>
    <gatha type="last">Sambhāvanaṃyevicchanti, lābhasakkāramucchitā.</gatha>
    <hangnum nr="945"/>
    <gatha type="1"> ‘‘Evaṃ nānappayātamhi, na dāni sukaraṃ tathā;</gatha>
    <gatha type="last">Aphusitaṃ  vā phusituṃ, phusitaṃ vānurakkhituṃ.</gatha>
    <hangnum nr="946"/>
    <gatha type="1"> ‘‘Yathā kaṇṭakaṭṭhānamhi, careyya anupāhano;</gatha>
    <gatha type="last">Satiṃ upaṭṭhapetvāna, evaṃ gāme munī care.</gatha>
    <hangnum nr="947"/>
    <gatha type="1"> ‘‘Saritvā pubbake yogī, tesaṃ vattamanussaraṃ;</gatha>
    <gatha type="last">Kiñcāpi pacchimo kālo, phuseyya amataṃ padaṃ.</gatha>
    <hangnum nr="948"/>
    <gatha type="1"> ‘‘Idaṃ vatvā sālavane, samaṇo bhāvitindriyo;</gatha>
    <gatha type="last">Brāhmaṇo parinibbāyī, isi khīṇapunabbhavo’’ti.</gatha>
    <centered>… Pārāpariyo <note>[pārāsariyo (syā.)]</note> thero….</centered>
    <centered>Vīsatinipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Adhimutto pārāpariyo, telakāni raṭṭhapālo;</gatha>
    <gatha type="last">Mālukyaselo bhaddiyo, aṅguli dibbacakkhuko.</gatha>
    <gatha type="1">Pārāpariyo dasete, vīsamhi parikittitā;</gatha>
    <gatha type="last">Gāthāyo dve satā honti, pañcatālīsa <note>[244 gāthāyoyeva dissanti]</note> uttarinti.</gatha>
  </text>
</tree>
