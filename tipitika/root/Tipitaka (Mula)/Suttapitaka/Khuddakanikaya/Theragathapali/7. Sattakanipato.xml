<?xml version='1.0' encoding='UTF-8'?>
<tree text="7. Sattakanip&#x101;to" target="text">
  <text>
    <subhead>1. Sundarasamuddattheragāthā</subhead>
    <hangnum nr="459"/>
    <gatha type="1"> ‘‘Alaṅkatā  suvasanā, māladhārī <note>[mālābhārī (sī.), mālabhārī (syā.)]</note> vibhūsitā;</gatha>
    <gatha type="last">Alattakakatāpādā, pādukāruyha vesikā.</gatha>
    <hangnum nr="460"/>
    <gatha type="1"> ‘‘Pādukā oruhitvāna, purato pañjalīkatā;</gatha>
    <gatha type="last">Sā maṃ saṇhena mudunā, mhitapubbaṃ <note>[mihitapubbaṃ (sī.)]</note> abhāsatha’’.</gatha>
    <hangnum nr="461"/>
    <gatha type="1"> ‘‘Yuvāsi tvaṃ pabbajito, tiṭṭhāhi mama sāsane;</gatha>
    <gatha type="2">Bhuñja mānusake kāme, ahaṃ vittaṃ dadāmi te;</gatha>
    <gatha type="last">Saccaṃ te paṭijānāmi, aggiṃ vā te harāmahaṃ.</gatha>
    <hangnum nr="462"/>
    <gatha type="1"> ‘‘Yadā jiṇṇā bhavissāma, ubho daṇḍaparāyanā;</gatha>
    <gatha type="last">Ubhopi pabbajissāma, ubhayattha kaṭaggaho’’.</gatha>
    <hangnum nr="463"/>
    <gatha type="1"> ‘‘Tañca disvāna yācantiṃ, vesikaṃ pañjalīkataṃ;</gatha>
    <gatha type="last">Alaṅkataṃ suvasanaṃ, maccupāsaṃva oḍḍitaṃ.</gatha>
    <hangnum nr="464"/>
    <gatha type="1"> ‘‘Tato me manasīkāro…pe… nibbidā samatiṭṭhatha.</gatha>
    <hangnum nr="465"/>
    <gatha type="1"> ‘‘Tato cittaṃ vimucci me…pe… kataṃ buddhassa sāsana’’nti.</gatha>
    <centered>… Sundarasamuddo thero….</centered>
    <subhead>2. Lakuṇḍakabhaddiyattheragāthā</subhead>
    <hangnum nr="466"/>
    <gatha type="1"> Pare ambāṭakārāme, vanasaṇḍamhi bhaddiyo;</gatha>
    <gatha type="last">Samūlaṃ taṇhamabbuyha, tattha bhaddova jhāyati <note>[bhaddo’dhijhāyāyati (sī.), bhaddo jhiyāyati (syā. sī. aṭṭha.)]</note>.</gatha>
    <hangnum nr="467"/>
    <gatha type="1"> ‘‘Ramanteke mudiṅgehi <note>[mutiṅgehi (sī. aṭṭha.)]</note>, vīṇāhi paṇavehi ca;</gatha>
    <gatha type="last">Ahañca  rukkhamūlasmiṃ, rato buddhassa sāsane.</gatha>
    <hangnum nr="468"/>
    <gatha type="1"> ‘‘Buddho ce <note>[buddho ca (sabbattha)]</note> me varaṃ dajjā, so ca labbhetha me varo;</gatha>
    <gatha type="last">Gaṇhehaṃ sabbalokassa, niccaṃ kāyagataṃ satiṃ.</gatha>
    <hangnum nr="469"/>
    <gatha type="1"> ‘‘Ye  maṃ rūpena pāmiṃsu, ye ca ghosena anvagū;</gatha>
    <gatha type="last">Chandarāgavasūpetā, na maṃ jānanti te janā.</gatha>
    <hangnum nr="470"/>
    <gatha type="1"> ‘‘Ajjhattañca  na jānāti, bahiddhā ca na passati;</gatha>
    <gatha type="last">Samantāvaraṇo bālo, sa ve ghosena vuyhati.</gatha>
    <hangnum nr="471"/>
    <gatha type="1"> ‘‘Ajjhattañca na jānāti, bahiddhā ca vipassati;</gatha>
    <gatha type="last">Bahiddhā phaladassāvī, sopi ghosena vuyhati.</gatha>
    <hangnum nr="472"/>
    <gatha type="1"> ‘‘Ajjhattañca pajānāti, bahiddhā ca vipassati;</gatha>
    <gatha type="last">Anāvaraṇadassāvī, na so ghosena vuyhatī’’ti.</gatha>
    <centered>… Lakuṇḍakabhaddiyo thero….</centered>
    <subhead>3. Bhaddattheragāthā</subhead>
    <hangnum nr="473"/>
    <gatha type="1"> ‘‘Ekaputto  ahaṃ āsiṃ, piyo mātu piyo pitu;</gatha>
    <gatha type="last">Bahūhi vatacariyāhi, laddho āyācanāhi ca.</gatha>
    <hangnum nr="474"/>
    <gatha type="1"> ‘‘Te ca maṃ anukampāya, atthakāmā hitesino;</gatha>
    <gatha type="last">Ubho pitā ca mātā ca, buddhassa upanāmayuṃ’’.</gatha>
    <hangnum nr="475"/>
    <gatha type="1"> ‘‘Kicchā laddho ayaṃ putto, sukhumālo sukhedhito;</gatha>
    <gatha type="last">Imaṃ dadāma te nātha, jinassa paricārakaṃ’’.</gatha>
    <hangnum nr="476"/>
    <gatha type="1"> ‘‘Satthā ca maṃ paṭiggayha, ānandaṃ etadabravi;</gatha>
    <gatha type="last">‘Pabbājehi imaṃ khippaṃ, hessatyājāniyo ayaṃ.</gatha>
    <hangnum nr="477"/>
    <gatha type="1"> ‘‘Pabbājetvāna  maṃ satthā, vihāraṃ pāvisī jino;</gatha>
    <gatha type="last">Anoggatasmiṃ sūriyasmiṃ, tato cittaṃ vimucci me.</gatha>
    <hangnum nr="478"/>
    <gatha type="1"> ‘‘Tato satthā nirākatvā, paṭisallānavuṭṭhito;</gatha>
    <gatha type="last">‘Ehi bhaddā’ti maṃ āha, sā me āsūpasampadā.</gatha>
    <hangnum nr="479"/>
    <gatha type="1"> ‘‘Jātiyā sattavassena, laddhā me upasampadā;</gatha>
    <gatha type="last">Tisso vijjā anuppattā, aho dhammasudhammatā’’ti.</gatha>
    <centered>… Bhaddo thero….</centered>
    <subhead>4. Sopākattheragāthā</subhead>
    <hangnum nr="480"/>
    <gatha type="1"> ‘‘Disvā  pāsādachāyāyaṃ, caṅkamantaṃ naruttamaṃ;</gatha>
    <gatha type="last">Tattha naṃ upasaṅkamma, vandissaṃ <note>[vandisaṃ (sī. pī.)]</note> purisuttamaṃ.</gatha>
    <hangnum nr="481"/>
    <gatha type="1"> ‘‘Ekaṃsaṃ  cīvaraṃ katvā, saṃharitvāna pāṇayo;</gatha>
    <gatha type="last">Anucaṅkamissaṃ virajaṃ, sabbasattānamuttamaṃ.</gatha>
    <hangnum nr="482"/>
    <gatha type="1"> ‘‘Tato pañhe apucchi maṃ, pañhānaṃ kovido vidū;</gatha>
    <gatha type="last">Acchambhī ca abhīto ca, byākāsiṃ satthuno ahaṃ.</gatha>
    <hangnum nr="483"/>
    <gatha type="1"> ‘‘Vissajjitesu pañhesu, anumodi tathāgato;</gatha>
    <gatha type="last">Bhikkhusaṅghaṃ viloketvā, imamatthaṃ abhāsatha’’.</gatha>
    <hangnum nr="484"/>
    <gatha type="1"> ‘‘Lābhā aṅgānaṃ magadhānaṃ, yesāyaṃ paribhuñjati;</gatha>
    <gatha type="2">Cīvaraṃ piṇḍapātañca, paccayaṃ sayanāsanaṃ;</gatha>
    <gatha type="last">Paccuṭṭhānañca sāmīciṃ, tesaṃ lābhā’’ti cābravi.</gatha>
    <hangnum nr="485"/>
    <gatha type="1"> ‘‘Ajjatagge maṃ sopāka, dassanāyopasaṅkama;</gatha>
    <gatha type="last">Esā  ceva te sopāka, bhavatu upasampadā’’.</gatha>
    <hangnum nr="486"/>
    <gatha type="1"> ‘‘Jātiyā sattavassohaṃ, laddhāna upasampadaṃ;</gatha>
    <gatha type="last">Dhāremi antimaṃ dehaṃ, aho dhammasudhammatā’’ti.</gatha>
    <centered>… Sopāko thero….</centered>
    <subhead>5. Sarabhaṅgattheragāthā</subhead>
    <hangnum nr="487"/>
    <gatha type="1"> ‘‘Sare hatthehi bhañjitvā, katvāna kuṭimacchisaṃ;</gatha>
    <gatha type="last">Tena me sarabhaṅgoti, nāmaṃ sammutiyā ahu.</gatha>
    <hangnum nr="488"/>
    <gatha type="1"> ‘‘Na  mayhaṃ kappate ajja, sare hatthehi bhañjituṃ;</gatha>
    <gatha type="last">Sikkhāpadā no paññattā, gotamena yasassinā.</gatha>
    <hangnum nr="489"/>
    <gatha type="1"> ‘‘Sakalaṃ samattaṃ rogaṃ, sarabhaṅgo nāddasaṃ pubbe;</gatha>
    <gatha type="last">Soyaṃ rogo diṭṭho, vacanakarenātidevassa.</gatha>
    <hangnum nr="490"/>
    <gatha type="1"> ‘‘Yeneva maggena gato vipassī, yeneva maggena sikhī ca vessabhū;</gatha>
    <gatha type="last">Kakusandhakoṇāgamano ca kassapo, tenañjasena agamāsi gotamo.</gatha>
    <hangnum nr="491"/>
    <gatha type="1"> ‘‘Vītataṇhā  anādānā, satta buddhā khayogadhā;</gatha>
    <gatha type="last">Yehāyaṃ desito dhammo, dhammabhūtehi tādibhi.</gatha>
    <hangnum nr="492"/>
    <gatha type="1"> ‘‘Cattāri ariyasaccāni, anukampāya pāṇinaṃ;</gatha>
    <gatha type="last">Dukkhaṃ samudayo maggo, nirodho dukkhasaṅkhayo.</gatha>
    <hangnum nr="493"/>
    <gatha type="1"> ‘‘Yasmiṃ  nivattate <note>[yasmiṃ na nibbattate (ka.)]</note> dukkhaṃ, saṃsārasmiṃ anantakaṃ;</gatha>
    <gatha type="2">Bhedā  imassa kāyassa, jīvitassa ca saṅkhayā;</gatha>
    <gatha type="last">Añño punabbhavo natthi, suvimuttomhi sabbadhī’’ti.</gatha>
    <centered>… Sarabhaṅgo thero….</centered>
    <centered>Sattakanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Sundarasamuddo thero, thero lakuṇḍabhaddiyo;</gatha>
    <gatha type="2">Bhaddo thero ca sopāko, sarabhaṅgo mahāisi;</gatha>
    <gatha type="last">Sattake pañcakā therā, gāthāyo pañcatiṃsatīti.</gatha>
  </text>
</tree>
