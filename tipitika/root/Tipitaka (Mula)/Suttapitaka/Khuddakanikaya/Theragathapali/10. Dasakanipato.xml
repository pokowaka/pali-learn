<?xml version='1.0' encoding='UTF-8'?>
<tree text="10. Dasakanip&#x101;to" target="text">
  <text>
    <subhead>1. Kāḷudāyittheragāthā</subhead>
    <hangnum nr="527"/>
    <gatha type="1"> ‘‘Aṅgārino  dāni dumā bhadante, phalesino chadanaṃ vippahāya;</gatha>
    <gatha type="last">Te accimantova pabhāsayanti, samayo mahāvīra bhāgī rasānaṃ.</gatha>
    <hangnum nr="528"/>
    <gatha type="1"> ‘‘Dumāni  phullāni manoramāni, samantato sabbadisā pavanti;</gatha>
    <gatha type="last">Pattaṃ pahāya phalamāsasānā <note>[phalamāsamāno (ka.)]</note>, kālo ito pakkamanāya vīra.</gatha>
    <hangnum nr="529"/>
    <gatha type="1"> ‘‘Nevātisītaṃ na panātiuṇhaṃ, sukhā utu addhaniyā bhadante;</gatha>
    <gatha type="last">Passantu taṃ sākiyā koḷiyā ca, pacchāmukhaṃ rohiniyaṃ tarantaṃ.</gatha>
    <hangnum nr="530"/>
    <gatha type="1"> ‘‘Āsāya kasate khettaṃ, bījaṃ āsāya vappati;</gatha>
    <gatha type="2">Āsāya vāṇijā yanti, samuddaṃ dhanahārakā;</gatha>
    <gatha type="last">Yāya āsāya tiṭṭhāmi, sā me āsā samijjhatu.</gatha>
    <hangnum nr="531"/>
    <gatha type="1"><note>[saṃ. ni. 1.198]</note> ‘‘Punappunaṃ ceva vapanti bījaṃ, punappunaṃ vassati devarājā;</gatha>
    <gatha type="last">Punappunaṃ khettaṃ kasanti kassakā, punappunaṃ dhaññamupeti raṭṭhaṃ.</gatha>
    <hangnum nr="532"/>
    <gatha type="1"><note>[saṃ. ni. 1.198]</note> ‘‘Punappunaṃ yācanakā caranti, punappunaṃ dānapatī dadanti;</gatha>
    <gatha type="last">Punappunaṃ dānapatī daditvā, punappunaṃ saggamupenti ṭhānaṃ.</gatha>
    <hangnum nr="533"/>
    <gatha type="1"> ‘‘Vīro  have sattayugaṃ puneti, yasmiṃ kule jāyati bhūripañño;</gatha>
    <gatha type="last">Maññāmahaṃ sakkati devadevo, tayā hi jāto <note>[tayābhijāto (sī.)]</note> muni saccanāmo.</gatha>
    <hangnum nr="534"/>
    <gatha type="1"> ‘‘Suddhodano  nāma pitā mahesino, buddhassa mātā pana māyanāmā;</gatha>
    <gatha type="last">Yā bodhisattaṃ parihariya kucchinā, kāyassa bhedā tidivamhi modati.</gatha>
    <hangnum nr="535"/>
    <gatha type="1"> ‘‘Sā gotamī kālakatā ito cutā, dibbehi kāmehi samaṅgibhūtā;</gatha>
    <gatha type="last">Sā modati kāmaguṇehi pañcahi, parivāritā devagaṇehi tehi.</gatha>
    <hangnum nr="536"/>
    <gatha type="1"> ‘‘Buddhassa puttomhi asayhasāhino, aṅgīrasassappaṭimassa tādino;</gatha>
    <gatha type="last">Pitupitā mayhaṃ tuvaṃsi sakka, dhammena me gotama ayyakosī’’ti.</gatha>
    <centered>… Kāḷudāyī thero….</centered>
    <subhead>2. Ekavihāriyattheragāthā</subhead>
    <hangnum nr="537"/>
    <gatha type="1"> ‘‘Purato  pacchato vāpi, aparo ce na vijjati;</gatha>
    <gatha type="last">Atīva phāsu bhavati, ekassa vasato vane.</gatha>
    <hangnum nr="538"/>
    <gatha type="1"> ‘‘Handa  eko gamissāmi, araññaṃ buddhavaṇṇitaṃ;</gatha>
    <gatha type="last">Phāsu <note>[phāsuṃ (syā. pī.)]</note> ekavihārissa, pahitattassa bhikkhuno.</gatha>
    <hangnum nr="539"/>
    <gatha type="1"> ‘‘Yogī-pītikaraṃ rammaṃ, mattakuñjarasevitaṃ;</gatha>
    <gatha type="last">Eko attavasī khippaṃ, pavisissāmi kānanaṃ.</gatha>
    <hangnum nr="540"/>
    <gatha type="1"> ‘‘Supupphite sītavane, sītale girikandare;</gatha>
    <gatha type="last">Gattāni parisiñcitvā, caṅkamissāmi ekako.</gatha>
    <hangnum nr="541"/>
    <gatha type="1"> ‘‘Ekākiyo adutiyo, ramaṇīye mahāvane;</gatha>
    <gatha type="last">Kadāhaṃ viharissāmi, katakicco anāsavo.</gatha>
    <hangnum nr="542"/>
    <gatha type="1"> ‘‘Evaṃ me kattukāmassa, adhippāyo samijjhatu;</gatha>
    <gatha type="last">Sādhiyissāmahaṃyeva, nāñño aññassa kārako.</gatha>
    <hangnum nr="543"/>
    <gatha type="1"> ‘‘Esa  bandhāmi sannāhaṃ, pavisissāmi kānanaṃ;</gatha>
    <gatha type="last">Na tato nikkhamissāmi, appatto āsavakkhayaṃ.</gatha>
    <hangnum nr="544"/>
    <gatha type="1"> ‘‘Mālute upavāyante, sīte surabhigandhike <note>[gandhake (syā. pī. ka.)]</note>;</gatha>
    <gatha type="last">Avijjaṃ dālayissāmi, nisinno nagamuddhani.</gatha>
    <hangnum nr="545"/>
    <gatha type="1"> ‘‘Vane kusumasañchanne, pabbhāre nūna sītale;</gatha>
    <gatha type="last">Vimuttisukhena sukhito, ramissāmi giribbaje.</gatha>
    <hangnum nr="546"/>
    <gatha type="1"> ‘‘Sohaṃ  paripuṇṇasaṅkappo, cando pannaraso yathā;</gatha>
    <gatha type="last">Sabbāsavaparikkhīṇo, natthi dāni punabbhavo’’ti.</gatha>
    <centered>… Ekavihāriyo thero….</centered>
    <subhead>3. Mahākappinattheragāthā</subhead>
    <hangnum nr="547"/>
    <gatha type="1"> ‘‘Anāgataṃ  yo paṭikacca <note>[paṭigacca (sī.)]</note> passati, hitañca atthaṃ ahitañca taṃ dvayaṃ;</gatha>
    <gatha type="last">Viddesino tassa hitesino vā, randhaṃ na passanti samekkhamānā.</gatha>
    <hangnum nr="548"/>
    <gatha type="1"><note>[paṭi. ma. 1.160 paṭisambhidāmagge]</note> ‘‘Ānāpānasatī yassa, paripuṇṇā subhāvitā;</gatha>
    <gatha type="2">Anupubbaṃ paricitā, yathā buddhena desitā;</gatha>
    <gatha type="last">Somaṃ lokaṃ pabhāseti, abbhā muttova candimā.</gatha>
    <hangnum nr="549"/>
    <gatha type="1"> ‘‘Odātaṃ  vata me cittaṃ, appamāṇaṃ subhāvitaṃ;</gatha>
    <gatha type="last">Nibbiddhaṃ paggahītañca, sabbā obhāsate disā.</gatha>
    <hangnum nr="550"/>
    <gatha type="1"> ‘‘Jīvate vāpi sappañño, api vittaparikkhayo;</gatha>
    <gatha type="last">Paññāya ca alābhena, vittavāpi na jīvati.</gatha>
    <hangnum nr="551"/>
    <gatha type="1"> ‘‘Paññā sutavinicchinī, paññā kittisilokavaddhanī;</gatha>
    <gatha type="last">Paññāsahito naro idha, api dukkhesu sukhāni vindati.</gatha>
    <hangnum nr="552"/>
    <gatha type="1"> ‘‘Nāyaṃ ajjatano dhammo, nacchero napi abbhuto;</gatha>
    <gatha type="last">Yattha jāyetha mīyetha, tattha kiṃ viya abbhutaṃ.</gatha>
    <hangnum nr="553"/>
    <gatha type="1"> ‘‘Anantaraṃ hi jātassa, jīvitā maraṇaṃ dhuvaṃ;</gatha>
    <gatha type="last">Jātā jātā marantīdha, evaṃdhammā hi pāṇino.</gatha>
    <hangnum nr="554"/>
    <gatha type="1"> ‘‘Na  hetadatthāya matassa hoti, yaṃ jīvitatthaṃ paraporisānaṃ;</gatha>
    <gatha type="last">Matamhi ruṇṇaṃ na yaso na lokyaṃ, na  vaṇṇitaṃ samaṇabrāhmaṇehi.</gatha>
    <hangnum nr="555"/>
    <gatha type="1"> ‘‘Cakkhuṃ sarīraṃ upahanti tena <note>[upahanti ruṇṇaṃ (sī.), upahanti roṇṇaṃ (syā. pī.)]</note>, nihīyati vaṇṇabalaṃ matī ca;</gatha>
    <gatha type="last">Ānandino tassa disā bhavanti, hitesino nāssa sukhī bhavanti.</gatha>
    <hangnum nr="556"/>
    <gatha type="1"> ‘‘Tasmā hi iccheyya kule vasante, medhāvino ceva bahussute ca;</gatha>
    <gatha type="last">Yesaṃ  hi paññāvibhavena kiccaṃ, taranti nāvāya nadiṃva puṇṇa’’nti.</gatha>
    <centered>… Mahākappino thero….</centered>
    <subhead>4. Cūḷapanthakattheragāthā</subhead>
    <hangnum nr="557"/>
    <gatha type="1"> ‘‘Dandhā mayhaṃ gatī āsi, paribhūto pure ahaṃ;</gatha>
    <gatha type="last">Bhātā ca maṃ paṇāmesi, ‘gaccha dāni tuvaṃ gharaṃ’.</gatha>
    <hangnum nr="558"/>
    <gatha type="1"> ‘‘Sohaṃ paṇāmito santo <note>[bhātā (aṭṭha.)]</note>, saṅghārāmassa koṭṭhake;</gatha>
    <gatha type="last">Dummano tattha aṭṭhāsiṃ, sāsanasmiṃ apekkhavā.</gatha>
    <hangnum nr="559"/>
    <gatha type="1"> ‘‘Bhagavā tattha āgacchi <note>[āgañchi (sī. pī.)]</note>, sīsaṃ mayhaṃ parāmasi;</gatha>
    <gatha type="last">Bāhāya maṃ gahetvāna, saṅghārāmaṃ pavesayi.</gatha>
    <hangnum nr="560"/>
    <gatha type="1"> ‘‘Anukampāya me satthā, pādāsi pādapuñchaniṃ;</gatha>
    <gatha type="last">‘Etaṃ suddhaṃ adhiṭṭhehi, ekamantaṃ svadhiṭṭhitaṃ’.</gatha>
    <hangnum nr="561"/>
    <gatha type="1"> ‘‘Tassāhaṃ vacanaṃ sutvā, vihāsiṃ sāsane rato;</gatha>
    <gatha type="last">Samādhiṃ  paṭipādesiṃ, uttamatthassa pattiyā.</gatha>
    <hangnum nr="562"/>
    <gatha type="1"> ‘‘Pubbenivāsaṃ  jānāmi, dibbacakkhu visodhitaṃ;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="563"/>
    <gatha type="1"> ‘‘Sahassakkhattumattānaṃ , nimminitvāna panthako;</gatha>
    <gatha type="last">Nisīdambavane ramme, yāva kālappavedanā.</gatha>
    <hangnum nr="564"/>
    <gatha type="1"> ‘‘Tato me satthā pāhesi, dūtaṃ kālappavedakaṃ;</gatha>
    <gatha type="last">Paveditamhi kālamhi, vehāsādupasaṅkamiṃ <note>[vehāsānupasaṅkamiṃ (syā. ka.)]</note>.</gatha>
    <hangnum nr="565"/>
    <gatha type="1"> ‘‘Vanditvā satthuno pāde, ekamantaṃ nisīdahaṃ;</gatha>
    <gatha type="last">Nisinnaṃ maṃ viditvāna, atha satthā paṭiggahi.</gatha>
    <hangnum nr="566"/>
    <gatha type="1"> ‘‘Āyāgo sabbalokassa, āhutīnaṃ paṭiggaho;</gatha>
    <gatha type="last">Puññakkhettaṃ manussānaṃ, paṭigaṇhittha dakkhiṇa’’nti.</gatha>
    <centered>… Cūḷapanthako thero….</centered>
    <subhead>5. Kappattheragāthā</subhead>
    <hangnum nr="567"/>
    <gatha type="1"> ‘‘Nānākulamalasampuṇṇo, mahāukkārasambhavo;</gatha>
    <gatha type="last">Candanikaṃva paripakkaṃ, mahāgaṇḍo mahāvaṇo.</gatha>
    <hangnum nr="568"/>
    <gatha type="1"> ‘‘Pubbaruhirasampuṇṇo, gūthakūpena gāḷhito <note>[gūthakūpe nigāḷhito (syā. pī. ka.)]</note>;</gatha>
    <gatha type="last">Āpopaggharaṇo kāyo, sadā sandati pūtikaṃ.</gatha>
    <hangnum nr="569"/>
    <gatha type="1"> ‘‘Saṭṭhikaṇḍarasambandho , maṃsalepanalepito;</gatha>
    <gatha type="last">Cammakañcukasannaddho, pūtikāyo niratthako.</gatha>
    <hangnum nr="570"/>
    <gatha type="1"> ‘‘Aṭṭhisaṅghātaghaṭito, nhārusuttanibandhano;</gatha>
    <gatha type="last">Nekesaṃ saṃgatībhāvā, kappeti iriyāpathaṃ.</gatha>
    <hangnum nr="571"/>
    <gatha type="1"> ‘‘Dhuvappayāto  maraṇāya, maccurājassa santike;</gatha>
    <gatha type="last">Idheva chaḍḍayitvāna, yenakāmaṅgamo naro.</gatha>
    <hangnum nr="572"/>
    <gatha type="1"> ‘‘Avijjāya nivuto kāyo, catuganthena ganthito;</gatha>
    <gatha type="last">Oghasaṃsīdano kāyo, anusayajālamotthato.</gatha>
    <hangnum nr="573"/>
    <gatha type="1"> ‘‘Pañcanīvaraṇe yutto, vitakkena samappito;</gatha>
    <gatha type="last">Taṇhāmūlenānugato, mohacchādanachādito.</gatha>
    <hangnum nr="574"/>
    <gatha type="1"> ‘‘Evāyaṃ vattate kāyo, kammayantena yantito;</gatha>
    <gatha type="last">Sampatti ca vipatyantā, nānābhāvo vipajjati.</gatha>
    <hangnum nr="575"/>
    <gatha type="1"> ‘‘Yemaṃ  kāyaṃ mamāyanti, andhabālā puthujjanā;</gatha>
    <gatha type="last">Vaḍḍhenti kaṭasiṃ ghoraṃ, ādiyanti punabbhavaṃ.</gatha>
    <hangnum nr="576"/>
    <gatha type="1"> ‘‘Yemaṃ kāyaṃ vivajjenti, gūthalittaṃva pannagaṃ;</gatha>
    <gatha type="last">Bhavamūlaṃ vamitvāna, parinibbissantināsavā’’ti <note>[parinibbantunāsavā (sī.)]</note>.</gatha>
    <centered>… Kappo thero….</centered>
    <subhead>6. Vaṅgantaputtaupasenattheragāthā</subhead>
    <hangnum nr="577"/>
    <gatha type="1"> ‘‘Vivittaṃ appanigghosaṃ, vāḷamiganisevitaṃ;</gatha>
    <gatha type="last">Seve senāsanaṃ bhikkhu, paṭisallānakāraṇā.</gatha>
    <hangnum nr="578"/>
    <gatha type="1"> ‘‘Saṅkārapuñjā āhatvā <note>[āhitvā (ka.)]</note>, susānā rathiyāhi ca;</gatha>
    <gatha type="last">Tato saṅghāṭikaṃ katvā, lūkhaṃ dhāreyya cīvaraṃ.</gatha>
    <hangnum nr="579"/>
    <gatha type="1"> ‘‘Nīcaṃ manaṃ karitvāna, sapadānaṃ kulā kulaṃ;</gatha>
    <gatha type="last">Piṇḍikāya care bhikkhu, guttadvāro susaṃvuto.</gatha>
    <hangnum nr="580"/>
    <gatha type="1"> ‘‘Lūkhenapi vā <note>[lūkhenapi ca (bahūsu)]</note> santusse, nāññaṃ patthe rasaṃ bahuṃ;</gatha>
    <gatha type="last">Rasesu  anugiddhassa, jhāne na ramatī mano.</gatha>
    <hangnum nr="581"/>
    <gatha type="1"> ‘‘Appiccho ceva santuṭṭho, pavivitto vase muni;</gatha>
    <gatha type="last">Asaṃsaṭṭho gahaṭṭhehi, anāgārehi cūbhayaṃ.</gatha>
    <hangnum nr="582"/>
    <gatha type="1"> ‘‘Yathā jaḷo va mūgo va, attānaṃ dassaye tathā;</gatha>
    <gatha type="last">Nātivelaṃ sambhāseyya, saṅghamajjhamhi paṇḍito.</gatha>
    <hangnum nr="583"/>
    <gatha type="1"> ‘‘Na so upavade kañci, upaghātaṃ vivajjaye;</gatha>
    <gatha type="last">Saṃvuto pātimokkhasmiṃ, mattaññū cassa bhojane.</gatha>
    <hangnum nr="584"/>
    <gatha type="1"> ‘‘Suggahītanimittassa, cittassuppādakovido;</gatha>
    <gatha type="last">Samaṃ anuyuñjeyya, kālena ca vipassanaṃ.</gatha>
    <hangnum nr="585"/>
    <gatha type="1"> ‘‘Vīriyasātaccasampanno , yuttayogo sadā siyā;</gatha>
    <gatha type="last">Na ca appatvā dukkhantaṃ, vissāsaṃ eyya paṇḍito.</gatha>
    <hangnum nr="586"/>
    <gatha type="1"> ‘‘Evaṃ viharamānassa, suddhikāmassa bhikkhuno;</gatha>
    <gatha type="last">Khīyanti āsavā sabbe, nibbutiñcādhigacchatī’’ti.</gatha>
    <centered>… Upaseno vaṅgantaputto thero….</centered>
    <subhead>7. (Apara)-gotamattheragāthā</subhead>
    <hangnum nr="587"/>
    <gatha type="1"> ‘‘Vijāneyya  sakaṃ atthaṃ, avalokeyyātha pāvacanaṃ;</gatha>
    <gatha type="last">Yañcettha assa patirūpaṃ, sāmaññaṃ ajjhupagatassa.</gatha>
    <hangnum nr="588"/>
    <gatha type="1"> ‘‘Mittaṃ idha ca kalyāṇaṃ, sikkhā vipulaṃ samādānaṃ;</gatha>
    <gatha type="last">Sussūsā ca garūnaṃ, etaṃ samaṇassa patirūpaṃ.</gatha>
    <hangnum nr="589"/>
    <gatha type="1"> ‘‘Buddhesu sagāravatā, dhamme apaciti yathābhūtaṃ;</gatha>
    <gatha type="last">Saṅghe  ca cittikāro, etaṃ samaṇassa patirūpaṃ.</gatha>
    <hangnum nr="590"/>
    <gatha type="1"> ‘‘Ācāragocare yutto, ājīvo sodhito agārayho;</gatha>
    <gatha type="last">Cittassa ca saṇṭhapanaṃ, etaṃ samaṇassa patirūpaṃ.</gatha>
    <hangnum nr="591"/>
    <gatha type="1"> ‘‘Cārittaṃ atha vārittaṃ, iriyāpathiyaṃ pasādaniyaṃ;</gatha>
    <gatha type="last">Adhicitte ca āyogo, etaṃ samaṇassa patirūpaṃ.</gatha>
    <hangnum nr="592"/>
    <gatha type="1"> ‘‘Āraññakāni senāsanāni, pantāni appasaddāni;</gatha>
    <gatha type="last">Bhajitabbāni muninā, etaṃ samaṇassa patirūpaṃ.</gatha>
    <hangnum nr="593"/>
    <gatha type="1"> ‘‘Sīlañca bāhusaccañca, dhammānaṃ pavicayo yathābhūtaṃ;</gatha>
    <gatha type="last">Saccānaṃ abhisamayo, etaṃ samaṇassa patirūpaṃ.</gatha>
    <hangnum nr="594"/>
    <gatha type="1"> ‘‘Bhāveyya ca aniccanti, anattasaññaṃ asubhasaññañca;</gatha>
    <gatha type="last">Lokamhi ca anabhiratiṃ, etaṃ samaṇassa patirūpaṃ.</gatha>
    <hangnum nr="595"/>
    <gatha type="1"> ‘‘Bhāveyya ca bojjhaṅge, iddhipādāni indriyāni balāni;</gatha>
    <gatha type="last">Aṭṭhaṅgamaggamariyaṃ, etaṃ samaṇassa patirūpaṃ.</gatha>
    <hangnum nr="596"/>
    <gatha type="1"> ‘‘Taṇhaṃ pajaheyya muni, samūlake āsave padāleyya;</gatha>
    <gatha type="last">Vihareyya vippamutto, etaṃ samaṇassa patirūpa’’nti.</gatha>
    <centered>… Gotamo thero….</centered>
    <centered>Dasakanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Kāḷudāyī ca so thero, ekavihārī ca kappino;</gatha>
    <gatha type="2">Cūḷapanthako kappo ca, upaseno ca gotamo;</gatha>
    <gatha type="last">Sattime dasake therā, gāthāyo cettha sattatīti.</gatha>
  </text>
</tree>
