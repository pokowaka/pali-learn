<?xml version='1.0' encoding='UTF-8'?>
<tree text="13. Terasanip&#x101;to" target="text">
  <text>
    <subhead>1. Soṇakoḷivisattheragāthā</subhead>
    <hangnum nr="632"/>
    <gatha type="1"> ‘‘Yāhu  raṭṭhe samukkaṭṭho, rañño aṅgassa paddhagū <note>[patthagū (syā.), paṭṭhagū (ka.)]</note>;</gatha>
    <gatha type="last">Svājja dhammesu ukkaṭṭho, soṇo dukkhassa pāragū.</gatha>
    <hangnum nr="633"/>
    <gatha type="1"> ‘‘Pañca chinde pañca jahe, pañca cuttari bhāvaye;</gatha>
    <gatha type="last">Pañcasaṅgātigo bhikkhu, oghatiṇṇoti vuccati.</gatha>
    <hangnum nr="634"/>
    <gatha type="1"> ‘‘Unnaḷassa pamattassa, bāhirāsassa <note>[bāhirāsayassa (ka.)]</note> bhikkhuno;</gatha>
    <gatha type="last">Sīlaṃ samādhi paññā ca, pāripūriṃ na gacchati.</gatha>
    <hangnum nr="635"/>
    <gatha type="1"> ‘‘Yañhi kiccaṃ apaviddhaṃ <note>[tadapaviddhaṃ (sī. syā.)]</note>, akiccaṃ pana karīyati;</gatha>
    <gatha type="last">Unnaḷānaṃ  pamattānaṃ, tesaṃ vaḍḍhanti āsavā.</gatha>
    <hangnum nr="636"/>
    <gatha type="1"> ‘‘Yesañca susamāraddhā, niccaṃ kāyagatā sati;</gatha>
    <gatha type="2">Akiccaṃ te na sevanti, kicce sātaccakārino;</gatha>
    <gatha type="last">Satānaṃ sampajānānaṃ, atthaṃ gacchanti āsavā.</gatha>
    <hangnum nr="637"/>
    <gatha type="1"> ‘‘Ujumaggamhi akkhāte, gacchatha mā nivattatha;</gatha>
    <gatha type="last">Attanā codayattānaṃ, nibbānamabhihāraye.</gatha>
    <hangnum nr="638"/>
    <gatha type="1"> ‘‘Accāraddhamhi vīriyamhi, satthā loke anuttaro;</gatha>
    <gatha type="2">Vīṇopamaṃ karitvā me, dhammaṃ desesi cakkhumā;</gatha>
    <gatha type="last">Tassāhaṃ vacanaṃ sutvā, vihāsiṃ sāsane rato.</gatha>
    <hangnum nr="639"/>
    <gatha type="1"> ‘‘Samathaṃ paṭipādesiṃ, uttamatthassa pattiyā;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="640"/>
    <gatha type="1"> ‘‘Nekkhamme <note>[nikkhame (ka.), nekkhammaṃ (mahāva. 244; a. ni. 6.55)]</note> adhimuttassa, pavivekañca cetaso;</gatha>
    <gatha type="last">Abyāpajjhādhimuttassa <note>[abyāpajjhādhimhattassa (ka.)]</note>, upādānakkhayassa ca.</gatha>
    <hangnum nr="641"/>
    <gatha type="1"> ‘‘Taṇhakkhayādhimuttassa, asammohañca cetaso;</gatha>
    <gatha type="last">Disvā āyatanuppādaṃ, sammā cittaṃ vimuccati.</gatha>
    <hangnum nr="642"/>
    <gatha type="1"> ‘‘Tassa  sammā vimuttassa, santacittassa bhikkhuno;</gatha>
    <gatha type="last">Katassa paṭicayo natthi, karaṇīyaṃ na vijjati.</gatha>
    <hangnum nr="643"/>
    <gatha type="1"> ‘‘Selo  yathā ekaghano <note>[ekaghano (ka.)]</note>, vātena na samīrati;</gatha>
    <gatha type="last">Evaṃ rūpā rasā saddā, gandhā phassā ca kevalā.</gatha>
    <hangnum nr="644"/>
    <gatha type="1"> ‘‘Iṭṭhā  dhammā aniṭṭhā ca, nappavedhenti tādino;</gatha>
    <gatha type="last">Ṭhitaṃ cittaṃ visaññuttaṃ, vayañcassānupassatī’’ti.</gatha>
    <centered>… Soṇo koḷiviso thero….</centered>
    <centered>Terasanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Soṇo koḷiviso thero, ekoyeva mahiddhiko;</gatha>
    <gatha type="last">Terasamhi nipātamhi, gāthāyo cettha terasāti.</gatha>
  </text>
</tree>
