<?xml version='1.0' encoding='UTF-8'?>
<tree text="18. Catt&#x101;l&#x12B;sanip&#x101;to" target="text">
  <text>
    <subhead>1. Mahākassapattheragāthā</subhead>
    <hangnum nr="1054"/>
    <gatha type="1"> ‘‘Na  gaṇena purakkhato care, vimano hoti samādhi dullabho;</gatha>
    <gatha type="last">Nānājanasaṅgaho dukho, iti disvāna gaṇaṃ na rocaye.</gatha>
    <hangnum nr="1055"/>
    <gatha type="1"> ‘‘Na kulāni upabbaje muni, vimano hoti samādhi dullabho;</gatha>
    <gatha type="last">So ussukko rasānugiddho, atthaṃ riñcati yo sukhāvaho.</gatha>
    <hangnum nr="1056"/>
    <gatha type="1"> ‘‘Paṅkoti hi naṃ avedayuṃ, yāyaṃ vandanapūjanā kulesu;</gatha>
    <gatha type="last">Sukhumaṃ salla durubbahaṃ, sakkāro kāpurisena dujjaho.</gatha>
    <hangnum nr="1057"/>
    <gatha type="1"> ‘‘Senāsanamhā oruyha, nagaraṃ piṇḍāya pāvisiṃ;</gatha>
    <gatha type="last">Bhuñjantaṃ purisaṃ kuṭṭhiṃ, sakkaccaṃ taṃ upaṭṭhahiṃ.</gatha>
    <hangnum nr="1058"/>
    <gatha type="1"> ‘‘So me <note>[taṃ (sī. ka.)]</note> pakkena hatthena, ālopaṃ upanāmayi;</gatha>
    <gatha type="last">Ālopaṃ pakkhipantassa, aṅguli cettha <note>[pettha (sī. ka.)]</note> chijjatha.</gatha>
    <hangnum nr="1059"/>
    <gatha type="1"> ‘‘Kuṭṭamūlañca <note>[kuḍḍamūlañca (sī. syā.)]</note> nissāya, ālopaṃ taṃ abhuñjisaṃ;</gatha>
    <gatha type="last">Bhuñjamāne vā bhutte vā, jegucchaṃ me na vijjati.</gatha>
    <hangnum nr="1060"/>
    <gatha type="1"> ‘‘Uttiṭṭhapiṇḍo āhāro, pūtimuttañca osadhaṃ;</gatha>
    <gatha type="2">Senāsanaṃ rukkhamūlaṃ, paṃsukūlañca cīvaraṃ;</gatha>
    <gatha type="last">Yassete abhisambhutvā <note>[abhibhuñjati (?)]</note>, sa ve cātuddiso naro.</gatha>
    <hangnum nr="1061"/>
    <gatha type="1"> ‘‘Yattha eke vihaññanti, āruhantā siluccayaṃ;</gatha>
    <gatha type="2">Tassa buddhassa dāyādo, sampajāno patissato;</gatha>
    <gatha type="last">Iddhibalenupatthaddho , kassapo abhirūhati.</gatha>
    <hangnum nr="1062"/>
    <gatha type="1"> ‘‘Piṇḍapātapaṭikkanto , selamāruyha kassapo;</gatha>
    <gatha type="last">Jhāyati anupādāno, pahīnabhayabheravo.</gatha>
    <hangnum nr="1063"/>
    <gatha type="1"> ‘‘Piṇḍapātapaṭikkanto, selamāruyha kassapo;</gatha>
    <gatha type="last">Jhāyati anupādāno, ḍayhamānesu nibbuto.</gatha>
    <hangnum nr="1064"/>
    <gatha type="1"> ‘‘Piṇḍapātapaṭikkanto, selamāruyha kassapo;</gatha>
    <gatha type="last">Jhāyati anupādāno, katakicco anāsavo.</gatha>
    <hangnum nr="1065"/>
    <gatha type="1"> ‘‘Karerimālāvitatā , bhūmibhāgā manoramā;</gatha>
    <gatha type="last">Kuñjarābhirudā rammā, te selā ramayanti maṃ.</gatha>
    <hangnum nr="1066"/>
    <gatha type="1"> ‘‘Nīlabbhavaṇṇā rucirā, vārisītā sucindharā;</gatha>
    <gatha type="last">Indagopakasañchannā, te selā ramayanti maṃ.</gatha>
    <hangnum nr="1067"/>
    <gatha type="1"> ‘‘Nīlabbhakūṭasadisā, kūṭāgāravarūpamā;</gatha>
    <gatha type="last">Vāraṇābhirudā rammā, te selā ramayanti maṃ.</gatha>
    <hangnum nr="1068"/>
    <gatha type="1"> ‘‘Abhivuṭṭhā rammatalā, nagā isibhi sevitā;</gatha>
    <gatha type="last">Abbhunnaditā sikhīhi, te selā ramayanti maṃ.</gatha>
    <hangnum nr="1069"/>
    <gatha type="1"> ‘‘Alaṃ jhāyitukāmassa, pahitattassa me sato;</gatha>
    <gatha type="last">Alaṃ me atthakāmassa <note>[attakāmassa (?)]</note>, pahitattassa bhikkhuno.</gatha>
    <hangnum nr="1070"/>
    <gatha type="1"> ‘‘Alaṃ me phāsukāmassa, pahitattassa bhikkhuno;</gatha>
    <gatha type="last">Alaṃ me yogakāmassa, pahitattassa tādino.</gatha>
    <hangnum nr="1071"/>
    <gatha type="1"> ‘‘Umāpupphena samānā, gaganāvabbhachāditā;</gatha>
    <gatha type="last">Nānādijagaṇākiṇṇā , te selā ramayanti maṃ.</gatha>
    <hangnum nr="1072"/>
    <gatha type="1"> ‘‘Anākiṇṇā gahaṭṭhehi, migasaṅghanisevitā;</gatha>
    <gatha type="last">Nānādijagaṇākiṇṇā, te selā ramayanti maṃ.</gatha>
    <hangnum nr="1073"/>
    <gatha type="1"> ‘‘Acchodikā puthusilā, gonaṅgulamigāyutā;</gatha>
    <gatha type="last">Ambusevālasañchannā, te selā ramayanti maṃ.</gatha>
    <hangnum nr="1074"/>
    <gatha type="1"> ‘‘Na pañcaṅgikena turiyena, rati me hoti tādisī;</gatha>
    <gatha type="last">Yathā ekaggacittassa, sammā dhammaṃ vipassato.</gatha>
    <hangnum nr="1075"/>
    <gatha type="1"> ‘‘Kammaṃ  bahukaṃ na kāraye, parivajjeyya janaṃ na uyyame;</gatha>
    <gatha type="last">Ussukko so rasānugiddho, atthaṃ riñcati yo sukhāvaho.</gatha>
    <hangnum nr="1076"/>
    <gatha type="1"> ‘‘Kammaṃ bahukaṃ na kāraye, parivajjeyya anattaneyyametaṃ;</gatha>
    <gatha type="last">Kicchati kāyo kilamati, dukkhito so samathaṃ na vindati.</gatha>
    <hangnum nr="1077"/>
    <gatha type="1"> ‘‘Oṭṭhappahatamattena, attānampi na passati;</gatha>
    <gatha type="last">Patthaddhagīvo carati, ahaṃ seyyoti maññati.</gatha>
    <hangnum nr="1078"/>
    <gatha type="1"> ‘‘Aseyyo seyyasamānaṃ, bālo maññati attānaṃ;</gatha>
    <gatha type="last">Na taṃ viññū pasaṃsanti, patthaddhamānasaṃ naraṃ.</gatha>
    <hangnum nr="1079"/>
    <gatha type="1"> ‘‘Yo  ca seyyohamasmīti, nāhaṃ seyyoti vā pana;</gatha>
    <gatha type="last">Hīno taṃsadiso <note>[tīnohaṃ sadiso (syā.)]</note> vāti, vidhāsu na vikampati.</gatha>
    <hangnum nr="1080"/>
    <gatha type="1"> ‘‘Paññavantaṃ  tathā tādiṃ, sīlesu susamāhitaṃ;</gatha>
    <gatha type="last">Cetosamathamanuttaṃ, tañce viññū pasaṃsare.</gatha>
    <hangnum nr="1081"/>
    <gatha type="1"> ‘‘Yassa  sabrahmacārīsu, gāravo nūpalabbhati;</gatha>
    <gatha type="last">Ārakā hoti saddhammā, nabhato puthavī yathā.</gatha>
    <hangnum nr="1082"/>
    <gatha type="1"> ‘‘Yesañca hiri ottappaṃ, sadā sammā upaṭṭhitaṃ;</gatha>
    <gatha type="last">Virūḷhabrahmacariyā te, tesaṃ khīṇā punabbhavā.</gatha>
    <hangnum nr="1083"/>
    <gatha type="1"> ‘‘Uddhato capalo bhikkhu, paṃsukūlena pāruto;</gatha>
    <gatha type="last">Kapīva sīhacammena, na so tenupasobhati.</gatha>
    <hangnum nr="1084"/>
    <gatha type="1"> ‘‘Anuddhato acapalo, nipako saṃvutindriyo;</gatha>
    <gatha type="last">Sobhati paṃsukūlena, sīhova girigabbhare.</gatha>
    <hangnum nr="1085"/>
    <gatha type="1"> ‘‘Ete sambahulā devā, iddhimanto yasassino;</gatha>
    <gatha type="last">Dasadevasahassāni, sabbe te brahmakāyikā.</gatha>
    <hangnum nr="1086"/>
    <gatha type="1"> ‘‘Dhammasenāpatiṃ vīraṃ, mahājhāyiṃ samāhitaṃ;</gatha>
    <gatha type="last">Sāriputtaṃ namassantā, tiṭṭhanti pañjalīkatā.</gatha>
    <hangnum nr="1087"/>
    <gatha type="1"> ‘‘‘Namo  te purisājañña, namo te purisuttama;</gatha>
    <gatha type="last">Yassa te nābhijānāma, yampi nissāya jhāyati <note>[jhāyasi (ka. aṭṭha.)]</note>.</gatha>
    <hangnum nr="1088"/>
    <gatha type="1"> ‘‘‘Accheraṃ vata buddhānaṃ, gambhīro gocaro sako;</gatha>
    <gatha type="last">Ye mayaṃ nābhijānāma, vālavedhisamāgatā’.</gatha>
    <hangnum nr="1089"/>
    <gatha type="1"> ‘‘Taṃ tathā devakāyehi, pūjitaṃ pūjanārahaṃ;</gatha>
    <gatha type="last">Sāriputtaṃ tadā disvā, kappinassa sitaṃ ahu.</gatha>
    <hangnum nr="1090"/>
    <gatha type="1"> ‘‘Yāvatā buddhakhettamhi, ṭhapayitvā mahāmuniṃ;</gatha>
    <gatha type="last">Dhutaguṇe visiṭṭhohaṃ, sadiso me na vijjati.</gatha>
    <hangnum nr="1091"/>
    <gatha type="1"> ‘‘Pariciṇṇo  mayā satthā, kataṃ buddhassa sāsanaṃ;</gatha>
    <gatha type="last">Ohito garuko bhāro, natthi dāni punabbhavo.</gatha>
    <hangnum nr="1092"/>
    <gatha type="1"> ‘‘Na  cīvare na sayane, bhojane nupalimpati;</gatha>
    <gatha type="2">Gotamo anappameyyo, muḷālapupphaṃ vimalaṃva;</gatha>
    <gatha type="last">Ambunā nekkhammaninno, tibhavābhinissaṭo.</gatha>
    <hangnum nr="1093"/>
    <gatha type="1"> ‘‘Satipaṭṭhānagīvo so, saddhāhattho mahāmuni;</gatha>
    <gatha type="last">Paññāsīso mahāñāṇī, sadā carati nibbuto’’ti.</gatha>
    <centered>… Mahākassapo thero….</centered>
    <centered>Cattālīsanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Cattālīsanipātamhi, mahākassapasavhayo;</gatha>
    <gatha type="last">Ekova thero gāthāyo, cattāsīla duvepi cāti.</gatha>
  </text>
</tree>
