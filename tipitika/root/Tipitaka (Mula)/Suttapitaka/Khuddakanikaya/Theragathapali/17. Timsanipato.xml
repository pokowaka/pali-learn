<?xml version='1.0' encoding='UTF-8'?>
<tree text="17. Ti&#x1E43;sanip&#x101;to" target="text">
  <text>
    <subhead>1. Phussattheragāthā</subhead>
    <hangnum nr="949"/>
    <gatha type="1"> Pāsādike  bahū disvā, bhāvitatte susaṃvute;</gatha>
    <gatha type="last">Isi paṇḍarasagotto <note>[paṇḍarassa gotto (sī.)]</note>, apucchi phussasavhayaṃ.</gatha>
    <hangnum nr="950"/>
    <gatha type="1"> ‘‘Kiṃchandā  kimadhippāyā, kimākappā bhavissare;</gatha>
    <gatha type="last">Anāgatamhi kālamhi, taṃ me akkhāhi pucchito’’.</gatha>
    <hangnum nr="951"/>
    <gatha type="1"> ‘‘Suṇohi vacanaṃ mayhaṃ, isipaṇḍarasavhaya;</gatha>
    <gatha type="last">Sakkaccaṃ upadhārehi, ācikkhissāmyanāgataṃ.</gatha>
    <hangnum nr="952"/>
    <gatha type="1"> ‘‘Kodhanā upanāhī ca, makkhī thambhī saṭhā bahū;</gatha>
    <gatha type="last">Ussukī nānāvādā ca, bhavissanti anāgate.</gatha>
    <hangnum nr="953"/>
    <gatha type="1"> ‘‘Aññātamānino dhamme, gambhīre tīragocarā;</gatha>
    <gatha type="last">Lahukā agaru dhamme, aññamaññamagāravā.</gatha>
    <hangnum nr="954"/>
    <gatha type="1"> ‘‘Bahū ādīnavā loke, uppajjissantyanāgate;</gatha>
    <gatha type="last">Sudesitaṃ imaṃ dhammaṃ, kilesessanti <note>[kilesissanti (sī.), kilisissanti (syā. ka.)]</note> dummatī.</gatha>
    <hangnum nr="955"/>
    <gatha type="1"> ‘‘Guṇahīnāpi saṅghamhi, voharantā visāradā;</gatha>
    <gatha type="last">Balavanto bhavissanti, mukharā assutāvino.</gatha>
    <hangnum nr="956"/>
    <gatha type="1"> ‘‘Guṇavantopi saṅghamhi, voharantā yathātthato;</gatha>
    <gatha type="last">Dubbalā te bhavissanti, hirīmanā anatthikā.</gatha>
    <hangnum nr="957"/>
    <gatha type="1"> ‘‘Rajataṃ jātarūpañca, khettaṃ vatthumajeḷakaṃ;</gatha>
    <gatha type="last">Dāsidāsañca dummedhā, sādiyissantyanāgate.</gatha>
    <hangnum nr="958"/>
    <gatha type="1"> ‘‘Ujjhānasaññino bālā, sīlesu asamāhitā;</gatha>
    <gatha type="last">Unnaḷā vicarissanti, kalahābhiratā magā.</gatha>
    <hangnum nr="959"/>
    <gatha type="1"> ‘‘Uddhatā ca bhavissanti, nīlacīvarapārutā;</gatha>
    <gatha type="last">Kuhā  thaddhā lapā siṅgī, carissantyariyā viya.</gatha>
    <hangnum nr="960"/>
    <gatha type="1"> ‘‘Telasaṇṭhehi kesehi, capalā añjanakkhikā;</gatha>
    <gatha type="last">Rathiyāya gamissanti, dantavaṇṇikapārutā.</gatha>
    <hangnum nr="961"/>
    <gatha type="1"> ‘‘Ajegucchaṃ  vimuttehi, surattaṃ arahaddhajaṃ;</gatha>
    <gatha type="last">Jigucchissanti kāsāvaṃ, odātesu samucchitā <note>[odāte susamucchitā (sī.)]</note>.</gatha>
    <hangnum nr="962"/>
    <gatha type="1"> ‘‘Lābhakāmā bhavissanti, kusītā hīnavīriyā;</gatha>
    <gatha type="last">Kicchantā vanapatthāni, gāmantesu vasissare.</gatha>
    <hangnum nr="963"/>
    <gatha type="1"> ‘‘Ye  ye lābhaṃ labhissanti, micchājīvaratā sadā;</gatha>
    <gatha type="last">Te teva anusikkhantā, bhajissanti asaṃyatā.</gatha>
    <hangnum nr="964"/>
    <gatha type="1"> ‘‘Ye ye alābhino lābhaṃ, na te pujjā bhavissare;</gatha>
    <gatha type="last">Supesalepi te dhīre, sevissanti na te tadā.</gatha>
    <hangnum nr="965"/>
    <gatha type="1"> ‘‘Milakkhurajanaṃ rattaṃ <note>[pilakkharajanaṃ rattaṃ (?)]</note>, garahantā sakaṃ dhajaṃ;</gatha>
    <gatha type="last">Titthiyānaṃ dhajaṃ keci, dhārissantyavadātakaṃ.</gatha>
    <hangnum nr="966"/>
    <gatha type="1"> ‘‘Agāravo ca kāsāve, tadā tesaṃ bhavissati;</gatha>
    <gatha type="last">Paṭisaṅkhā ca kāsāve, bhikkhūnaṃ na bhavissati.</gatha>
    <hangnum nr="967"/>
    <gatha type="1"> ‘‘Abhibhūtassa dukkhena, sallaviddhassa ruppato;</gatha>
    <gatha type="last">Paṭisaṅkhā mahāghorā, nāgassāsi acintiyā.</gatha>
    <hangnum nr="968"/>
    <gatha type="1"> ‘‘Chaddanto hi tadā disvā, surattaṃ arahaddhajaṃ;</gatha>
    <gatha type="last">Tāvadeva bhaṇī gāthā, gajo atthopasaṃhitā’’.</gatha>
    <hangnum nr="969"/>
    <gatha type="1"><note>[dha. pa. 9; jā. 1.2.141; 1.16.122]</note> ‘‘Anikkasāvo  kāsāvaṃ, yo vatthaṃ paridhassati <note>[paridahissati (sī. syā.)]</note>;</gatha>
    <gatha type="last">Apeto damasaccena, na so kāsāvamarahati.</gatha>
    <hangnum nr="970"/>
    <gatha type="1"> ‘‘Yo ca vantakāsāvassa, sīlesu susamāhito;</gatha>
    <gatha type="last">Upeto damasaccena, sa ve kāsāvamarahati.</gatha>
    <hangnum nr="971"/>
    <gatha type="1"> ‘‘Vipannasīlo dummedho, pākaṭo kāmakāriyo;</gatha>
    <gatha type="last">Vibbhantacitto nissukko, na so kāsāvamarahati.</gatha>
    <hangnum nr="972"/>
    <gatha type="1"> ‘‘Yo ca sīlena sampanno, vītarāgo samāhito;</gatha>
    <gatha type="last">Odātamanasaṅkappo, sa ve kāsāvamarahati.</gatha>
    <hangnum nr="973"/>
    <gatha type="1"> ‘‘Uddhato unnaḷo bālo, sīlaṃ yassa na vijjati;</gatha>
    <gatha type="last">Odātakaṃ arahati, kāsāvaṃ kiṃ karissati.</gatha>
    <hangnum nr="974"/>
    <gatha type="1"> ‘‘Bhikkhū  ca bhikkhuniyo ca, duṭṭhacittā anādarā;</gatha>
    <gatha type="last">Tādīnaṃ mettacittānaṃ, niggaṇhissantyanāgate.</gatha>
    <hangnum nr="975"/>
    <gatha type="1"> ‘‘Sikkhāpentāpi therehi, bālā cīvaradhāraṇaṃ;</gatha>
    <gatha type="last">Na suṇissanti dummedhā, pākaṭā kāmakāriyā.</gatha>
    <hangnum nr="976"/>
    <gatha type="1"> ‘‘Te  tathā sikkhitā bālā, aññamaññaṃ agāravā;</gatha>
    <gatha type="last">Nādiyissantupajjhāye, khaḷuṅko viya sārathiṃ.</gatha>
    <hangnum nr="977"/>
    <gatha type="1"> ‘‘Evaṃ anāgataddhānaṃ, paṭipatti bhavissati;</gatha>
    <gatha type="last">Bhikkhūnaṃ bhikkhunīnañca, patte kālamhi pacchime.</gatha>
    <hangnum nr="978"/>
    <gatha type="1"> ‘‘Purā āgacchate etaṃ, anāgataṃ mahabbhayaṃ;</gatha>
    <gatha type="last">Subbacā hotha sakhilā, aññamaññaṃ sagāravā.</gatha>
    <hangnum nr="979"/>
    <gatha type="1"> ‘‘Mettacittā  kāruṇikā, hotha sīlesu saṃvutā;</gatha>
    <gatha type="last">Āraddhavīriyā pahitattā, niccaṃ daḷhaparakkamā.</gatha>
    <hangnum nr="980"/>
    <gatha type="1"> ‘‘Pamādaṃ  bhayato disvā, appamādañca khemato;</gatha>
    <gatha type="last">Bhāvethaṭṭhaṅgikaṃ maggaṃ, phusantā amataṃ pada’’nti.</gatha>
    <centered>… Phusso thero….</centered>
    <subhead>2. Sāriputtattheragāthā</subhead>
    <hangnum nr="981"/>
    <gatha type="1"> ‘‘Yathācārī yathāsato satīmā, yatasaṅkappajjhāyi appamatto;</gatha>
    <gatha type="last">Ajjhattarato samāhitatto, eko santusito tamāhu bhikkhuṃ.</gatha>
    <hangnum nr="982"/>
    <gatha type="1"> ‘‘Allaṃ sukkhaṃ vā bhuñjanto, na bāḷhaṃ suhito siyā;</gatha>
    <gatha type="last">Ūnūdaro mitāhāro, sato bhikkhu paribbaje.</gatha>
    <hangnum nr="983"/>
    <gatha type="1"> ‘‘Cattāro pañca ālope, abhutvā udakaṃ pive;</gatha>
    <gatha type="last">Alaṃ phāsuvihārāya, pahitattassa bhikkhuno.</gatha>
    <hangnum nr="984"/>
    <gatha type="1"> ‘‘Kappiyaṃ taṃ ce chādeti, cīvaraṃ idamatthikaṃ <note>[idamatthitaṃ (sī.)]</note>;</gatha>
    <gatha type="last">Alaṃ phāsuvihārāya, pahitattassa bhikkhuno.</gatha>
    <hangnum nr="985"/>
    <gatha type="1"> ‘‘Pallaṅkena  nisinnassa, jaṇṇuke nābhivassati;</gatha>
    <gatha type="last">Alaṃ phāsuvihārāya, pahitattassa bhikkhuno.</gatha>
    <hangnum nr="986"/>
    <gatha type="1"><note>[saṃ. ni. 4.253; itivu. 53]</note> ‘‘Yo sukhaṃ dukkhato adda, dukkhamaddakkhi sallato;</gatha>
    <gatha type="last">Ubhayantarena <note>[ubhayamantare (sī.)]</note> nāhosi, kena lokasmi kiṃ siyā.</gatha>
    <hangnum nr="987"/>
    <gatha type="1"> ‘‘Mā me kadāci pāpiccho, kusīto hīnavīriyo;</gatha>
    <gatha type="last">Appassuto anādaro, kena lokasmi kiṃ siyā.</gatha>
    <hangnum nr="988"/>
    <gatha type="1"> ‘‘Bahussuto  ca medhāvī, sīlesu susamāhito;</gatha>
    <gatha type="last">Cetosamathamanuyutto, api muddhani tiṭṭhatu.</gatha>
    <hangnum nr="989"/>
    <gatha type="1"> ‘‘Yo papañcamanuyutto, papañcābhirato mago;</gatha>
    <gatha type="last">Virādhayī so nibbānaṃ, yogakkhemaṃ anuttaraṃ.</gatha>
    <hangnum nr="990"/>
    <gatha type="1"> ‘‘Yo ca papañcaṃ hitvāna, nippapañcapathe rato;</gatha>
    <gatha type="last">Ārādhayī so nibbānaṃ, yogakkhemaṃ anuttaraṃ.</gatha>
    <hangnum nr="991"/>
    <gatha type="1"><note>[dha. pa. 98]</note> ‘‘Gāme vā yadi vāraññe, ninne vā yadi vā thale;</gatha>
    <gatha type="last">Yattha arahanto viharanti, taṃ bhūmirāmaṇeyyakaṃ.</gatha>
    <hangnum nr="992"/>
    <gatha type="1"> ‘‘Ramaṇīyāni araññāni, yattha na ramatī jano;</gatha>
    <gatha type="last">Vītarāgā ramissanti, na te kāmagavesino.</gatha>
    <hangnum nr="993"/>
    <gatha type="1"><note>[dha. pa. 76]</note> ‘‘Nidhīnaṃva pavattāraṃ, yaṃ passe vajjadassinaṃ;</gatha>
    <gatha type="2">Niggayhavādiṃ  medhāviṃ, tādisaṃ paṇḍitaṃ bhaje;</gatha>
    <gatha type="last">Tādisaṃ bhajamānassa, seyyo hoti na pāpiyo.</gatha>
    <hangnum nr="994"/>
    <gatha type="1"><note>[dha. pa. 77]</note> ‘‘Ovadeyyānusāseyya, asabbhā ca nivāraye;</gatha>
    <gatha type="last">Satañhi so piyo hoti, asataṃ hoti appiyo.</gatha>
    <hangnum nr="995"/>
    <gatha type="1"> ‘‘Aññassa bhagavā buddho, dhammaṃ desesi cakkhumā;</gatha>
    <gatha type="2">Dhamme  desiyamānamhi, sotamodhesimatthiko;</gatha>
    <gatha type="last">Taṃ me amoghaṃ savanaṃ, vimuttomhi anāsavo.</gatha>
    <hangnum nr="996"/>
    <gatha type="1"> ‘‘Neva pubbenivāsāya, napi dibbassa cakkhuno;</gatha>
    <gatha type="2">Cetopariyāya iddhiyā, cutiyā upapattiyā;</gatha>
    <gatha type="last">Sotadhātuvisuddhiyā, paṇidhī me na vijjati <note>[kathā. 378]</note>.</gatha>
    <hangnum nr="997"/>
    <gatha type="1"> ‘‘Rukkhamūlaṃva  nissāya, muṇḍo saṅghāṭipāruto;</gatha>
    <gatha type="last">Paññāya uttamo thero, upatissova <note>[upatisso ca (sī. ka.)]</note> jhāyati.</gatha>
    <hangnum nr="998"/>
    <gatha type="1"> ‘‘Avitakkaṃ samāpanno, sammāsambuddhasāvako;</gatha>
    <gatha type="last">Ariyena tuṇhībhāvena, upeto hoti tāvade.</gatha>
    <hangnum nr="999"/>
    <gatha type="1"><note>[udā. 24]</note> ‘‘Yathāpi pabbato selo, acalo suppatiṭṭhito;</gatha>
    <gatha type="last">Evaṃ mohakkhayā bhikkhu, pabbatova na vedhati.</gatha>
    <hangnum nr="1000"/>
    <gatha type="1"> ‘‘Anaṅgaṇassa posassa, niccaṃ sucigavesino;</gatha>
    <gatha type="last">Vālaggamattaṃ pāpassa, abbhamattaṃva khāyati.</gatha>
    <hangnum nr="1001"/>
    <gatha type="1"> ‘‘Nābhinandāmi  maraṇaṃ, nābhinandāmi jīvitaṃ;</gatha>
    <gatha type="last">Nikkhipissaṃ imaṃ kāyaṃ, sampajāno patissato.</gatha>
    <hangnum nr="1002"/>
    <gatha type="1"> ‘‘Nābhinandāmi maraṇaṃ, nābhinandāmi jīvitaṃ;</gatha>
    <gatha type="last">Kālañca paṭikaṅkhāmi, nibbisaṃ bhatako yathā.</gatha>
    <hangnum nr="1003"/>
    <gatha type="1"> ‘‘Ubhayena midaṃ maraṇameva, nāmaraṇaṃ pacchā vā pure vā;</gatha>
    <gatha type="last">Paṭipajjatha mā vinassatha, khaṇo vo mā upaccagā.</gatha>
    <hangnum nr="1004"/>
    <gatha type="1"> ‘‘Nagaraṃ yathā paccantaṃ, guttaṃ santarabāhiraṃ;</gatha>
    <gatha type="2">Evaṃ gopetha attānaṃ, khaṇo vo mā upaccagā;</gatha>
    <gatha type="last">Khaṇātītā  hi socanti, nirayamhi samappitā.</gatha>
    <hangnum nr="1005"/>
    <gatha type="1"> ‘‘Upasanto uparato, mantabhāṇī <note>[mattabhāṇī (sī.)]</note> anuddhato;</gatha>
    <gatha type="last">Dhunāti pāpake dhamme, dumapattaṃva māluto.</gatha>
    <hangnum nr="1006"/>
    <gatha type="1"> ‘‘Upasanto uparato, mantabhāṇī anuddhato;</gatha>
    <gatha type="last">Appāsi <note>[abbahi (syā.), abhāsi (?)]</note> pāpake dhamme, dumapattaṃva māluto.</gatha>
    <hangnum nr="1007"/>
    <gatha type="1"> ‘‘Upasanto  anāyāso, vippasanno anāvilo;</gatha>
    <gatha type="last">Kalyāṇasīlo medhāvī, dukkhassantakaro siyā.</gatha>
    <hangnum nr="1008"/>
    <gatha type="1"> ‘‘Na vissase ekatiyesu evaṃ, agārisu pabbajitesu cāpi;</gatha>
    <gatha type="last">Sādhūpi hutvā na asādhu honti, asādhu hutvā puna sādhu honti.</gatha>
    <hangnum nr="1009"/>
    <gatha type="1"> ‘‘Kāmacchando  ca byāpādo, thinamiddhañca bhikkhuno;</gatha>
    <gatha type="last">Uddhaccaṃ vicikicchā ca, pañcete cittakelisā.</gatha>
    <hangnum nr="1010"/>
    <gatha type="1"> ‘‘Yassa sakkariyamānassa, asakkārena cūbhayaṃ;</gatha>
    <gatha type="last">Samādhi na vikampati, appamādavihārino.</gatha>
    <hangnum nr="1011"/>
    <gatha type="1"> ‘‘Taṃ jhāyinaṃ sātatikaṃ, sukhumadiṭṭhivipassakaṃ;</gatha>
    <gatha type="last">Upādānakkhayārāmaṃ, āhu sappuriso iti.</gatha>
    <hangnum nr="1012"/>
    <gatha type="1"> ‘‘Mahāsamuddo pathavī, pabbato anilopi ca;</gatha>
    <gatha type="last">Upamāya na yujjanti, satthu varavimuttiyā.</gatha>
    <hangnum nr="1013"/>
    <gatha type="1"> ‘‘Cakkānuvattako  thero, mahāñāṇī samāhito;</gatha>
    <gatha type="last">Pathavāpaggisamāno, na rajjati na dussati.</gatha>
    <hangnum nr="1014"/>
    <gatha type="1"> ‘‘Paññāpāramitaṃ patto, mahābuddhi mahāmati;</gatha>
    <gatha type="last">Ajaḷo jaḷasamāno, sadā carati nibbuto.</gatha>
    <hangnum nr="1015"/>
    <gatha type="1"> ‘‘Pariciṇṇo mayā satthā…pe… bhavanetti samūhatā.</gatha>
    <hangnum nr="1016"/>
    <gatha type="1"> ‘‘Sampādethappamādena , esā me anusāsanī;</gatha>
    <gatha type="last">Handāhaṃ parinibbissaṃ, vippamuttomhi sabbadhī’’ti.</gatha>
    <centered>… Sāriputto thero….</centered>
    <subhead>3. Ānandattheragāthā</subhead>
    <hangnum nr="1017"/>
    <gatha type="1"> ‘‘Pisuṇena ca kodhanena ca, maccharinā ca vibhūtanandinā;</gatha>
    <gatha type="last">Sakhitaṃ na kareyya paṇḍito, pāpo kāpurisena saṅgamo.</gatha>
    <hangnum nr="1018"/>
    <gatha type="1"> ‘‘Saddhena ca pesalena ca, paññavatā bahussutena ca;</gatha>
    <gatha type="last">Sakhitaṃ kareyya paṇḍito, bhaddo sappurisena saṅgamo.</gatha>
    <hangnum nr="1019"/>
    <gatha type="1"> ‘‘Passa cittakataṃ bimbaṃ…pe… yassa natthi dhuvaṃ ṭhiti.</gatha>
    <hangnum nr="1020"/>
    <gatha type="1"> ‘‘Passa cittakataṃ bimbaṃ…pe… vatthehi sobhati.</gatha>
    <hangnum nr="1021"/>
    <gatha type="1"> ‘‘Alattakakatā  …pe… no ca pāragavesino.</gatha>
    <hangnum nr="1022"/>
    <gatha type="1"> ‘‘Aṭṭhapadakatā…pe… no ca pāragavesino.</gatha>
    <hangnum nr="1023"/>
    <gatha type="1"> ‘‘Añjanīva navā…pe… no ca pāragavesino.</gatha>
    <hangnum nr="1024"/>
    <gatha type="1"> ‘‘Bahussuto cittakathī, buddhassa paricārako;</gatha>
    <gatha type="last">Pannabhāro visaññutto, seyyaṃ kappeti gotamo.</gatha>
    <hangnum nr="1025"/>
    <gatha type="1"> ‘‘Khīṇāsavo visaññutto, saṅgātīto sunibbuto;</gatha>
    <gatha type="last">Dhāreti antimaṃ dehaṃ, jātimaraṇapāragū.</gatha>
    <hangnum nr="1026"/>
    <gatha type="1"> ‘‘Yasmiṃ  patiṭṭhitā dhammā, buddhassādiccabandhuno;</gatha>
    <gatha type="last">Nibbānagamane magge, soyaṃ tiṭṭhati gotamo.</gatha>
    <hangnum nr="1027"/>
    <gatha type="1"> ‘‘Dvāsīti  buddhato gaṇhiṃ, dve sahassāni bhikkhuto;</gatha>
    <gatha type="last">Caturāsītisahassāni, ye me dhammā pavattino.</gatha>
    <hangnum nr="1028"/>
    <gatha type="1"> ‘‘Appassutāyaṃ puriso, balibaddova jīrati;</gatha>
    <gatha type="last">Maṃsāni tassa vaḍḍhanti, paññā tassa na vaḍḍhati.</gatha>
    <hangnum nr="1029"/>
    <gatha type="1"> ‘‘Bahussuto appassutaṃ, yo sutenātimaññati;</gatha>
    <gatha type="last">Andho padīpadhārova, tatheva paṭibhāti maṃ.</gatha>
    <hangnum nr="1030"/>
    <gatha type="1"> ‘‘Bahussutaṃ upāseyya, sutañca na vināsaye;</gatha>
    <gatha type="last">Taṃ mūlaṃ brahmacariyassa, tasmā dhammadharo siyā.</gatha>
    <hangnum nr="1031"/>
    <gatha type="1"> ‘‘Pubbāparaññū atthaññū, niruttipadakovido;</gatha>
    <gatha type="last">Suggahītañca gaṇhāti, atthañcopaparikkhati.</gatha>
    <hangnum nr="1032"/>
    <gatha type="1"> ‘‘Khantyā  chandikato <note>[khantiyā chandito (?)]</note> hoti, ussahitvā tuleti taṃ;</gatha>
    <gatha type="last">Samaye so padahati, ajjhattaṃ susamāhito.</gatha>
    <hangnum nr="1033"/>
    <gatha type="1"> ‘‘Bahussutaṃ dhammadharaṃ, sappaññaṃ buddhasāvakaṃ;</gatha>
    <gatha type="last">Dhammaviññāṇamākaṅkhaṃ, taṃ bhajetha tathāvidhaṃ.</gatha>
    <hangnum nr="1034"/>
    <gatha type="1"> ‘‘Bahussuto dhammadharo, kosārakkho mahesino;</gatha>
    <gatha type="last">Cakkhu sabbassa lokassa, pūjanīyo bahussuto.</gatha>
    <hangnum nr="1035"/>
    <gatha type="1"> ‘‘Dhammārāmo dhammarato, dhammaṃ anuvicintayaṃ;</gatha>
    <gatha type="last">Dhammaṃ anussaraṃ bhikkhu, saddhammā na parihāyati.</gatha>
    <hangnum nr="1036"/>
    <gatha type="1"> ‘‘Kāyamaccheragaruno <note>[garuko (sī.)]</note>, hiyyamāne <note>[hiyyamāno (sī.)]</note> anuṭṭhahe;</gatha>
    <gatha type="last">Sarīrasukhagiddhassa, kuto samaṇaphāsutā.</gatha>
    <hangnum nr="1037"/>
    <gatha type="1"> ‘‘Na  pakkhanti disā sabbā, dhammā na paṭibhanti maṃ;</gatha>
    <gatha type="last">Gate kalyāṇamittamhi, andhakāraṃva khāyati.</gatha>
    <hangnum nr="1038"/>
    <gatha type="1"> ‘‘Abbhatītasahāyassa, atītagatasatthuno;</gatha>
    <gatha type="last">Natthi etādisaṃ mittaṃ, yathā kāyagatā sati.</gatha>
    <hangnum nr="1039"/>
    <gatha type="1"> ‘‘Ye purāṇā atītā te, navehi na sameti me;</gatha>
    <gatha type="last">Svajja ekova jhāyāmi, vassupetova pakkhimā.</gatha>
    <hangnum nr="1040"/>
    <gatha type="1"> ‘‘Dassanāya abhikkante, nānāverajjake bahū;</gatha>
    <gatha type="last">Mā vārayittha sotāro, passantu samayo mamaṃ.</gatha>
    <hangnum nr="1041"/>
    <gatha type="1"> ‘‘Dassanāya  abhikkante, nānāverajjake puthu;</gatha>
    <gatha type="last">Karoti satthā okāsaṃ, na nivāreti cakkhumā.</gatha>
    <hangnum nr="1042"/>
    <gatha type="1"> ‘‘Paṇṇavīsativassāni, sekhabhūtassa me sato;</gatha>
    <gatha type="last">Na kāmasaññā uppajji, passa dhammasudhammataṃ.</gatha>
    <hangnum nr="1043"/>
    <gatha type="1"> ‘‘Paṇṇavīsativassāni, sekhabhūtassa me sato;</gatha>
    <gatha type="last">Na dosasaññā uppajji, passa dhammasudhammataṃ.</gatha>
    <hangnum nr="1044"/>
    <gatha type="1"> ‘‘Paṇṇavīsativassāni, bhagavantaṃ upaṭṭhahiṃ;</gatha>
    <gatha type="last">Mettena kāyakammena, chāyāva anapāyinī <note>[anupāyinī (syā. ka.)]</note>.</gatha>
    <hangnum nr="1045"/>
    <gatha type="1"> ‘‘Paṇṇavīsativassāni, bhagavantaṃ upaṭṭhahiṃ;</gatha>
    <gatha type="last">Mettena vacīkammena, chāyāva anapāyinī.</gatha>
    <hangnum nr="1046"/>
    <gatha type="1"> ‘‘Paṇṇavīsativassāni, bhagavantaṃ upaṭṭhahiṃ;</gatha>
    <gatha type="last">Mettena manokammena, chāyāva anapāyinī.</gatha>
    <hangnum nr="1047"/>
    <gatha type="1"> ‘‘Buddhassa  caṅkamantassa, piṭṭhito anucaṅkamiṃ;</gatha>
    <gatha type="last">Dhamme desiyamānamhi, ñāṇaṃ me udapajjatha.</gatha>
    <hangnum nr="1048"/>
    <gatha type="1"> ‘‘Ahaṃ sakaraṇīyomhi, sekho appattamānaso;</gatha>
    <gatha type="last">Satthu ca parinibbānaṃ, yo amhaṃ anukampako.</gatha>
    <hangnum nr="1049"/>
    <gatha type="1"> ‘‘Tadāsi  yaṃ bhiṃsanakaṃ, tadāsi lomahaṃsanaṃ;</gatha>
    <gatha type="last">Sabbākāravarūpete, sambuddhe parinibbute.</gatha>
    <hangnum nr="1050"/>
    <gatha type="1"> ‘‘Bahussuto dhammadharo, kosārakkho mahesino;</gatha>
    <gatha type="last">Cakkhu sabbassa lokassa, ānando parinibbuto.</gatha>
    <hangnum nr="1051"/>
    <gatha type="1"> ‘‘Bahussuto dhammadharo, kosārakkho mahesino;</gatha>
    <gatha type="last">Cakkhu sabbassa lokassa, andhakāre tamonudo.</gatha>
    <hangnum nr="1052"/>
    <gatha type="1"> ‘‘Gatimanto satimanto, dhitimanto ca yo isi;</gatha>
    <gatha type="last">Saddhammadhārako thero, ānando ratanākaro.</gatha>
    <hangnum nr="1053"/>
    <gatha type="1"> ‘‘Pariciṇṇo mayā satthā, kataṃ buddhassa sāsanaṃ;</gatha>
    <gatha type="last">Ohito garuko bhāro, natthi dāni punabbhavo’’ti.</gatha>
    <centered>… Ānando thero….</centered>
    <centered>Tiṃsanipāto niṭṭhito.</centered>
    <paragraph>Tatruddānaṃ –</paragraph>
    <gatha type="1">Phussopatisso ānando, tayotime pakittitā;</gatha>
    <gatha type="last">Gāthāyo tattha saṅkhātā, sataṃ pañca ca uttarīti;</gatha>
  </text>
</tree>
