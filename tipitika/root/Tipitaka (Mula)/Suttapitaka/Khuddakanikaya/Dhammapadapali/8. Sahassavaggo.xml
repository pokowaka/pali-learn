<?xml version='1.0' encoding='UTF-8'?>
<tree text="8. Sahassavaggo" target="text">
  <text>
    <hangnum nr="100"/>
    <gatha type="1"> Sahassamapi  ce vācā, anatthapadasaṃhitā;</gatha>
    <gatha type="last">Ekaṃ atthapadaṃ seyyo, yaṃ sutvā upasammati.</gatha>
    <hangnum nr="101"/>
    <gatha type="1"> Sahassamapi ce gāthā, anatthapadasaṃhitā;</gatha>
    <gatha type="last">Ekaṃ gāthāpadaṃ seyyo, yaṃ sutvā upasammati.</gatha>
    <hangnum nr="102"/>
    <gatha type="1"> Yo ca gāthā sataṃ bhāse, anatthapadasaṃhitā <note>[anatthapadasañhitaṃ (ka.) visesanaṃ hetaṃ gāthātipadassa]</note>;</gatha>
    <gatha type="last">Ekaṃ dhammapadaṃ seyyo, yaṃ sutvā upasammati.</gatha>
    <hangnum nr="103"/>
    <gatha type="1"> Yo sahassaṃ sahassena, saṅgāme mānuse jine;</gatha>
    <gatha type="last">Ekañca jeyyamattānaṃ <note>[attānaṃ (sī. pī.)]</note>, sa ve saṅgāmajuttamo.</gatha>
    <hangnum nr="104"/>
    <gatha type="1"> Attā  have jitaṃ seyyo, yā cāyaṃ itarā pajā;</gatha>
    <gatha type="last">Attadantassa posassa, niccaṃ saññatacārino.</gatha>
    <hangnum nr="105"/>
    <gatha type="1"> Neva devo na gandhabbo, na māro saha brahmunā;</gatha>
    <gatha type="last">Jitaṃ apajitaṃ kayirā, tathārūpassa jantuno.</gatha>
    <hangnum nr="106"/>
    <gatha type="1"> Māse  māse sahassena, yo yajetha sataṃ samaṃ;</gatha>
    <gatha type="2">Ekañca bhāvitattānaṃ, muhuttamapi pūjaye;</gatha>
    <gatha type="last">Sāyeva pūjanā seyyo, yañce vassasataṃ hutaṃ.</gatha>
    <hangnum nr="107"/>
    <gatha type="1"> Yo ca vassasataṃ jantu, aggiṃ paricare vane;</gatha>
    <gatha type="2">Ekañca bhāvitattānaṃ, muhuttamapi pūjaye;</gatha>
    <gatha type="last">Sāyeva pūjanā seyyo, yañce vassasataṃ hutaṃ.</gatha>
    <hangnum nr="108"/>
    <gatha type="1"> Yaṃ  kiñci yiṭṭhaṃ va hutaṃ va <note>[yiṭṭhañca hutañca (ka.)]</note> loke, saṃvaccharaṃ yajetha puññapekkho;</gatha>
    <gatha type="last">Sabbampi taṃ na catubhāgameti, abhivādanā ujjugatesu seyyo.</gatha>
    <hangnum nr="109"/>
    <gatha type="1"> Abhivādanasīlissa, niccaṃ vuḍḍhāpacāyino <note>[vaddhāpacāyino (sī. pī.)]</note>;</gatha>
    <gatha type="last">Cattāro dhammā vaḍḍhanti, āyu vaṇṇo sukhaṃ balaṃ.</gatha>
    <hangnum nr="110"/>
    <gatha type="1"> Yo ca vassasataṃ jīve, dussīlo asamāhito;</gatha>
    <gatha type="last">Ekāhaṃ jīvitaṃ seyyo, sīlavantassa jhāyino.</gatha>
    <hangnum nr="111"/>
    <gatha type="1"> Yo ca vassasataṃ jīve, duppañño asamāhito;</gatha>
    <gatha type="last">Ekāhaṃ jīvitaṃ seyyo, paññavantassa jhāyino.</gatha>
    <hangnum nr="112"/>
    <gatha type="1"> Yo  ca vassasataṃ jīve, kusīto hīnavīriyo;</gatha>
    <gatha type="last">Ekāhaṃ jīvitaṃ seyyo, vīriyamārabhato daḷhaṃ.</gatha>
    <hangnum nr="113"/>
    <gatha type="1"> Yo  ca vassasataṃ jīve, apassaṃ udayabbayaṃ;</gatha>
    <gatha type="last">Ekāhaṃ jīvitaṃ seyyo, passato udayabbayaṃ.</gatha>
    <hangnum nr="114"/>
    <gatha type="1"> Yo  ca vassasataṃ jīve, apassaṃ amataṃ padaṃ;</gatha>
    <gatha type="last">Ekāhaṃ jīvitaṃ seyyo, passato amataṃ padaṃ.</gatha>
    <hangnum nr="115"/>
    <gatha type="1"> Yo ca vassasataṃ jīve, apassaṃ dhammamuttamaṃ;</gatha>
    <gatha type="last">Ekāhaṃ jīvitaṃ seyyo, passato dhammamuttamaṃ.</gatha>
    <centered>Sahassavaggo aṭṭhamo niṭṭhito.</centered>
  </text>
</tree>
