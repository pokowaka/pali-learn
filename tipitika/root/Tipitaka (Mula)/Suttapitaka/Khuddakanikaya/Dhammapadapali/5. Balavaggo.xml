<?xml version='1.0' encoding='UTF-8'?>
<tree text="5. B&#x101;lavaggo" target="text">
  <text>
    <hangnum nr="60"/>
    <gatha type="1"> Dīghā  jāgarato ratti, dīghaṃ santassa yojanaṃ;</gatha>
    <gatha type="last">Dīgho bālānaṃ saṃsāro, saddhammaṃ avijānataṃ.</gatha>
    <hangnum nr="61"/>
    <gatha type="1"> Carañce nādhigaccheyya, seyyaṃ sadisamattano;</gatha>
    <gatha type="last">Ekacariyaṃ <note>[ekacariyaṃ (ka.)]</note> daḷhaṃ kayirā, natthi bāle sahāyatā.</gatha>
    <hangnum nr="62"/>
    <gatha type="1"> Puttā matthi dhanammatthi <note>[puttamatthi dhanamatthi (ka.)]</note>, iti bālo vihaññati;</gatha>
    <gatha type="last">Attā hi <note>[attāpi (?)]</note> attano natthi, kuto puttā kuto dhanaṃ.</gatha>
    <hangnum nr="63"/>
    <gatha type="1"> Yo bālo maññati bālyaṃ, paṇḍito vāpi tena so;</gatha>
    <gatha type="last">Bālo ca paṇḍitamānī, sa ve ‘‘bālo’’ti vuccati.</gatha>
    <hangnum nr="64"/>
    <gatha type="1"> Yāvajīvampi ce bālo, paṇḍitaṃ payirupāsati;</gatha>
    <gatha type="last">Na so dhammaṃ vijānāti, dabbī sūparasaṃ yathā.</gatha>
    <hangnum nr="65"/>
    <gatha type="1"> Muhuttamapi  ce viññū, paṇḍitaṃ payirupāsati;</gatha>
    <gatha type="last">Khippaṃ dhammaṃ vijānāti, jivhā sūparasaṃ yathā.</gatha>
    <hangnum nr="66"/>
    <gatha type="1"> Caranti bālā dummedhā, amitteneva attanā;</gatha>
    <gatha type="last">Karontā pāpakaṃ kammaṃ, yaṃ hoti kaṭukapphalaṃ.</gatha>
    <hangnum nr="67"/>
    <gatha type="1"> Na  taṃ kammaṃ kataṃ sādhu, yaṃ katvā anutappati;</gatha>
    <gatha type="last">Yassa assumukho rodaṃ, vipākaṃ paṭisevati.</gatha>
    <hangnum nr="68"/>
    <gatha type="1"> Tañca  kammaṃ kataṃ sādhu, yaṃ katvā nānutappati;</gatha>
    <gatha type="last">Yassa patīto sumano, vipākaṃ paṭisevati.</gatha>
    <hangnum nr="69"/>
    <gatha type="1"> Madhuvā <note>[madhuṃ vā (dī. ni. ṭīkā 1)]</note> maññati bālo, yāva pāpaṃ na paccati;</gatha>
    <gatha type="last">Yadā ca paccati pāpaṃ, bālo <note>[atha bālo (sī. syā.) atha (?)]</note> dukkhaṃ nigacchati.</gatha>
    <hangnum nr="70"/>
    <gatha type="1"> Māse māse kusaggena, bālo bhuñjeyya bhojanaṃ;</gatha>
    <gatha type="last">Na so saṅkhātadhammānaṃ <note>[saṅkhatadhammānaṃ (sī. pī. ka.)]</note>, kalaṃ agghati soḷasiṃ.</gatha>
    <hangnum nr="71"/>
    <gatha type="1"> Na hi pāpaṃ kataṃ kammaṃ, sajju khīraṃva muccati;</gatha>
    <gatha type="last">Ḍahantaṃ bālamanveti, bhasmacchannova <note>[bhasmāchannova (sī. pī. ka.)]</note> pāvako.</gatha>
    <hangnum nr="72"/>
    <gatha type="1"> Yāvadeva anatthāya, ñattaṃ <note>[ñātaṃ (?)]</note> bālassa jāyati;</gatha>
    <gatha type="last">Hanti bālassa sukkaṃsaṃ, muddhamassa vipātayaṃ.</gatha>
    <hangnum nr="73"/>
    <gatha type="1"> Asantaṃ  bhāvanamiccheyya <note>[asantaṃ bhāvamiccheyya (syā.), asantabhāvanamiccheyya (ka.)]</note>, purekkhārañca bhikkhusu;</gatha>
    <gatha type="last">Āvāsesu ca issariyaṃ, pūjā parakulesu ca.</gatha>
    <hangnum nr="74"/>
    <gatha type="1"> Mameva  kata maññantu, gihīpabbajitā ubho;</gatha>
    <gatha type="2">Mamevātivasā assu, kiccākiccesu kismici;</gatha>
    <gatha type="last">Iti bālassa saṅkappo, icchā māno ca vaḍḍhati.</gatha>
    <hangnum nr="75"/>
    <gatha type="1"> Aññā hi lābhūpanisā, aññā nibbānagāminī;</gatha>
    <gatha type="2">Evametaṃ abhiññāya, bhikkhu buddhassa sāvako;</gatha>
    <gatha type="last">Sakkāraṃ nābhinandeyya, vivekamanubrūhaye.</gatha>
    <centered>Bālavaggo pañcamo niṭṭhito.</centered>
  </text>
</tree>
