<?xml version='1.0' encoding='UTF-8'?>
<tree text="9. P&#x101;pavaggo" target="text">
  <text>
    <hangnum nr="116"/>
    <gatha type="1"> Abhittharetha  kalyāṇe, pāpā cittaṃ nivāraye;</gatha>
    <gatha type="last">Dandhañhi karoto puññaṃ, pāpasmiṃ ramatī mano.</gatha>
    <hangnum nr="117"/>
    <gatha type="1"> Pāpañce puriso kayirā, na naṃ <note>[na taṃ (sī. pī.)]</note> kayirā punappunaṃ;</gatha>
    <gatha type="last">Na tamhi chandaṃ kayirātha, dukkho pāpassa uccayo.</gatha>
    <hangnum nr="118"/>
    <gatha type="1"> Puññañce puriso kayirā, kayirā naṃ <note>[kayirāthetaṃ (sī. syā.), kayirāthenaṃ (pī.)]</note> punappunaṃ;</gatha>
    <gatha type="last">Tamhi chandaṃ kayirātha, sukho puññassa uccayo.</gatha>
    <hangnum nr="119"/>
    <gatha type="1"> Pāpopi  passati bhadraṃ, yāva pāpaṃ na paccati;</gatha>
    <gatha type="last">Yadā ca paccati pāpaṃ, atha pāpo pāpāni <note>[atha pāpāni (?)]</note> passati.</gatha>
    <hangnum nr="120"/>
    <gatha type="1"> Bhadropi  passati pāpaṃ, yāva bhadraṃ na paccati;</gatha>
    <gatha type="last">Yadā ca paccati bhadraṃ, atha bhadro bhadrāni <note>[atha bhadrāni (?)]</note> passati.</gatha>
    <hangnum nr="121"/>
    <gatha type="1"> Māvamaññetha <note>[māppamaññetha (sī. syā. pī.)]</note> pāpassa, na mantaṃ <note>[na maṃ taṃ (sī. pī.), na mattaṃ (syā.)]</note> āgamissati;</gatha>
    <gatha type="2">Udabindunipātena, udakumbhopi pūrati;</gatha>
    <gatha type="last">Bālo pūrati <note>[pūrati bālo (sī. ka.), āpūrati bālo (syā.)]</note> pāpassa, thokaṃ thokampi <note>[thoka thokampi (sī. pī.)]</note> ācinaṃ.</gatha>
    <hangnum nr="122"/>
    <gatha type="1"> Māvamaññetha puññassa, na mantaṃ āgamissati;</gatha>
    <gatha type="2">Udabindunipātena, udakumbhopi pūrati;</gatha>
    <gatha type="last">Dhīro pūrati puññassa, thokaṃ thokampi ācinaṃ.</gatha>
    <hangnum nr="123"/>
    <gatha type="1"> Vāṇijova bhayaṃ maggaṃ, appasattho mahaddhano;</gatha>
    <gatha type="last">Visaṃ jīvitukāmova, pāpāni parivajjaye.</gatha>
    <hangnum nr="124"/>
    <gatha type="1"> Pāṇimhi  ce vaṇo nāssa, hareyya pāṇinā visaṃ;</gatha>
    <gatha type="last">Nābbaṇaṃ visamanveti, natthi pāpaṃ akubbato.</gatha>
    <hangnum nr="125"/>
    <gatha type="1"> Yo  appaduṭṭhassa narassa dussati, suddhassa posassa anaṅgaṇassa;</gatha>
    <gatha type="last">Tameva bālaṃ pacceti pāpaṃ, sukhumo rajo paṭivātaṃva khitto.</gatha>
    <hangnum nr="126"/>
    <gatha type="1"> Gabbhameke uppajjanti, nirayaṃ pāpakammino;</gatha>
    <gatha type="last">Saggaṃ sugatino yanti, parinibbanti anāsavā.</gatha>
    <hangnum nr="127"/>
    <gatha type="1"> Na  antalikkhe na samuddamajjhe, na pabbatānaṃ vivaraṃ pavissa <note>[pavisaṃ (syā.)]</note>;</gatha>
    <gatha type="last">Na  vijjatī <note>[na vijjati (ka. sī. pī. ka.)]</note> so jagatippadeso, yatthaṭṭhito <note>[yatraṭṭhito (syā.)]</note> mucceyya pāpakammā.</gatha>
    <hangnum nr="128"/>
    <gatha type="1"> Na antalikkhe na samuddamajjhe, na pabbatānaṃ vivaraṃ pavissa;</gatha>
    <gatha type="last">Na vijjatī so jagatippadeso, yatthaṭṭhitaṃ <note>[yatraṭṭhitaṃ (syā.)]</note> nappasaheyya maccu.</gatha>
    <centered>Pāpavaggo navamo niṭṭhito.</centered>
  </text>
</tree>
