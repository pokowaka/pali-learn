<?xml version='1.0' encoding='UTF-8'?>
<tree text="12. Attavaggo" target="text">
  <text>
    <hangnum nr="157"/>
    <gatha type="1"> Attānañce  piyaṃ jaññā, rakkheyya naṃ surakkhitaṃ;</gatha>
    <gatha type="last">Tiṇṇaṃ aññataraṃ yāmaṃ, paṭijaggeyya paṇḍito.</gatha>
    <hangnum nr="158"/>
    <gatha type="1"> Attānameva paṭhamaṃ, patirūpe nivesaye;</gatha>
    <gatha type="last">Athaññamanusāseyya, na kilisseyya paṇḍito.</gatha>
    <hangnum nr="159"/>
    <gatha type="1"> Attānaṃ  ce tathā kayirā, yathāññamanusāsati;</gatha>
    <gatha type="last">Sudanto vata dametha, attā hi kira duddamo.</gatha>
    <hangnum nr="160"/>
    <gatha type="1"> Attā hi attano nātho, ko hi nātho paro siyā;</gatha>
    <gatha type="last">Attanā hi sudantena, nāthaṃ labhati dullabhaṃ.</gatha>
    <hangnum nr="161"/>
    <gatha type="1"> Attanā hi kataṃ pāpaṃ, attajaṃ attasambhavaṃ;</gatha>
    <gatha type="last">Abhimatthati <note>[abhimantati (sī. pī.)]</note> dummedhaṃ, vajiraṃ vasmamayaṃ <note>[vajiraṃva’mhamayaṃ (syā. ka.)]</note> maṇiṃ.</gatha>
    <hangnum nr="162"/>
    <gatha type="1"> Yassa  accantadussīlyaṃ, māluvā sālamivotthataṃ;</gatha>
    <gatha type="last">Karoti so tathattānaṃ, yathā naṃ icchatī diso.</gatha>
    <hangnum nr="163"/>
    <gatha type="1"> Sukarāni  asādhūni, attano ahitāni ca;</gatha>
    <gatha type="last">Yaṃ ve hitañca sādhuñca, taṃ ve paramadukkaraṃ.</gatha>
    <hangnum nr="164"/>
    <gatha type="1"> Yo sāsanaṃ arahataṃ, ariyānaṃ dhammajīvinaṃ;</gatha>
    <gatha type="2">Paṭikkosati dummedho, diṭṭhiṃ nissāya pāpikaṃ;</gatha>
    <gatha type="last">Phalāni kaṭṭhakasseva, attaghātāya <note>[attaghaññāya (sī. syā. pī.)]</note> phallati.</gatha>
    <hangnum nr="165"/>
    <gatha type="1"> Attanā  hi <note>[attanāva (sī. syā. pī.)]</note> kataṃ pāpaṃ, attanā saṃkilissati;</gatha>
    <gatha type="2">Attanā akataṃ pāpaṃ, attanāva visujjhati;</gatha>
    <gatha type="last">Suddhī asuddhi paccattaṃ, nāñño aññaṃ <note>[nāññamañño(sī.)]</note> visodhaye.</gatha>
    <hangnum nr="166"/>
    <gatha type="1"> Attadatthaṃ  paratthena, bahunāpi na hāpaye;</gatha>
    <gatha type="last">Attadatthamabhiññāya, sadatthapasuto siyā.</gatha>
    <centered>Attavaggo dvādasamo niṭṭhito.</centered>
  </text>
</tree>
