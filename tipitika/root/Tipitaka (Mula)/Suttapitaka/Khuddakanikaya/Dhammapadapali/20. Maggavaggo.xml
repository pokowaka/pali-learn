<?xml version='1.0' encoding='UTF-8'?>
<tree text="20. Maggavaggo" target="text">
  <text>
    <hangnum nr="273"/>
    <gatha type="1"> Maggānaṭṭhaṅgiko  seṭṭho, saccānaṃ caturo padā;</gatha>
    <gatha type="last">Virāgo seṭṭho dhammānaṃ, dvipadānañca cakkhumā.</gatha>
    <hangnum nr="274"/>
    <gatha type="1"> Eseva <note>[esova (sī. pī.)]</note> maggo natthañño, dassanassa visuddhiyā;</gatha>
    <gatha type="last">Etañhi tumhe paṭipajjatha, mārassetaṃ pamohanaṃ.</gatha>
    <hangnum nr="275"/>
    <gatha type="1"> Etañhi tumhe paṭipannā, dukkhassantaṃ karissatha;</gatha>
    <gatha type="last">Akkhāto vo <note>[akkhāto ve (sī. pī.)]</note> mayā maggo, aññāya sallakantanaṃ <note>[sallasanthanaṃ (sī. pī.), sallasatthanaṃ (syā.)]</note>.</gatha>
    <hangnum nr="276"/>
    <gatha type="1"> Tumhehi kiccamātappaṃ, akkhātāro tathāgatā;</gatha>
    <gatha type="last">Paṭipannā pamokkhanti, jhāyino mārabandhanā.</gatha>
    <hangnum nr="277"/>
    <gatha type="1"> ‘‘Sabbe  saṅkhārā aniccā’’ti, yadā paññāya passati;</gatha>
    <gatha type="last">Atha  nibbindati dukkhe, esa maggo visuddhiyā.</gatha>
    <hangnum nr="278"/>
    <gatha type="1"> ‘‘Sabbe saṅkhārā dukkhā’’ti, yadā paññāya passati;</gatha>
    <gatha type="last">Atha nibbindati dukkhe, esa maggo visuddhiyā.</gatha>
    <hangnum nr="279"/>
    <gatha type="1"> ‘‘Sabbe dhammā anattā’’ti, yadā paññāya passati;</gatha>
    <gatha type="last">Atha nibbindati dukkhe, esa maggo visuddhiyā.</gatha>
    <hangnum nr="280"/>
    <gatha type="1"> Uṭṭhānakālamhi anuṭṭhahāno, yuvā balī ālasiyaṃ upeto;</gatha>
    <gatha type="last">Saṃsannasaṅkappamano <note>[asampannasaṅkappamano (ka.)]</note> kusīto, paññāya maggaṃ alaso na vindati.</gatha>
    <hangnum nr="281"/>
    <gatha type="1"> Vācānurakkhī  manasā susaṃvuto, kāyena ca nākusalaṃ kayirā <note>[akusalaṃ na kayirā (sī. syā. kaṃ. pī.)]</note>;</gatha>
    <gatha type="last">Ete tayo kammapathe visodhaye, ārādhaye maggamisippaveditaṃ.</gatha>
    <hangnum nr="282"/>
    <gatha type="1"> Yogā ve jāyatī <note>[jāyate (katthaci)]</note> bhūri, ayogā bhūrisaṅkhayo;</gatha>
    <gatha type="2">Etaṃ dvedhāpathaṃ ñatvā, bhavāya vibhavāya ca;</gatha>
    <gatha type="last">Tathāttānaṃ niveseyya, yathā bhūri pavaḍḍhati.</gatha>
    <hangnum nr="283"/>
    <gatha type="1"> Vanaṃ  chindatha mā rukkhaṃ, vanato jāyate bhayaṃ;</gatha>
    <gatha type="last">Chetvā vanañca vanathañca, nibbanā hotha bhikkhavo.</gatha>
    <hangnum nr="284"/>
    <gatha type="1"> Yāva hi vanatho na chijjati, aṇumattopi narassa nārisu;</gatha>
    <gatha type="last">Paṭibaddhamanova <note>[paṭibandhamanova (ka.)]</note> tāva so, vaccho khīrapakova <note>[khīrapānova (pī.)]</note> mātari.</gatha>
    <hangnum nr="285"/>
    <gatha type="1"> Ucchinda  sinehamattano kumudaṃ sāradikaṃva <note>[pāṇinā]</note>;</gatha>
    <gatha type="last">Santimaggameva brūhaya, nibbānaṃ sugatena desitaṃ.</gatha>
    <hangnum nr="286"/>
    <gatha type="1"> Idha vassaṃ vasissāmi, idha hemantagimhisu;</gatha>
    <gatha type="last">Iti bālo vicinteti, antarāyaṃ na bujjhati.</gatha>
    <hangnum nr="287"/>
    <gatha type="1"> Taṃ puttapasusammattaṃ, byāsattamanasaṃ naraṃ;</gatha>
    <gatha type="last">Suttaṃ gāmaṃ mahoghova, maccu ādāya gacchati.</gatha>
    <hangnum nr="288"/>
    <gatha type="1"> Na  santi puttā tāṇāya, na pitā nāpi bandhavā;</gatha>
    <gatha type="last">Antakenādhipannassa, natthi ñātīsu tāṇatā.</gatha>
    <hangnum nr="289"/>
    <gatha type="1"> Etamatthavasaṃ ñatvā, paṇḍito sīlasaṃvuto;</gatha>
    <gatha type="last">Nibbānagamanaṃ maggaṃ, khippameva visodhaye.</gatha>
    <centered>Maggavaggo vīsatimo niṭṭhito.</centered>
  </text>
</tree>
