<?xml version='1.0' encoding='UTF-8'?>
<tree text="16. Piyavaggo" target="text">
  <text>
    <hangnum nr="209"/>
    <gatha type="1"> Ayoge  yuñjamattānaṃ, yogasmiñca ayojayaṃ;</gatha>
    <gatha type="last">Atthaṃ hitvā piyaggāhī, pihetattānuyoginaṃ.</gatha>
    <hangnum nr="210"/>
    <gatha type="1"> Mā  piyehi samāgañchi, appiyehi kudācanaṃ;</gatha>
    <gatha type="last">Piyānaṃ adassanaṃ dukkhaṃ, appiyānañca dassanaṃ.</gatha>
    <hangnum nr="211"/>
    <gatha type="1"> Tasmā piyaṃ na kayirātha, piyāpāyo hi pāpako;</gatha>
    <gatha type="last">Ganthā tesaṃ na vijjanti, yesaṃ natthi piyāppiyaṃ.</gatha>
    <hangnum nr="212"/>
    <gatha type="1"> Piyato jāyatī soko, piyato jāyatī <note>[jāyate (ka.)]</note> bhayaṃ;</gatha>
    <gatha type="last">Piyato vippamuttassa, natthi soko kuto bhayaṃ.</gatha>
    <hangnum nr="213"/>
    <gatha type="1"> Pemato  jāyatī soko, pemato jāyatī bhayaṃ;</gatha>
    <gatha type="last">Pemato vippamuttassa, natthi soko kuto bhayaṃ.</gatha>
    <hangnum nr="214"/>
    <gatha type="1"> Ratiyā jāyatī soko, ratiyā jāyatī bhayaṃ;</gatha>
    <gatha type="last">Ratiyā vippamuttassa, natthi soko kuto bhayaṃ.</gatha>
    <hangnum nr="215"/>
    <gatha type="1"> Kāmato jāyatī soko, kāmato jāyatī bhayaṃ;</gatha>
    <gatha type="last">Kāmato  vippamuttassa, natthi soko kuto bhayaṃ.</gatha>
    <hangnum nr="216"/>
    <gatha type="1"> Taṇhāya jāyatī <note>[jāyate (ka.)]</note> soko, taṇhāya jāyatī bhayaṃ;</gatha>
    <gatha type="last">Taṇhāya vippamuttassa, natthi soko kuto bhayaṃ.</gatha>
    <hangnum nr="217"/>
    <gatha type="1"> Sīladassanasampannaṃ , dhammaṭṭhaṃ saccavedinaṃ;</gatha>
    <gatha type="last">Attano kamma kubbānaṃ, taṃ jano kurute piyaṃ.</gatha>
    <hangnum nr="218"/>
    <gatha type="1"> Chandajāto anakkhāte, manasā ca phuṭo siyā;</gatha>
    <gatha type="last">Kāmesu ca appaṭibaddhacitto <note>[appaṭibandhacitto (ka.)]</note>, uddhaṃsototi vuccati.</gatha>
    <hangnum nr="219"/>
    <gatha type="1"> Cirappavāsiṃ purisaṃ, dūrato sotthimāgataṃ;</gatha>
    <gatha type="last">Ñātimittā suhajjā ca, abhinandanti āgataṃ.</gatha>
    <hangnum nr="220"/>
    <gatha type="1"> Tatheva  katapuññampi, asmā lokā paraṃ gataṃ;</gatha>
    <gatha type="last">Puññāni paṭigaṇhanti, piyaṃ ñātīva āgataṃ.</gatha>
    <centered>Piyavaggo soḷasamo niṭṭhito.</centered>
  </text>
</tree>
