<?xml version='1.0' encoding='UTF-8'?>
<tree text="22. Nirayavaggo" target="text">
  <text>
    <hangnum nr="306"/>
    <gatha type="1"> Abhūtavādī  nirayaṃ upeti, yo vāpi <note>[yo cāpi (sī. pī. ka.)]</note> katvā na karomi cāha <note>[na karomīti cāha (syā.)]</note>;</gatha>
    <gatha type="last">Ubhopi te pecca samā bhavanti, nihīnakammā manujā parattha.</gatha>
    <hangnum nr="307"/>
    <gatha type="1"> Kāsāvakaṇṭhā bahavo, pāpadhammā asaññatā;</gatha>
    <gatha type="last">Pāpā pāpehi kammehi, nirayaṃ te upapajjare.</gatha>
    <hangnum nr="308"/>
    <gatha type="1"> Seyyo  ayoguḷo bhutto, tatto aggisikhūpamo;</gatha>
    <gatha type="last">Yañce bhuñjeyya dussīlo, raṭṭhapiṇḍamasaññato.</gatha>
    <hangnum nr="309"/>
    <gatha type="1"> Cattāri ṭhānāni naro pamatto, āpajjati paradārūpasevī;</gatha>
    <gatha type="last">Apuññalābhaṃ na nikāmaseyyaṃ, nindaṃ tatīyaṃ nirayaṃ catutthaṃ.</gatha>
    <hangnum nr="310"/>
    <gatha type="1"> Apuññalābho  ca gatī ca pāpikā, bhītassa bhītāya ratī ca thokikā;</gatha>
    <gatha type="last">Rājā ca daṇḍaṃ garukaṃ paṇeti, tasmā naro paradāraṃ na seve.</gatha>
    <hangnum nr="311"/>
    <gatha type="1"> Kuso yathā duggahito, hatthamevānukantati;</gatha>
    <gatha type="last">Sāmaññaṃ dupparāmaṭṭhaṃ, nirayāyupakaḍḍhati.</gatha>
    <hangnum nr="312"/>
    <gatha type="1"> Yaṃ  kiñci sithilaṃ kammaṃ, saṃkiliṭṭhañca yaṃ vataṃ;</gatha>
    <gatha type="last">Saṅkassaraṃ brahmacariyaṃ, na taṃ hoti mahapphalaṃ.</gatha>
    <hangnum nr="313"/>
    <gatha type="1"> Kayirā ce kayirāthenaṃ <note>[kayirā naṃ (ka.)]</note>, daḷhamenaṃ parakkame;</gatha>
    <gatha type="last">Sithilo hi paribbājo, bhiyyo ākirate rajaṃ.</gatha>
    <hangnum nr="314"/>
    <gatha type="1"> Akataṃ  dukkaṭaṃ seyyo, pacchā tappati dukkaṭaṃ;</gatha>
    <gatha type="last">Katañca sukataṃ seyyo, yaṃ katvā nānutappati.</gatha>
    <hangnum nr="315"/>
    <gatha type="1"> Nagaraṃ yathā paccantaṃ, guttaṃ santarabāhiraṃ;</gatha>
    <gatha type="2">Evaṃ  gopetha attānaṃ, khaṇo vo <note>[khaṇo ve (sī. pī. ka.)]</note> mā upaccagā;</gatha>
    <gatha type="last">Khaṇātītā hi socanti, nirayamhi samappitā.</gatha>
    <hangnum nr="316"/>
    <gatha type="1"> Alajjitāye lajjanti, lajjitāye na lajjare;</gatha>
    <gatha type="last">Micchādiṭṭhisamādānā, sattā gacchanti duggatiṃ.</gatha>
    <hangnum nr="317"/>
    <gatha type="1"> Abhaye bhayadassino, bhaye cābhayadassino;</gatha>
    <gatha type="last">Micchādiṭṭhisamādānā, sattā gacchanti duggatiṃ.</gatha>
    <hangnum nr="318"/>
    <gatha type="1"> Avajje  vajjamatino, vajje cāvajjadassino;</gatha>
    <gatha type="last">Micchādiṭṭhisamādānā, sattā gacchanti duggatiṃ.</gatha>
    <hangnum nr="319"/>
    <gatha type="1"> Vajjañca vajjato ñatvā, avajjañca avajjato;</gatha>
    <gatha type="last">Sammādiṭṭhisamādānā, sattā gacchanti suggatiṃ.</gatha>
    <centered>Nirayavaggo dvāvīsatimo niṭṭhito.</centered>
  </text>
</tree>
