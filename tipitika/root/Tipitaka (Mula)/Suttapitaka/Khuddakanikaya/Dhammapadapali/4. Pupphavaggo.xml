<?xml version='1.0' encoding='UTF-8'?>
<tree text="4. Pupphavaggo" target="text">
  <text>
    <hangnum nr="44"/>
    <gatha type="1"> Ko  imaṃ <note>[komaṃ (ka.)]</note> pathaviṃ vicessati <note>[vijessati (sī. syā. pī.)]</note>, yamalokañca imaṃ sadevakaṃ;</gatha>
    <gatha type="last">Ko dhammapadaṃ sudesitaṃ, kusalo pupphamiva pacessati <note>[pupphamivappacessati (ka.)]</note>.</gatha>
    <hangnum nr="45"/>
    <gatha type="1"> Sekho pathaviṃ vicessati, yamalokañca imaṃ sadevakaṃ;</gatha>
    <gatha type="last">Sekho dhammapadaṃ sudesitaṃ, kusalo pupphamiva pacessati.</gatha>
    <hangnum nr="46"/>
    <gatha type="1"> Pheṇūpamaṃ  kāyamimaṃ viditvā, marīcidhammaṃ abhisambudhāno;</gatha>
    <gatha type="last">Chetvāna mārassa papupphakāni <note>[sapupphakāni (ṭīkā)]</note>, adassanaṃ maccurājassa gacche.</gatha>
    <hangnum nr="47"/>
    <gatha type="1"> Pupphāni heva pacinantaṃ, byāsattamanasaṃ <note>[byāsattamānasaṃ (ka.)]</note> naraṃ;</gatha>
    <gatha type="last">Suttaṃ gāmaṃ mahoghova, maccu ādāya gacchati.</gatha>
    <hangnum nr="48"/>
    <gatha type="1"> Pupphāni heva pacinantaṃ, byāsattamanasaṃ naraṃ;</gatha>
    <gatha type="last">Atittaññeva kāmesu, antako kurute vasaṃ.</gatha>
    <hangnum nr="49"/>
    <gatha type="1"> Yathāpi bhamaro pupphaṃ, vaṇṇagandhamaheṭhayaṃ <note>[vaṇṇagandhamapoṭhayaṃ (ka.)]</note>;</gatha>
    <gatha type="last">Paleti rasamādāya, evaṃ gāme munī care.</gatha>
    <hangnum nr="50"/>
    <gatha type="1"> Na paresaṃ vilomāni, na paresaṃ katākataṃ;</gatha>
    <gatha type="last">Attanova avekkheyya, katāni akatāni ca.</gatha>
    <hangnum nr="51"/>
    <gatha type="1"> Yathāpi  ruciraṃ pupphaṃ, vaṇṇavantaṃ agandhakaṃ;</gatha>
    <gatha type="last">Evaṃ subhāsitā vācā, aphalā hoti akubbato.</gatha>
    <hangnum nr="52"/>
    <gatha type="1"> Yathāpi  ruciraṃ pupphaṃ, vaṇṇavantaṃ sugandhakaṃ <note>[sagandhakaṃ (sī. syā. kaṃ. pī.)]</note>;</gatha>
    <gatha type="last">Evaṃ subhāsitā vācā, saphalā hoti kubbato <note>[sakubbato (sī. pī.), pakubbato (sī. aṭṭha.), sukubbato (syā. kaṃ.)]</note>.</gatha>
    <hangnum nr="53"/>
    <gatha type="1"> Yathāpi  puppharāsimhā, kayirā mālāguṇe bahū;</gatha>
    <gatha type="last">Evaṃ jātena maccena, kattabbaṃ kusalaṃ bahuṃ.</gatha>
    <hangnum nr="54"/>
    <gatha type="1"> Na pupphagandho paṭivātameti, na candanaṃ tagaramallikā <note>[tagaramallikā (sī. syā. kaṃ. pī.)]</note>;</gatha>
    <gatha type="last">Satañca gandho paṭivātameti, sabbā disā sappuriso pavāyati.</gatha>
    <hangnum nr="55"/>
    <gatha type="1"> Candanaṃ tagaraṃ vāpi, uppalaṃ atha vassikī;</gatha>
    <gatha type="last">Etesaṃ gandhajātānaṃ, sīlagandho anuttaro.</gatha>
    <hangnum nr="56"/>
    <gatha type="1"> Appamatto ayaṃ gandho, yvāyaṃ tagaracandanaṃ <note>[yāyaṃ tagaracandanī (sī. syā. kaṃ. pī.)]</note>;</gatha>
    <gatha type="last">Yo ca sīlavataṃ gandho, vāti devesu uttamo.</gatha>
    <hangnum nr="57"/>
    <gatha type="1"> Tesaṃ sampannasīlānaṃ, appamādavihārinaṃ;</gatha>
    <gatha type="last">Sammadaññā vimuttānaṃ, māro maggaṃ na vindati.</gatha>
    <hangnum nr="58"/>
    <gatha type="1"> Yathā saṅkāraṭhānasmiṃ <note>[saṅkāradhānasmiṃ (sī. syā. kaṃ. pī.)]</note>, ujjhitasmiṃ mahāpathe;</gatha>
    <gatha type="last">Padumaṃ tattha jāyetha, sucigandhaṃ manoramaṃ.</gatha>
    <hangnum nr="59"/>
    <gatha type="1"> Evaṃ  saṅkārabhūtesu, andhabhūte <note>[andhībhūte (ka.)]</note> puthujjane;</gatha>
    <gatha type="last">Atirocati paññāya, sammāsambuddhasāvako.</gatha>
    <centered>Pupphavaggo catuttho niṭṭhito.</centered>
  </text>
</tree>
