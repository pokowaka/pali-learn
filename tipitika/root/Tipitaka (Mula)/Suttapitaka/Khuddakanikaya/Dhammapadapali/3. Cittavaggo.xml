<?xml version='1.0' encoding='UTF-8'?>
<tree text="3. Cittavaggo" target="text">
  <text>
    <hangnum nr="33"/>
    <gatha type="1"> Phandanaṃ  capalaṃ cittaṃ, dūrakkhaṃ <note>[durakkhaṃ (sabbattha)]</note> dunnivārayaṃ;</gatha>
    <gatha type="last">Ujuṃ karoti medhāvī, usukārova tejanaṃ.</gatha>
    <hangnum nr="34"/>
    <gatha type="1"> Vārijova thale khitto, okamokataubbhato;</gatha>
    <gatha type="last">Pariphandatidaṃ cittaṃ, māradheyyaṃ pahātave.</gatha>
    <hangnum nr="35"/>
    <gatha type="1"> Dunniggahassa lahuno, yatthakāmanipātino;</gatha>
    <gatha type="last">Cittassa damatho sādhu, cittaṃ dantaṃ sukhāvahaṃ.</gatha>
    <hangnum nr="36"/>
    <gatha type="1"> Sududdasaṃ  sunipuṇaṃ, yatthakāmanipātinaṃ;</gatha>
    <gatha type="last">Cittaṃ rakkhetha medhāvī, cittaṃ guttaṃ sukhāvahaṃ.</gatha>
    <hangnum nr="37"/>
    <gatha type="1"> Dūraṅgamaṃ ekacaraṃ <note>[ekacāraṃ (ka.)]</note>, asarīraṃ guhāsayaṃ;</gatha>
    <gatha type="last">Ye  cittaṃ saṃyamessanti, mokkhanti mārabandhanā.</gatha>
    <hangnum nr="38"/>
    <gatha type="1"> Anavaṭṭhitacittassa, saddhammaṃ avijānato;</gatha>
    <gatha type="last">Pariplavapasādassa, paññā na paripūrati.</gatha>
    <hangnum nr="39"/>
    <gatha type="1"> Anavassutacittassa, ananvāhatacetaso;</gatha>
    <gatha type="last">Puññapāpapahīnassa, natthi jāgarato bhayaṃ.</gatha>
    <hangnum nr="40"/>
    <gatha type="1"> Kumbhūpamaṃ kāyamimaṃ viditvā, nagarūpamaṃ cittamidaṃ ṭhapetvā;</gatha>
    <gatha type="last">Yodhetha māraṃ paññāvudhena, jitañca rakkhe anivesano siyā.</gatha>
    <hangnum nr="41"/>
    <gatha type="1"> Aciraṃ  vatayaṃ kāyo, pathaviṃ adhisessati;</gatha>
    <gatha type="last">Chuddho apetaviññāṇo, niratthaṃva kaliṅgaraṃ.</gatha>
    <hangnum nr="42"/>
    <gatha type="1"> Diso disaṃ yaṃ taṃ kayirā, verī vā pana verinaṃ;</gatha>
    <gatha type="last">Micchāpaṇihitaṃ cittaṃ, pāpiyo <note>[pāpiyaṃ (?)]</note> naṃ tato kare.</gatha>
    <hangnum nr="43"/>
    <gatha type="1"> Na taṃ mātā pitā kayirā, aññe vāpi ca ñātakā;</gatha>
    <gatha type="last">Sammāpaṇihitaṃ cittaṃ, seyyaso naṃ tato kare.</gatha>
    <centered>Cittavaggo tatiyo niṭṭhito.</centered>
  </text>
</tree>
