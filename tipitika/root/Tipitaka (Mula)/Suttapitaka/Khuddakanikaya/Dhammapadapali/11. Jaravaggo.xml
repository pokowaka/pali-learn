<?xml version='1.0' encoding='UTF-8'?>
<tree text="11. Jar&#x101;vaggo" target="text">
  <text>
    <hangnum nr="146"/>
    <gatha type="1"> Ko  nu hāso <note>[kinnu hāso (ka.)]</note> kimānando, niccaṃ pajjalite sati;</gatha>
    <gatha type="last">Andhakārena onaddhā, padīpaṃ na gavesatha.</gatha>
    <hangnum nr="147"/>
    <gatha type="1"> Passa cittakataṃ bimbaṃ, arukāyaṃ samussitaṃ;</gatha>
    <gatha type="last">Āturaṃ bahusaṅkappaṃ, yassa natthi dhuvaṃ ṭhiti.</gatha>
    <hangnum nr="148"/>
    <gatha type="1"> Parijiṇṇamidaṃ  rūpaṃ, roganīḷaṃ <note>[roganiḍḍhaṃ (sī. pī.), roganiddhaṃ (syā.)]</note> pabhaṅguraṃ;</gatha>
    <gatha type="last">Bhijjati pūtisandeho, maraṇantañhi jīvitaṃ.</gatha>
    <hangnum nr="149"/>
    <gatha type="1"> Yānimāni  apatthāni <note>[yānimāni apatthāni (sī. syā. pī.), yānimāni’paviddhāni (?)]</note>, alābūneva <note>[alāpūneva (sī. syā. pī.)]</note> sārade;</gatha>
    <gatha type="last">Kāpotakāni aṭṭhīni, tāni disvāna kā rati.</gatha>
    <hangnum nr="150"/>
    <gatha type="1"> Aṭṭhīnaṃ nagaraṃ kataṃ, maṃsalohitalepanaṃ;</gatha>
    <gatha type="last">Yattha jarā ca maccu ca, māno makkho ca ohito.</gatha>
    <hangnum nr="151"/>
    <gatha type="1"> Jīranti ve rājarathā sucittā, atho sarīrampi jaraṃ upeti;</gatha>
    <gatha type="last">Satañca dhammo na jaraṃ upeti, santo have sabbhi pavedayanti.</gatha>
    <hangnum nr="152"/>
    <gatha type="1"> Appassutāyaṃ puriso, balibaddhova <note>[balivaddova (sī. syā. pī.)]</note> jīrati;</gatha>
    <gatha type="last">Maṃsāni tassa vaḍḍhanti, paññā tassa na vaḍḍhati.</gatha>
    <hangnum nr="153"/>
    <gatha type="1"> Anekajātisaṃsāraṃ , sandhāvissaṃ anibbisaṃ;</gatha>
    <gatha type="last">Gahakāraṃ <note>[gahakārakaṃ (sī. syā. pī.)]</note> gavesanto, dukkhā jāti punappunaṃ.</gatha>
    <hangnum nr="154"/>
    <gatha type="1"> Gahakāraka diṭṭhosi, puna gehaṃ na kāhasi;</gatha>
    <gatha type="2">Sabbā  te phāsukā bhaggā, gahakūṭaṃ visaṅkhataṃ;</gatha>
    <gatha type="last">Visaṅkhāragataṃ cittaṃ, taṇhānaṃ khayamajjhagā.</gatha>
    <hangnum nr="155"/>
    <gatha type="1"> Acaritvā brahmacariyaṃ, aladdhā yobbane dhanaṃ;</gatha>
    <gatha type="last">Jiṇṇakoñcāva jhāyanti, khīṇamaccheva pallale.</gatha>
    <hangnum nr="156"/>
    <gatha type="1"> Acaritvā  brahmacariyaṃ, aladdhā yobbane dhanaṃ;</gatha>
    <gatha type="last">Senti cāpātikhīṇāva, purāṇāni anutthunaṃ.</gatha>
    <centered>Jarāvaggo ekādasamo niṭṭhito.</centered>
  </text>
</tree>
