<?xml version='1.0' encoding='UTF-8'?>
<tree text="7. Arahantavaggo" target="text">
  <text>
    <hangnum nr="90"/>
    <gatha type="1"> Gataddhino  visokassa, vippamuttassa sabbadhi;</gatha>
    <gatha type="last">Sabbaganthappahīnassa, pariḷāho na vijjati.</gatha>
    <hangnum nr="91"/>
    <gatha type="1"> Uyyuñjanti  satīmanto, na nikete ramanti te;</gatha>
    <gatha type="last">Haṃsāva pallalaṃ hitvā, okamokaṃ jahanti te.</gatha>
    <hangnum nr="92"/>
    <gatha type="1"> Yesaṃ  sannicayo natthi, ye pariññātabhojanā;</gatha>
    <gatha type="2">Suññato animitto ca, vimokkho yesaṃ gocaro;</gatha>
    <gatha type="last">Ākāse va sakuntānaṃ <note>[sakuṇānaṃ (ka.)]</note>, gati tesaṃ durannayā.</gatha>
    <hangnum nr="93"/>
    <gatha type="1"> Yassāsavā  parikkhīṇā, āhāre ca anissito;</gatha>
    <gatha type="2">Suññato animitto ca, vimokkho yassa gocaro;</gatha>
    <gatha type="last">Ākāse va sakuntānaṃ, padaṃ tassa durannayaṃ.</gatha>
    <hangnum nr="94"/>
    <gatha type="1"> Yassindriyāni samathaṅgatāni <note>[samathaṃ gatāni (sī. pī.)]</note>, assā yathā sārathinā sudantā;</gatha>
    <gatha type="last">Pahīnamānassa anāsavassa, devāpi tassa pihayanti tādino.</gatha>
    <hangnum nr="95"/>
    <gatha type="1"> Pathavisamo no virujjhati, indakhilupamo <note>[indakhīlūpamo (sī. syā. ka.)]</note> tādi subbato;</gatha>
    <gatha type="last">Rahadova apetakaddamo, saṃsārā na bhavanti tādino.</gatha>
    <hangnum nr="96"/>
    <gatha type="1"> Santaṃ  tassa manaṃ hoti, santā vācā ca kamma ca;</gatha>
    <gatha type="last">Sammadaññā vimuttassa, upasantassa tādino.</gatha>
    <hangnum nr="97"/>
    <gatha type="1"> Assaddho akataññū ca, sandhicchedo ca yo naro;</gatha>
    <gatha type="last">Hatāvakāso vantāso, sa ve uttamaporiso.</gatha>
    <hangnum nr="98"/>
    <gatha type="1"> Gāme vā yadi vāraññe, ninne vā yadi vā thale;</gatha>
    <gatha type="last">Yattha arahanto viharanti, taṃ bhūmirāmaṇeyyakaṃ.</gatha>
    <hangnum nr="99"/>
    <gatha type="1"> Ramaṇīyāni  araññāni, yattha na ramatī jano;</gatha>
    <gatha type="2">Vītarāgā ramissanti, na te kāmagavesino.</gatha>
    <centered>Arahantavaggo sattamo niṭṭhito.</centered>
  </text>
</tree>
