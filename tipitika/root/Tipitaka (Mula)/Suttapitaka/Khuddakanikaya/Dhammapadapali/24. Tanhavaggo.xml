<?xml version='1.0' encoding='UTF-8'?>
<tree text="24. Ta&#x1E47;h&#x101;vaggo" target="text">
  <text>
    <hangnum nr="334"/>
    <gatha type="1"> Manujassa  pamattacārino, taṇhā vaḍḍhati māluvā viya;</gatha>
    <gatha type="last">So plavatī <note>[plavati (sī. pī.), palavetī (ka.), uplavati (?)]</note> hurā huraṃ, phalamicchaṃva vanasmi vānaro.</gatha>
    <hangnum nr="335"/>
    <gatha type="1"> Yaṃ esā sahate jammī, taṇhā loke visattikā;</gatha>
    <gatha type="last">Sokā tassa pavaḍḍhanti, abhivaṭṭhaṃva <note>[abhivaḍḍhaṃva (syā.), abhivaṭṭaṃva (pī.), abhivuḍḍhaṃva (ka.)]</note> bīraṇaṃ.</gatha>
    <hangnum nr="336"/>
    <gatha type="1"> Yo cetaṃ sahate jammiṃ, taṇhaṃ loke duraccayaṃ;</gatha>
    <gatha type="last">Sokā tamhā papatanti, udabinduva pokkharā.</gatha>
    <hangnum nr="337"/>
    <gatha type="1"> Taṃ vo vadāmi bhaddaṃ vo, yāvantettha samāgatā;</gatha>
    <gatha type="2">Taṇhāya mūlaṃ khaṇatha, usīratthova bīraṇaṃ;</gatha>
    <gatha type="last">Mā vo naḷaṃva sotova, māro bhañji punappunaṃ.</gatha>
    <hangnum nr="338"/>
    <gatha type="1"> Yathāpi  mūle anupaddave daḷhe, chinnopi rukkho punareva rūhati;</gatha>
    <gatha type="last">Evampi taṇhānusaye anūhate, nibbattatī dukkhamidaṃ punappunaṃ.</gatha>
    <hangnum nr="339"/>
    <gatha type="1"> Yassa chattiṃsati sotā, manāpasavanā bhusā;</gatha>
    <gatha type="last">Māhā <note>[vāhā (sī. syā. pī.)]</note> vahanti duddiṭṭhiṃ, saṅkappā rāganissitā.</gatha>
    <hangnum nr="340"/>
    <gatha type="1"> Savanti  sabbadhi sotā, latā uppajja <note>[ubbhijja (sī. syā. kaṃ. pī.)]</note> tiṭṭhati;</gatha>
    <gatha type="last">Tañca disvā lataṃ jātaṃ, mūlaṃ paññāya chindatha.</gatha>
    <hangnum nr="341"/>
    <gatha type="1"> Saritāni sinehitāni ca, somanassāni bhavanti jantuno;</gatha>
    <gatha type="last">Te sātasitā sukhesino, te ve jātijarūpagā narā.</gatha>
    <hangnum nr="342"/>
    <gatha type="1"> Tasiṇāya purakkhatā pajā, parisappanti sasova bandhito <note>[bādhito (bahūsu)]</note>;</gatha>
    <gatha type="last">Saṃyojanasaṅgasattakā, dukkhamupenti punappunaṃ cirāya.</gatha>
    <hangnum nr="343"/>
    <gatha type="1"> Tasiṇāya purakkhatā pajā, parisappanti sasova bandhito;</gatha>
    <gatha type="last">Tasmā tasiṇaṃ vinodaye, ākaṅkhanta <note>[bhikkhū ākaṅkhī (sī.), bhikkhu ākaṅkhaṃ (syā.)]</note> virāgamattano.</gatha>
    <hangnum nr="344"/>
    <gatha type="1"> Yo nibbanatho vanādhimutto, vanamutto vanameva dhāvati;</gatha>
    <gatha type="last">Taṃ puggalametha passatha, mutto bandhanameva dhāvati.</gatha>
    <hangnum nr="345"/>
    <gatha type="1"> Na  taṃ daḷhaṃ bandhanamāhu dhīrā, yadāyasaṃ dārujapabbajañca <note>[dārūjaṃ babbajañca (sī. pī.)]</note>;</gatha>
    <gatha type="last">Sārattarattā  maṇikuṇḍalesu, puttesu dāresu ca yā apekkhā.</gatha>
    <hangnum nr="346"/>
    <gatha type="1"> Etaṃ daḷhaṃ bandhanamāhu dhīrā, ohārinaṃ sithilaṃ duppamuñcaṃ;</gatha>
    <gatha type="last">Etampi chetvāna paribbajanti, anapekkhino kāmasukhaṃ pahāya.</gatha>
    <hangnum nr="347"/>
    <gatha type="1"> Ye rāgarattānupatanti sotaṃ, sayaṃkataṃ makkaṭakova jālaṃ;</gatha>
    <gatha type="last">Etampi chetvāna vajanti dhīrā, anapekkhino sabbadukkhaṃ pahāya.</gatha>
    <hangnum nr="348"/>
    <gatha type="1"> Muñca  pure muñca pacchato, majjhe muñca bhavassa pāragū;</gatha>
    <gatha type="last">Sabbattha vimuttamānaso, na punaṃ jātijaraṃ upehisi.</gatha>
    <hangnum nr="349"/>
    <gatha type="1"> Vitakkamathitassa jantuno, tibbarāgassa subhānupassino;</gatha>
    <gatha type="last">Bhiyyo taṇhā pavaḍḍhati, esa kho daḷhaṃ <note>[esa gāḷhaṃ (ka.)]</note> karoti bandhanaṃ.</gatha>
    <hangnum nr="350"/>
    <gatha type="1"> Vitakkūpasame  ca <note>[vitakkūpasameva (ka.)]</note> yo rato, asubhaṃ bhāvayate sadā sato;</gatha>
    <gatha type="last">Esa <note>[eso (?)]</note> kho byanti kāhiti, esa <note>[eso (?)]</note> checchati mārabandhanaṃ.</gatha>
    <hangnum nr="351"/>
    <gatha type="1"> Niṭṭhaṅgato  asantāsī, vītataṇho anaṅgaṇo;</gatha>
    <gatha type="last">Acchindi bhavasallāni, antimoyaṃ samussayo.</gatha>
    <hangnum nr="352"/>
    <gatha type="1"> Vītataṇho anādāno, niruttipadakovido;</gatha>
    <gatha type="2">Akkharānaṃ sannipātaṃ, jaññā pubbāparāni ca;</gatha>
    <gatha type="last">Sa ve ‘‘antimasārīro, mahāpañño mahāpuriso’’ti vuccati.</gatha>
    <hangnum nr="353"/>
    <gatha type="1"> Sabbābhibhū sabbavidūhamasmi, sabbesu dhammesu anūpalitto;</gatha>
    <gatha type="last">Sabbañjaho taṇhakkhaye vimutto, sayaṃ abhiññāya kamuddiseyyaṃ.</gatha>
    <hangnum nr="354"/>
    <gatha type="1"> Sabbadānaṃ dhammadānaṃ jināti, sabbarasaṃ dhammaraso jināti;</gatha>
    <gatha type="last">Sabbaratiṃ dhammarati jināti, taṇhakkhayo sabbadukkhaṃ jināti.</gatha>
    <hangnum nr="355"/>
    <gatha type="1"> Hananti bhogā dummedhaṃ, no ca pāragavesino;</gatha>
    <gatha type="last">Bhogataṇhāya dummedho, hanti aññeva attanaṃ.</gatha>
    <hangnum nr="356"/>
    <gatha type="1"> Tiṇadosāni khettāni, rāgadosā ayaṃ pajā;</gatha>
    <gatha type="last">Tasmā hi vītarāgesu, dinnaṃ hoti mahapphalaṃ.</gatha>
    <hangnum nr="357"/>
    <gatha type="1"> Tiṇadosāni  khettāni, dosadosā ayaṃ pajā;</gatha>
    <gatha type="last">Tasmā hi vītadosesu, dinnaṃ hoti mahapphalaṃ.</gatha>
    <hangnum nr="358"/>
    <gatha type="1"> Tiṇadosāni khettāni, mohadosā ayaṃ pajā;</gatha>
    <gatha type="last">Tasmā hi vītamohesu, dinnaṃ hoti mahapphalaṃ.</gatha>
    <hangnum nr="359"/>
    <gatha type="1"> (Tiṇadosāni  khettāni, icchādosā ayaṃ pajā;</gatha>
    <gatha type="last">Tasmā hi vigaticchesu, dinnaṃ hoti mahapphalaṃ.) <note>[( ) videsapotthakesu natthi, aṭṭhakathāyampi na dissati]</note></gatha>
    <gatha type="2">Tiṇadosāni khettāni, taṇhādosā ayaṃ pajā;</gatha>
    <gatha type="last">Tasmā hi vītataṇhesu, dinnaṃ hoti mahapphalaṃ.</gatha>
    <centered>Taṇhāvaggo catuvīsatimo niṭṭhito.</centered>
  </text>
</tree>
