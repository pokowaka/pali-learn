<?xml version='1.0' encoding='UTF-8'?>
<tree text="10. Da&#x1E47;&#x1E0D;avaggo" target="text">
  <text>
    <hangnum nr="129"/>
    <gatha type="1"> Sabbe tasanti daṇḍassa, sabbe bhāyanti maccuno;</gatha>
    <gatha type="last">Attānaṃ upamaṃ katvā, na haneyya na ghātaye.</gatha>
    <hangnum nr="130"/>
    <gatha type="1"> Sabbe  tasanti daṇḍassa, sabbesaṃ jīvitaṃ piyaṃ;</gatha>
    <gatha type="last">Attānaṃ upamaṃ katvā, na haneyya na ghātaye.</gatha>
    <hangnum nr="131"/>
    <gatha type="1"> Sukhakāmāni  bhūtāni, yo daṇḍena vihiṃsati;</gatha>
    <gatha type="last">Attano sukhamesāno, pecca so na labhate sukhaṃ.</gatha>
    <hangnum nr="132"/>
    <gatha type="1"> Sukhakāmāni  bhūtāni, yo daṇḍena na hiṃsati;</gatha>
    <gatha type="last">Attano sukhamesāno, pecca so labhate sukhaṃ.</gatha>
    <hangnum nr="133"/>
    <gatha type="1"> Māvoca pharusaṃ kañci, vuttā paṭivadeyyu taṃ <note>[paṭivadeyyuṃ taṃ (ka.)]</note>;</gatha>
    <gatha type="last">Dukkhā hi sārambhakathā, paṭidaṇḍā phuseyyu taṃ <note>[phuseyyuṃ taṃ (ka.)]</note>.</gatha>
    <hangnum nr="134"/>
    <gatha type="1"> Sace  neresi attānaṃ, kaṃso upahato yathā;</gatha>
    <gatha type="last">Esa pattosi nibbānaṃ, sārambho te na vijjati.</gatha>
    <hangnum nr="135"/>
    <gatha type="1"> Yathā daṇḍena gopālo, gāvo pājeti gocaraṃ;</gatha>
    <gatha type="last">Evaṃ jarā ca maccu ca, āyuṃ pājenti pāṇinaṃ.</gatha>
    <hangnum nr="136"/>
    <gatha type="1"> Atha pāpāni kammāni, karaṃ bālo na bujjhati;</gatha>
    <gatha type="last">Sehi kammehi dummedho, aggidaḍḍhova tappati.</gatha>
    <hangnum nr="137"/>
    <gatha type="1"> Yo daṇḍena adaṇḍesu, appaduṭṭhesu dussati;</gatha>
    <gatha type="last">Dasannamaññataraṃ ṭhānaṃ, khippameva nigacchati.</gatha>
    <hangnum nr="138"/>
    <gatha type="1"> Vedanaṃ  pharusaṃ jāniṃ, sarīrassa ca bhedanaṃ <note>[sarīrassa pabhedanaṃ (syā.)]</note>;</gatha>
    <gatha type="last">Garukaṃ vāpi ābādhaṃ, cittakkhepañca <note>[cittakkhepaṃ va (sī. syā. pī.)]</note> pāpuṇe.</gatha>
    <hangnum nr="139"/>
    <gatha type="1"> Rājato vā upasaggaṃ <note>[upassaggaṃ (sī. pī.)]</note>, abbhakkhānañca <note>[abbhakkhānaṃ va (sī. pī.)]</note> dāruṇaṃ;</gatha>
    <gatha type="last">Parikkhayañca <note>[parikkhayaṃ va (sī. syā. pī.)]</note> ñātīnaṃ, bhogānañca <note>[bhogānaṃ va (sī. syā. pī.)]</note> pabhaṅguraṃ <note>[pabhaṅgunaṃ (ka.)]</note>.</gatha>
    <hangnum nr="140"/>
    <gatha type="1"> Atha vāssa agārāni, aggi ḍahati <note>[ḍayhati (ka.)]</note> pāvako;</gatha>
    <gatha type="last">Kāyassa bhedā duppañño, nirayaṃ sopapajjati <note>[so upapajjati (sī. syā.)]</note>.</gatha>
    <hangnum nr="141"/>
    <gatha type="1"> Na  naggacariyā na jaṭā na paṅkā, nānāsakā thaṇḍilasāyikā vā;</gatha>
    <gatha type="last">Rajojallaṃ ukkuṭikappadhānaṃ, sodhenti maccaṃ avitiṇṇakaṅkhaṃ.</gatha>
    <hangnum nr="142"/>
    <gatha type="1"> Alaṅkato cepi samaṃ careyya, santo danto niyato brahmacārī;</gatha>
    <gatha type="last">Sabbesu  bhūtesu nidhāya daṇḍaṃ, so brāhmaṇo so samaṇo sa bhikkhu.</gatha>
    <hangnum nr="143"/>
    <gatha type="1"> Hirīnisedho puriso, koci lokasmi vijjati;</gatha>
    <gatha type="last">Yo niddaṃ <note>[nindaṃ (sī. pī.) saṃ. ni. 1.18]</note> apabodheti <note>[apabodhati (sī. syā. pī.)]</note>, asso bhadro kasāmiva.</gatha>
    <hangnum nr="144"/>
    <gatha type="1"> Asso  yathā bhadro kasāniviṭṭho, ātāpino saṃvegino bhavātha;</gatha>
    <gatha type="2">Saddhāya sīlena ca vīriyena ca, samādhinā dhammavinicchayena ca;</gatha>
    <gatha type="last">Sampannavijjācaraṇā patissatā, jahissatha <note>[pahassatha (sī. syā. pī.)]</note> dukkhamidaṃ anappakaṃ.</gatha>
    <hangnum nr="145"/>
    <gatha type="1"> Udakañhi nayanti nettikā, usukārā namayanti tejanaṃ;</gatha>
    <gatha type="last">Dāruṃ namayanti tacchakā, attānaṃ damayanti subbatā.</gatha>
    <centered>Daṇḍavaggo dasamo niṭṭhito.</centered>
  </text>
</tree>
