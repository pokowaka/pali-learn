<?xml version='1.0' encoding='UTF-8'?>
<tree text="6. Pa&#x1E47;&#x1E0D;itavaggo" target="text">
  <text>
    <hangnum nr="76"/>
    <gatha type="1"> Nidhīnaṃva  pavattāraṃ, yaṃ passe vajjadassinaṃ;</gatha>
    <gatha type="2">Niggayhavādiṃ medhāviṃ, tādisaṃ paṇḍitaṃ bhaje;</gatha>
    <gatha type="last">Tādisaṃ bhajamānassa, seyyo hoti na pāpiyo.</gatha>
    <hangnum nr="77"/>
    <gatha type="1"> Ovadeyyānusāseyya, asabbhā ca nivāraye;</gatha>
    <gatha type="last">Satañhi so piyo hoti, asataṃ hoti appiyo.</gatha>
    <hangnum nr="78"/>
    <gatha type="1"> Na bhaje pāpake mitte, na bhaje purisādhame;</gatha>
    <gatha type="last">Bhajetha mitte kalyāṇe, bhajetha purisuttame.</gatha>
    <hangnum nr="79"/>
    <gatha type="1"> Dhammapīti  sukhaṃ seti, vippasannena cetasā;</gatha>
    <gatha type="last">Ariyappavedite dhamme, sadā ramati paṇḍito.</gatha>
    <hangnum nr="80"/>
    <gatha type="1"> Udakañhi  nayanti nettikā, usukārā namayanti <note>[damayanti (ka.)]</note> tejanaṃ;</gatha>
    <gatha type="last">Dāruṃ namayanti tacchakā, attānaṃ damayanti paṇḍitā.</gatha>
    <hangnum nr="81"/>
    <gatha type="1"> Selo yathā ekaghano <note>[ekagghano (ka.)]</note>, vātena na samīrati;</gatha>
    <gatha type="last">Evaṃ nindāpasaṃsāsu, na samiñjanti paṇḍitā.</gatha>
    <hangnum nr="82"/>
    <gatha type="1"> Yathāpi rahado gambhīro, vippasanno anāvilo;</gatha>
    <gatha type="last">Evaṃ dhammāni sutvāna, vippasīdanti paṇḍitā.</gatha>
    <hangnum nr="83"/>
    <gatha type="1"> Sabbattha ve sappurisā cajanti, na  kāmakāmā lapayanti santo;</gatha>
    <gatha type="last">Sukhena phuṭṭhā atha vā dukhena, na uccāvacaṃ <note>[noccāvacaṃ (sī. aṭṭha.)]</note> paṇḍitā dassayanti.</gatha>
    <hangnum nr="84"/>
    <gatha type="1"> Na  attahetu na parassa hetu, na puttamicche na dhanaṃ na raṭṭhaṃ;</gatha>
    <gatha type="last">Na iccheyya <note>[nayicche (pī.), nicche (?)]</note> adhammena samiddhimattano, sa sīlavā paññavā dhammiko siyā.</gatha>
    <hangnum nr="85"/>
    <gatha type="1"> Appakā te manussesu, ye janā pāragāmino;</gatha>
    <gatha type="last">Athāyaṃ itarā pajā, tīramevānudhāvati.</gatha>
    <hangnum nr="86"/>
    <gatha type="1"> Ye  ca kho sammadakkhāte, dhamme dhammānuvattino;</gatha>
    <gatha type="last">Te janā pāramessanti, maccudheyyaṃ suduttaraṃ.</gatha>
    <hangnum nr="87"/>
    <gatha type="1"> Kaṇhaṃ  dhammaṃ vippahāya, sukkaṃ bhāvetha paṇḍito;</gatha>
    <gatha type="last">Okā anokamāgamma, viveke yattha dūramaṃ.</gatha>
    <hangnum nr="88"/>
    <gatha type="1"> Tatrābhiratimiccheyya, hitvā kāme akiñcano;</gatha>
    <gatha type="last">Pariyodapeyya <note>[pariyodāpeyya (?)]</note> attānaṃ, cittaklesehi paṇḍito.</gatha>
    <hangnum nr="89"/>
    <gatha type="1"> Yesaṃ sambodhiyaṅgesu, sammā cittaṃ subhāvitaṃ;</gatha>
    <gatha type="2">Ādānapaṭinissagge, anupādāya ye ratā;</gatha>
    <gatha type="last">Khīṇāsavā jutimanto, te loke parinibbutā.</gatha>
    <centered>Paṇḍitavaggo chaṭṭho niṭṭhito.</centered>
  </text>
</tree>
