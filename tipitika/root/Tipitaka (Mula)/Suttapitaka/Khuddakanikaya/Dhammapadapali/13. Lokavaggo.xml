<?xml version='1.0' encoding='UTF-8'?>
<tree text="13. Lokavaggo" target="text">
  <text>
    <hangnum nr="167"/>
    <gatha type="1"> Hīnaṃ dhammaṃ na seveyya, pamādena na saṃvase;</gatha>
    <gatha type="last">Micchādiṭṭhiṃ na seveyya, na siyā lokavaḍḍhano.</gatha>
    <hangnum nr="168"/>
    <gatha type="1"> Uttiṭṭhe nappamajjeyya, dhammaṃ sucaritaṃ care;</gatha>
    <gatha type="last">Dhammacārī sukhaṃ seti, asmiṃ loke paramhi ca.</gatha>
    <hangnum nr="169"/>
    <gatha type="1"> Dhammaṃ  care sucaritaṃ, na naṃ duccaritaṃ care;</gatha>
    <gatha type="last">Dhammacārī sukhaṃ seti, asmiṃ loke paramhi ca.</gatha>
    <hangnum nr="170"/>
    <gatha type="1"> Yathā pubbuḷakaṃ <note>[pubbuḷakaṃ (sī. pī.)]</note> passe, yathā passe marīcikaṃ;</gatha>
    <gatha type="last">Evaṃ lokaṃ avekkhantaṃ, maccurājā na passati.</gatha>
    <hangnum nr="171"/>
    <gatha type="1"> Etha passathimaṃ lokaṃ, cittaṃ rājarathūpamaṃ;</gatha>
    <gatha type="last">Yattha bālā visīdanti, natthi saṅgo vijānataṃ.</gatha>
    <hangnum nr="172"/>
    <gatha type="1"> Yo  ca pubbe pamajjitvā, pacchā so nappamajjati;</gatha>
    <gatha type="last">Somaṃ lokaṃ pabhāseti, abbhā muttova candimā.</gatha>
    <hangnum nr="173"/>
    <gatha type="1"> Yassa pāpaṃ kataṃ kammaṃ, kusalena pidhīyati <note>[pitīyati (sī. syā. pī.)]</note>;</gatha>
    <gatha type="last">Somaṃ lokaṃ pabhāseti, abbhā muttova candimā.</gatha>
    <hangnum nr="174"/>
    <gatha type="1"> Andhabhūto <note>[andhībhūto (ka.)]</note> ayaṃ loko, tanukettha vipassati;</gatha>
    <gatha type="last">Sakuṇo jālamuttova, appo saggāya gacchati.</gatha>
    <hangnum nr="175"/>
    <gatha type="1"> Haṃsādiccapathe yanti, ākāse yanti iddhiyā;</gatha>
    <gatha type="last">Nīyanti dhīrā lokamhā, jetvā māraṃ savāhiniṃ <note>[savāhanaṃ (syā. ka.)]</note>.</gatha>
    <hangnum nr="176"/>
    <gatha type="1"> Ekaṃ dhammaṃ atītassa, musāvādissa jantuno;</gatha>
    <gatha type="last">Vitiṇṇaparalokassa, natthi pāpaṃ akāriyaṃ.</gatha>
    <hangnum nr="177"/>
    <gatha type="1"> Na  ve kadariyā devalokaṃ vajanti, bālā have nappasaṃsanti dānaṃ;</gatha>
    <gatha type="last">Dhīro ca dānaṃ anumodamāno, teneva  so hoti sukhī parattha.</gatha>
    <hangnum nr="178"/>
    <gatha type="1"> Pathabyā ekarajjena, saggassa gamanena vā;</gatha>
    <gatha type="last">Sabbalokādhipaccena, sotāpattiphalaṃ varaṃ.</gatha>
    <centered>Lokavaggo terasamo niṭṭhito.</centered>
  </text>
</tree>
