<?xml version='1.0' encoding='UTF-8'?>
<tree text="15. Sukhavaggo" target="text">
  <text>
    <hangnum nr="197"/>
    <gatha type="1"> Susukhaṃ  vata jīvāma, verinesu averino;</gatha>
    <gatha type="last">Verinesu manussesu, viharāma averino.</gatha>
    <hangnum nr="198"/>
    <gatha type="1"> Susukhaṃ  vata jīvāma, āturesu anāturā;</gatha>
    <gatha type="last">Āturesu manussesu, viharāma anāturā.</gatha>
    <hangnum nr="199"/>
    <gatha type="1"> Susukhaṃ vata jīvāma, ussukesu anussukā;</gatha>
    <gatha type="last">Ussukesu  manassesu, viharāma anussukā.</gatha>
    <hangnum nr="200"/>
    <gatha type="1"> Susukhaṃ vata jīvāma, yesaṃ no natthi kiñcanaṃ;</gatha>
    <gatha type="last">Pītibhakkhā bhavissāma, devā ābhassarā yathā.</gatha>
    <hangnum nr="201"/>
    <gatha type="1"> Jayaṃ veraṃ pasavati, dukkhaṃ seti parājito;</gatha>
    <gatha type="last">Upasanto sukhaṃ seti, hitvā jayaparājayaṃ.</gatha>
    <hangnum nr="202"/>
    <gatha type="1"> Natthi rāgasamo aggi, natthi dosasamo kali;</gatha>
    <gatha type="last">Natthi khandhasamā <note>[khandhādisā (sī. syā. pī. rūpasiddhiyā sameti)]</note> dukkhā, natthi santiparaṃ sukhaṃ.</gatha>
    <hangnum nr="203"/>
    <gatha type="1"> Jighacchāparamā  rogā, saṅkhāraparamā <note>[saṅkārā paramā (bahūsu)]</note> dukhā;</gatha>
    <gatha type="last">Etaṃ ñatvā yathābhūtaṃ, nibbānaṃ paramaṃ sukhaṃ.</gatha>
    <hangnum nr="204"/>
    <gatha type="1"> Ārogyaparamā lābhā, santuṭṭhiparamaṃ dhanaṃ;</gatha>
    <gatha type="last">Vissāsaparamā ñāti <note>[vissāsaparamo ñāti (ka. sī.), vissāsaparamā ñātī (sī. aṭṭha.), vissāsā paramā ñāti (ka.)]</note>, nibbānaṃ paramaṃ <note>[nibbāṇaparamaṃ (ka. sī.)]</note> sukhaṃ.</gatha>
    <hangnum nr="205"/>
    <gatha type="1"> Pavivekarasaṃ  pitvā <note>[pītvā (sī. syā. kaṃ. pī.)]</note>, rasaṃ upasamassa ca;</gatha>
    <gatha type="last">Niddaro hoti nippāpo, dhammapītirasaṃ pivaṃ.</gatha>
    <hangnum nr="206"/>
    <gatha type="1"> Sāhu  dassanamariyānaṃ, sannivāso sadā sukho;</gatha>
    <gatha type="last">Adassanena bālānaṃ, niccameva sukhī siyā.</gatha>
    <hangnum nr="207"/>
    <gatha type="1"> Bālasaṅgatacārī <note>[bālasaṅgaticārī (ka.)]</note> hi, dīghamaddhāna socati;</gatha>
    <gatha type="2">Dukkho bālehi saṃvāso, amitteneva sabbadā;</gatha>
    <gatha type="last">Dhīro ca sukhasaṃvāso, ñātīnaṃva samāgamo.</gatha>
    <hangnum nr="208"/>
    <gatha type="1"> Tasmā hi –</gatha>
    <gatha type="2">Dhīrañca paññañca bahussutañca, dhorayhasīlaṃ  vatavantamariyaṃ;</gatha>
    <gatha type="last">Taṃ tādisaṃ sappurisaṃ sumedhaṃ, bhajetha nakkhattapathaṃva candimā <note>[tasmā hi dhīraṃ paññañca, bahussutañca dhorayhaṃ; sīlaṃ dhutavatamariyaṃ, taṃ tādisaṃ sappurisaṃ; sumedhaṃ bhajetha nakkhattapathaṃva candimā; (ka.)]</note>.</gatha>
    <centered>Sukhavaggo pannarasamo niṭṭhito.</centered>
  </text>
</tree>
