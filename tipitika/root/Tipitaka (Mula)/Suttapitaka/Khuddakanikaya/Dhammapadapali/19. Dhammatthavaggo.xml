<?xml version='1.0' encoding='UTF-8'?>
<tree text="19. Dhamma&#x1E6D;&#x1E6D;havaggo" target="text">
  <text>
    <hangnum nr="256"/>
    <gatha type="1"> Na  tena hoti dhammaṭṭho, yenatthaṃ sāhasā <note>[sahasā (sī. syā. ka.)]</note> naye;</gatha>
    <gatha type="last">Yo ca atthaṃ anatthañca, ubho niccheyya paṇḍito.</gatha>
    <hangnum nr="257"/>
    <gatha type="1"> Asāhasena  dhammena, samena nayatī pare;</gatha>
    <gatha type="last">Dhammassa gutto medhāvī, ‘‘dhammaṭṭho’’ti pavuccati.</gatha>
    <hangnum nr="258"/>
    <gatha type="1"> Na tena paṇḍito hoti, yāvatā bahu bhāsati;</gatha>
    <gatha type="last">Khemī averī abhayo, ‘‘paṇḍito’’ti pavuccati.</gatha>
    <hangnum nr="259"/>
    <gatha type="1"> Na tāvatā dhammadharo, yāvatā bahu bhāsati;</gatha>
    <gatha type="2">Yo ca appampi sutvāna, dhammaṃ kāyena passati;</gatha>
    <gatha type="last">Sa ve dhammadharo hoti, yo dhammaṃ nappamajjati.</gatha>
    <hangnum nr="260"/>
    <gatha type="1"> Na  tena thero so hoti <note>[thero hoti (sī. syā.)]</note>, yenassa palitaṃ siro;</gatha>
    <gatha type="last">Paripakko  vayo tassa, ‘‘moghajiṇṇo’’ti vuccati.</gatha>
    <hangnum nr="261"/>
    <gatha type="1"> Yamhi saccañca dhammo ca, ahiṃsā saṃyamo damo;</gatha>
    <gatha type="last">Sa ve vantamalo dhīro, ‘‘thero’’ iti <note>[so theroti (syā. ka.)]</note> pavuccati.</gatha>
    <hangnum nr="262"/>
    <gatha type="1"> Na vākkaraṇamattena, vaṇṇapokkharatāya vā;</gatha>
    <gatha type="last">Sādhurūpo naro hoti, issukī maccharī saṭho.</gatha>
    <hangnum nr="263"/>
    <gatha type="1"> Yassa cetaṃ samucchinnaṃ, mūlaghaccaṃ samūhataṃ;</gatha>
    <gatha type="last">Sa vantadoso medhāvī, ‘‘sādhurūpo’’ti vuccati.</gatha>
    <hangnum nr="264"/>
    <gatha type="1"> Na muṇḍakena samaṇo, abbato alikaṃ bhaṇaṃ;</gatha>
    <gatha type="last">Icchālobhasamāpanno, samaṇo kiṃ bhavissati.</gatha>
    <hangnum nr="265"/>
    <gatha type="1"> Yo  ca sameti pāpāni, aṇuṃ thūlāni sabbaso;</gatha>
    <gatha type="last">Samitattā hi pāpānaṃ, ‘‘samaṇo’’ti pavuccati.</gatha>
    <hangnum nr="266"/>
    <gatha type="1"> Na  tena bhikkhu so hoti, yāvatā bhikkhate pare;</gatha>
    <gatha type="last">Vissaṃ dhammaṃ samādāya, bhikkhu hoti na tāvatā.</gatha>
    <hangnum nr="267"/>
    <gatha type="1"> Yodha puññañca pāpañca, bāhetvā brahmacariyavā <note>[brahmacariyaṃ (ka.)]</note>;</gatha>
    <gatha type="last">Saṅkhāya loke carati, sa ve ‘‘bhikkhū’’ti vuccati.</gatha>
    <hangnum nr="268"/>
    <gatha type="1"> Na monena munī hoti, mūḷharūpo aviddasu;</gatha>
    <gatha type="last">Yo ca tulaṃva paggayha, varamādāya paṇḍito.</gatha>
    <hangnum nr="269"/>
    <gatha type="1"> Pāpāni  parivajjeti, sa munī tena so muni;</gatha>
    <gatha type="last">Yo munāti ubho loke, ‘‘muni’’ tena pavuccati.</gatha>
    <hangnum nr="270"/>
    <gatha type="1"> Na tena ariyo hoti, yena pāṇāni hiṃsati;</gatha>
    <gatha type="last">Ahiṃsā  sabbapāṇānaṃ, ‘‘ariyo’’ti pavuccati.</gatha>
    <hangnum nr="271"/>
    <gatha type="1"> Na sīlabbatamattena, bāhusaccena vā pana;</gatha>
    <gatha type="last">Atha vā samādhilābhena, vivittasayanena vā.</gatha>
    <hangnum nr="272"/>
    <gatha type="1"> Phusāmi nekkhammasukhaṃ, aputhujjanasevitaṃ;</gatha>
    <gatha type="last">Bhikkhu vissāsamāpādi, appatto āsavakkhayaṃ.</gatha>
    <centered>Dhammaṭṭhavaggo ekūnavīsatimo niṭṭhito.</centered>
  </text>
</tree>
