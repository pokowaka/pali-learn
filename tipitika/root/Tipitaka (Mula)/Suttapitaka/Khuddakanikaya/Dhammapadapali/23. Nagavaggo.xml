<?xml version='1.0' encoding='UTF-8'?>
<tree text="23. N&#x101;gavaggo" target="text">
  <text>
    <hangnum nr="320"/>
    <gatha type="1"> Ahaṃ  nāgova saṅgāme, cāpato patitaṃ saraṃ;</gatha>
    <gatha type="last">Ativākyaṃ titikkhissaṃ, dussīlo hi bahujjano.</gatha>
    <hangnum nr="321"/>
    <gatha type="1"> Dantaṃ  nayanti samitiṃ, dantaṃ rājābhirūhati;</gatha>
    <gatha type="last">Danto seṭṭho manussesu, yotivākyaṃ titikkhati.</gatha>
    <hangnum nr="322"/>
    <gatha type="1"> Varamassatarā dantā, ājānīyā ca <note>[ājānīyāva (syā.)]</note> sindhavā;</gatha>
    <gatha type="last">Kuñjarā ca <note>[kuñjarāva (syā.)]</note> mahānāgā, attadanto tato varaṃ.</gatha>
    <hangnum nr="323"/>
    <gatha type="1"> Na  hi etehi yānehi, gaccheyya agataṃ disaṃ;</gatha>
    <gatha type="last">Yathāttanā sudantena, danto dantena gacchati.</gatha>
    <hangnum nr="324"/>
    <gatha type="1"> Dhanapālo <note>[dhanapālako (sī. syā. kaṃ. pī.)]</note> nāma kuñjaro, kaṭukabhedano <note>[kaṭukappabhedano (sī. syā. pī.)]</note> dunnivārayo;</gatha>
    <gatha type="last">Baddho kabaḷaṃ na bhuñjati, sumarati <note>[susarati (ka.)]</note> nāgavanassa kuñjaro.</gatha>
    <hangnum nr="325"/>
    <gatha type="1"> Middhī  yadā hoti mahagghaso ca, niddāyitā samparivattasāyī;</gatha>
    <gatha type="last">Mahāvarāhova nivāpapuṭṭho, punappunaṃ gabbhamupeti mando.</gatha>
    <hangnum nr="326"/>
    <gatha type="1"> Idaṃ  pure cittamacāri cārikaṃ, yenicchakaṃ yatthakāmaṃ yathāsukhaṃ;</gatha>
    <gatha type="last">Tadajjahaṃ niggahessāmi yoniso, hatthippabhinnaṃ viya aṅkusaggaho.</gatha>
    <hangnum nr="327"/>
    <gatha type="1"> Appamādaratā hotha, sacittamanurakkhatha;</gatha>
    <gatha type="last">Duggā uddharathattānaṃ, paṅke sannova <note>[sattova (sī. pī.)]</note> kuñjaro.</gatha>
    <hangnum nr="328"/>
    <gatha type="1"> Sace labhetha nipakaṃ sahāyaṃ, saddhiṃ caraṃ sādhuvihāridhīraṃ;</gatha>
    <gatha type="last">Abhibhuyya sabbāni parissayāni, careyya tenattamano satīmā.</gatha>
    <hangnum nr="329"/>
    <gatha type="1"> No  ce labhetha nipakaṃ sahāyaṃ, saddhiṃ caraṃ sādhuvihāridhīraṃ;</gatha>
    <gatha type="last">Rājāva raṭṭhaṃ vijitaṃ pahāya, eko care mātaṅgaraññeva nāgo.</gatha>
    <hangnum nr="330"/>
    <gatha type="1"> Ekassa caritaṃ seyyo, natthi bāle sahāyatā;</gatha>
    <gatha type="last">Eko care na ca pāpāni kayirā, appossukko mātaṅgaraññeva nāgo.</gatha>
    <hangnum nr="331"/>
    <gatha type="1"> Atthamhi  jātamhi sukhā sahāyā, tuṭṭhī sukhā yā itarītarena;</gatha>
    <gatha type="last">Puññaṃ sukhaṃ jīvitasaṅkhayamhi, sabbassa dukkhassa sukhaṃ pahānaṃ.</gatha>
    <hangnum nr="332"/>
    <gatha type="1"> Sukhā  matteyyatā loke, atho petteyyatā sukhā;</gatha>
    <gatha type="last">Sukhā sāmaññatā loke, atho brahmaññatā sukhā.</gatha>
    <hangnum nr="333"/>
    <gatha type="1"> Sukhaṃ yāva jarā sīlaṃ, sukhā saddhā patiṭṭhitā;</gatha>
    <gatha type="last">Sukho paññāya paṭilābho, pāpānaṃ akaraṇaṃ sukhaṃ.</gatha>
    <centered>Nāgavaggo tevīsatimo niṭṭhito.</centered>
  </text>
</tree>
