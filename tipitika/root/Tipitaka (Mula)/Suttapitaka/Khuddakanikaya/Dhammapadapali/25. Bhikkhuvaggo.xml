<?xml version='1.0' encoding='UTF-8'?>
<tree text="25. Bhikkhuvaggo" target="text">
  <text>
    <hangnum nr="360"/>
    <gatha type="1"> Cakkhunā saṃvaro sādhu, sādhu sotena saṃvaro;</gatha>
    <gatha type="last">Ghānena saṃvaro sādhu, sādhu jivhāya saṃvaro.</gatha>
    <hangnum nr="361"/>
    <gatha type="1"> Kāyena saṃvaro sādhu, sādhu vācāya saṃvaro;</gatha>
    <gatha type="2">Manasā saṃvaro sādhu, sādhu sabbattha saṃvaro;</gatha>
    <gatha type="last">Sabbattha saṃvuto bhikkhu, sabbadukkhā pamuccati.</gatha>
    <hangnum nr="362"/>
    <gatha type="1"> Hatthasaṃyato pādasaṃyato, vācāsaṃyato saṃyatuttamo;</gatha>
    <gatha type="last">Ajjhattarato samāhito, eko santusito tamāhu bhikkhuṃ.</gatha>
    <hangnum nr="363"/>
    <gatha type="1"> Yo  mukhasaṃyato bhikkhu, mantabhāṇī anuddhato;</gatha>
    <gatha type="last">Atthaṃ dhammañca dīpeti, madhuraṃ tassa bhāsitaṃ.</gatha>
    <hangnum nr="364"/>
    <gatha type="1"> Dhammārāmo  dhammarato, dhammaṃ anuvicintayaṃ;</gatha>
    <gatha type="last">Dhammaṃ anussaraṃ bhikkhu, saddhammā na parihāyati.</gatha>
    <hangnum nr="365"/>
    <gatha type="1"> Salābhaṃ nātimaññeyya, nāññesaṃ pihayaṃ care;</gatha>
    <gatha type="last">Aññesaṃ pihayaṃ bhikkhu, samādhiṃ nādhigacchati.</gatha>
    <hangnum nr="366"/>
    <gatha type="1"> Appalābhopi ce bhikkhu, salābhaṃ nātimaññati;</gatha>
    <gatha type="last">Taṃ ve devā pasaṃsanti, suddhājīviṃ atanditaṃ.</gatha>
    <hangnum nr="367"/>
    <gatha type="1"> Sabbaso nāmarūpasmiṃ, yassa natthi mamāyitaṃ;</gatha>
    <gatha type="last">Asatā ca na socati, sa ve ‘‘bhikkhū’’ti vuccati.</gatha>
    <hangnum nr="368"/>
    <gatha type="1"> Mettāvihārī yo bhikkhu, pasanno buddhasāsane;</gatha>
    <gatha type="last">Adhigacche padaṃ santaṃ, saṅkhārūpasamaṃ sukhaṃ.</gatha>
    <hangnum nr="369"/>
    <gatha type="1"> Siñca bhikkhu imaṃ nāvaṃ, sittā te lahumessati;</gatha>
    <gatha type="last">Chetvā rāgañca dosañca, tato nibbānamehisi.</gatha>
    <hangnum nr="370"/>
    <gatha type="1"> Pañca chinde pañca jahe, pañca cuttari bhāvaye;</gatha>
    <gatha type="last">Pañca saṅgātigo bhikkhu, ‘‘oghatiṇṇo’’ti vuccati.</gatha>
    <hangnum nr="371"/>
    <gatha type="1"> Jhāya bhikkhu <note>[jhāya tuvaṃ bhikkhu (?)]</note> mā pamādo <note>[mā ca pamādo (sī. syā. pī.)]</note>, mā te kāmaguṇe ramessu <note>[bhamassu (sī. pī.), bhavassu (syā.), ramassu (ka.)]</note> cittaṃ;</gatha>
    <gatha type="last">Mā lohaguḷaṃ gilī pamatto, mā kandi ‘‘dukkhamida’’nti ḍayhamāno.</gatha>
    <hangnum nr="372"/>
    <gatha type="1"> Natthi jhānaṃ apaññassa, paññā natthi ajhāyato <note>[ajjhāyino (ka.)]</note>;</gatha>
    <gatha type="last">Yamhi jhānañca paññā ca, sa ve nibbānasantike.</gatha>
    <hangnum nr="373"/>
    <gatha type="1"> Suññāgāraṃ  paviṭṭhassa, santacittassa bhikkhuno;</gatha>
    <gatha type="last">Amānusī rati hoti, sammā dhammaṃ vipassato.</gatha>
    <hangnum nr="374"/>
    <gatha type="1"> Yato yato sammasati, khandhānaṃ udayabbayaṃ;</gatha>
    <gatha type="last">Labhatī <note>[labhati (pī.), labhate (ka.)]</note> pītipāmojjaṃ, amataṃ taṃ vijānataṃ.</gatha>
    <hangnum nr="375"/>
    <gatha type="1"> Tatrāyamādi bhavati, idha paññassa bhikkhuno;</gatha>
    <gatha type="last">Indriyagutti santuṭṭhi, pātimokkhe ca saṃvaro.</gatha>
    <hangnum nr="376"/>
    <gatha type="1"> Mitte bhajassu kalyāṇe, suddhājīve atandite;</gatha>
    <gatha type="2">Paṭisanthāravutyassa <note>[paṭisandhāravutyassa (ka.)]</note>, ācārakusalo siyā;</gatha>
    <gatha type="last">Tato pāmojjabahulo, dukkhassantaṃ karissati.</gatha>
    <hangnum nr="377"/>
    <gatha type="1"> Vassikā viya pupphāni, maddavāni <note>[majjavāni (ka. ṭīkā) paccavāni (ka. aṭṭha.)]</note> pamuñcati;</gatha>
    <gatha type="last">Evaṃ rāgañca dosañca, vippamuñcetha bhikkhavo.</gatha>
    <hangnum nr="378"/>
    <gatha type="1"> Santakāyo santavāco, santavā susamāhito <note>[santamano susamāhito (syā. pī.), santamano samāhito (ka.)]</note>;</gatha>
    <gatha type="last">Vantalokāmiso bhikkhu, ‘‘upasanto’’ti vuccati.</gatha>
    <hangnum nr="379"/>
    <gatha type="1"> Attanā codayattānaṃ, paṭimaṃsetha attanā <note>[paṭimāse attamattanā (sī. pī.), paṭimaṃse tamattanā (syā.)]</note>;</gatha>
    <gatha type="last">So attagutto satimā, sukhaṃ bhikkhu vihāhisi.</gatha>
    <hangnum nr="380"/>
    <gatha type="1"> Attā hi attano nātho, (ko hi nātho paro siyā) <note>[( ) videsapotthakesu natthi]</note></gatha>
    <gatha type="2">Attā hi attano gati;</gatha>
    <gatha type="last">Tasmā saṃyamamattānaṃ <note>[saṃyamaya’ttānaṃ (sī. pī.)]</note>, assaṃ bhadraṃva vāṇijo.</gatha>
    <hangnum nr="381"/>
    <gatha type="1"> Pāmojjabahulo  bhikkhu, pasanno buddhasāsane;</gatha>
    <gatha type="last">Adhigacche padaṃ santaṃ, saṅkhārūpasamaṃ sukhaṃ.</gatha>
    <hangnum nr="382"/>
    <gatha type="1"> Yo  have daharo bhikkhu, yuñjati buddhasāsane;</gatha>
    <gatha type="last">Somaṃ <note>[so imaṃ (sī. syā. kaṃ. pī.)]</note> lokaṃ pabhāseti, abbhā muttova candimā.</gatha>
    <centered>Bhikkhuvaggo pañcavīsatimo niṭṭhito.</centered>
  </text>
</tree>
