<?xml version='1.0' encoding='UTF-8'?>
<tree text="18. Malavaggo" target="text">
  <text>
    <hangnum nr="235"/>
    <gatha type="1"> Paṇḍupalāsova  dānisi, yamapurisāpi ca te <note>[taṃ (sī. syā. kaṃ. pī.)]</note> upaṭṭhitā;</gatha>
    <gatha type="last">Uyyogamukhe ca tiṭṭhasi, pātheyyampi ca te na vijjati.</gatha>
    <paragraph nr="236"/>
    <gatha type="1">So  karohi dīpamattano, khippaṃ vāyama paṇḍito bhava;</gatha>
    <gatha type="last">Niddhantamalo anaṅgaṇo, dibbaṃ ariyabhūmiṃ upehisi <note>[dibbaṃ ariyabhūmimehisi (sī. syā. pī.), dibbamariyabhūmiṃ upehisi (?)]</note>.</gatha>
    <hangnum nr="237"/>
    <gatha type="1"> Upanītavayo ca dānisi, sampayātosi  yamassa santike;</gatha>
    <gatha type="last">Vāso <note>[vāsopi ca (bahūsu)]</note> te natthi antarā, pātheyyampi ca te na vijjati.</gatha>
    <hangnum nr="238"/>
    <gatha type="1"> So karohi dīpamattano, khippaṃ vāyama paṇḍito bhava;</gatha>
    <gatha type="last">Niddhantamalo anaṅgaṇo, na punaṃ jātijaraṃ <note>[na puna jātijaraṃ (sī. syā.), na puna jātijjaraṃ (ka.)]</note> upehisi.</gatha>
    <hangnum nr="239"/>
    <gatha type="1"> Anupubbena medhāvī, thokaṃ thokaṃ khaṇe khaṇe;</gatha>
    <gatha type="last">Kammāro rajatasseva, niddhame malamattano.</gatha>
    <hangnum nr="240"/>
    <gatha type="1"> Ayasāva malaṃ samuṭṭhitaṃ <note>[samuṭṭhāya (ka.)]</note>, tatuṭṭhāya <note>[taduṭṭhāya (sī. syā. pī.)]</note> tameva khādati;</gatha>
    <gatha type="last">Evaṃ atidhonacārinaṃ, sāni kammāni <note>[sakakammāni (sī. pī.)]</note> nayanti duggatiṃ.</gatha>
    <hangnum nr="241"/>
    <gatha type="1"> Asajjhāyamalā  mantā, anuṭṭhānamalā gharā;</gatha>
    <gatha type="last">Malaṃ vaṇṇassa kosajjaṃ, pamādo rakkhato malaṃ.</gatha>
    <hangnum nr="242"/>
    <gatha type="1"> Malitthiyā duccaritaṃ, maccheraṃ dadato malaṃ;</gatha>
    <gatha type="last">Malā ve pāpakā dhammā, asmiṃ loke paramhi ca.</gatha>
    <hangnum nr="243"/>
    <gatha type="1"> Tato malā malataraṃ, avijjā paramaṃ malaṃ;</gatha>
    <gatha type="last">Etaṃ malaṃ pahantvāna, nimmalā hotha bhikkhavo.</gatha>
    <hangnum nr="244"/>
    <gatha type="1"> Sujīvaṃ  ahirikena, kākasūrena dhaṃsinā;</gatha>
    <gatha type="last">Pakkhandinā pagabbhena, saṃkiliṭṭhena jīvitaṃ.</gatha>
    <hangnum nr="245"/>
    <gatha type="1"> Hirīmatā  ca dujjīvaṃ, niccaṃ sucigavesinā;</gatha>
    <gatha type="last">Alīnenāppagabbhena, suddhājīvena passatā.</gatha>
    <hangnum nr="246"/>
    <gatha type="1"> Yo pāṇamatipāteti, musāvādañca bhāsati;</gatha>
    <gatha type="last">Loke adinnamādiyati, paradārañca gacchati.</gatha>
    <hangnum nr="247"/>
    <gatha type="1"> Surāmerayapānañca, yo naro anuyuñjati;</gatha>
    <gatha type="last">Idhevameso lokasmiṃ, mūlaṃ khaṇati attano.</gatha>
    <hangnum nr="248"/>
    <gatha type="1"> Evaṃ bho purisa jānāhi, pāpadhammā asaññatā;</gatha>
    <gatha type="last">Mā taṃ lobho adhammo ca, ciraṃ dukkhāya randhayuṃ.</gatha>
    <hangnum nr="249"/>
    <gatha type="1"> Dadāti ve yathāsaddhaṃ, yathāpasādanaṃ <note>[yattha pasādanaṃ (katthaci)]</note> jano;</gatha>
    <gatha type="2">Tattha yo maṅku bhavati <note>[tattha ce maṃku yo hoti (sī.), tattha yo maṅkuto hoti (syā.)]</note>, paresaṃ pānabhojane;</gatha>
    <gatha type="last">Na so divā vā rattiṃ vā, samādhimadhigacchati.</gatha>
    <hangnum nr="250"/>
    <gatha type="1"> Yassa  cetaṃ samucchinnaṃ, mūlaghaccaṃ <note>[mūlaghacchaṃ (ka.)]</note> samūhataṃ;</gatha>
    <gatha type="last">Sa ve divā vā rattiṃ vā, samādhimadhigacchati.</gatha>
    <hangnum nr="251"/>
    <gatha type="1"> Natthi rāgasamo aggi, natthi dosasamo gaho;</gatha>
    <gatha type="last">Natthi mohasamaṃ jālaṃ, natthi taṇhāsamā nadī.</gatha>
    <hangnum nr="252"/>
    <gatha type="1"> Sudassaṃ vajjamaññesaṃ, attano pana duddasaṃ;</gatha>
    <gatha type="2">Paresaṃ hi so vajjāni, opunāti <note>[ophunāti (ka.)]</note> yathā bhusaṃ;</gatha>
    <gatha type="last">Attano pana chādeti, kaliṃva kitavā saṭho.</gatha>
    <hangnum nr="253"/>
    <gatha type="1"> Paravajjānupassissa ,  niccaṃ ujjhānasaññino;</gatha>
    <gatha type="last">Āsavā tassa vaḍḍhanti, ārā so āsavakkhayā.</gatha>
    <hangnum nr="254"/>
    <gatha type="1"> Ākāseva padaṃ natthi, samaṇo natthi bāhire;</gatha>
    <gatha type="last">Papañcābhiratā pajā, nippapañcā tathāgatā.</gatha>
    <hangnum nr="255"/>
    <gatha type="1"> Ākāseva padaṃ natthi, samaṇo natthi bāhire;</gatha>
    <gatha type="last">Saṅkhārā sassatā natthi, natthi buddhānamiñjitaṃ.</gatha>
    <centered>Malavaggo aṭṭhārasamo niṭṭhito.</centered>
  </text>
</tree>
