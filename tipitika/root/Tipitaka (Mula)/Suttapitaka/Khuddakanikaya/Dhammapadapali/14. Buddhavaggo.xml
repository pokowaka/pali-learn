<?xml version='1.0' encoding='UTF-8'?>
<tree text="14. Buddhavaggo" target="text">
  <text>
    <hangnum nr="179"/>
    <gatha type="1"> Yassa  jitaṃ nāvajīyati, jitaṃ yassa <note>[jitamassa (sī. syā. pī.), jitaṃ massa (ka.)]</note> no yāti koci loke;</gatha>
    <gatha type="last">Taṃ buddhamanantagocaraṃ, apadaṃ kena padena nessatha.</gatha>
    <hangnum nr="180"/>
    <gatha type="1"> Yassa jālinī visattikā, taṇhā natthi kuhiñci netave;</gatha>
    <gatha type="last">Taṃ buddhamanantagocaraṃ, apadaṃ kena padena nessatha.</gatha>
    <hangnum nr="181"/>
    <gatha type="1"> Ye jhānapasutā dhīrā, nekkhammūpasame ratā;</gatha>
    <gatha type="last">Devāpi tesaṃ pihayanti, sambuddhānaṃ satīmataṃ.</gatha>
    <hangnum nr="182"/>
    <gatha type="1"> Kiccho  manussapaṭilābho, kicchaṃ maccāna jīvitaṃ;</gatha>
    <gatha type="last">Kicchaṃ saddhammassavanaṃ, kiccho buddhānamuppādo.</gatha>
    <hangnum nr="183"/>
    <gatha type="1"> Sabbapāpassa akaraṇaṃ, kusalassa upasampadā <note>[kusalassūpasampadā (syā.)]</note>;</gatha>
    <gatha type="last">Sacittapariyodapanaṃ <note>[sacittapariyodāpanaṃ (?)]</note>, etaṃ buddhāna sāsanaṃ.</gatha>
    <hangnum nr="184"/>
    <gatha type="1"> Khantī paramaṃ tapo titikkhā, nibbānaṃ <note>[nibbāṇaṃ (ka. sī. pī.)]</note> paramaṃ vadanti buddhā;</gatha>
    <gatha type="last">Na hi pabbajito parūpaghātī, na <note>[ayaṃ nakāro sī. syā. pī. pātthakesu na dissati]</note> samaṇo hoti paraṃ viheṭhayanto.</gatha>
    <hangnum nr="185"/>
    <gatha type="1"> Anūpavādo anūpaghāto <note>[anupavādo anupaghāto (syā. ka.)]</note>, pātimokkhe ca saṃvaro;</gatha>
    <gatha type="2">Mattaññutā ca bhattasmiṃ, pantañca sayanāsanaṃ;</gatha>
    <gatha type="last">Adhicitte ca āyogo, etaṃ buddhāna sāsanaṃ.</gatha>
    <hangnum nr="186"/>
    <gatha type="1"> Na  kahāpaṇavassena, titti kāmesu vijjati;</gatha>
    <gatha type="last">Appassādā dukhā kāmā, iti viññāya paṇḍito.</gatha>
    <hangnum nr="187"/>
    <gatha type="1"> Api  dibbesu kāmesu, ratiṃ so nādhigacchati;</gatha>
    <gatha type="last">Taṇhakkhayarato hoti, sammāsambuddhasāvako.</gatha>
    <hangnum nr="188"/>
    <gatha type="1"> Bahuṃ ve saraṇaṃ yanti, pabbatāni vanāni ca;</gatha>
    <gatha type="last">Ārāmarukkhacetyāni, manussā bhayatajjitā.</gatha>
    <hangnum nr="189"/>
    <gatha type="1"> Netaṃ kho saraṇaṃ khemaṃ, netaṃ saraṇamuttamaṃ;</gatha>
    <gatha type="last">Netaṃ saraṇamāgamma, sabbadukkhā pamuccati.</gatha>
    <hangnum nr="190"/>
    <gatha type="1"> Yo  ca buddhañca dhammañca, saṅghañca saraṇaṃ gato;</gatha>
    <gatha type="last">Cattāri ariyasaccāni, sammappaññāya passati.</gatha>
    <hangnum nr="191"/>
    <gatha type="1"> Dukkhaṃ dukkhasamuppādaṃ, dukkhassa ca atikkamaṃ;</gatha>
    <gatha type="last">Ariyaṃ caṭṭhaṅgikaṃ maggaṃ, dukkhūpasamagāminaṃ.</gatha>
    <hangnum nr="192"/>
    <gatha type="1"> Etaṃ  kho saraṇaṃ khemaṃ, etaṃ saraṇamuttamaṃ;</gatha>
    <gatha type="last">Etaṃ saraṇamāgamma, sabbadukkhā pamuccati.</gatha>
    <hangnum nr="193"/>
    <gatha type="1"> Dullabho purisājañño, na so sabbattha jāyati;</gatha>
    <gatha type="last">Yattha so jāyati dhīro, taṃ kulaṃ sukhamedhati.</gatha>
    <hangnum nr="194"/>
    <gatha type="1"> Sukho buddhānamuppādo, sukhā saddhammadesanā;</gatha>
    <gatha type="last">Sukhā saṅghassa sāmaggī, samaggānaṃ tapo sukho.</gatha>
    <hangnum nr="195"/>
    <gatha type="1"> Pūjārahe pūjayato, buddhe yadi va sāvake;</gatha>
    <gatha type="last">Papañcasamatikkante, tiṇṇasokapariddave.</gatha>
    <hangnum nr="196"/>
    <gatha type="1"> Te  tādise pūjayato, nibbute akutobhaye;</gatha>
    <gatha type="last">Na sakkā puññaṃ saṅkhātuṃ, imettamapi kenaci.</gatha>
    <centered>Buddhavaggo cuddasamo niṭṭhito.</centered>
  </text>
</tree>
