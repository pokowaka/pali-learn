<?xml version='1.0' encoding='UTF-8'?>
<tree text="17. Kodhavaggo" target="text">
  <text>
    <hangnum nr="221"/>
    <gatha type="1"> Kodhaṃ  jahe vippajaheyya mānaṃ, saṃyojanaṃ sabbamatikkameyya;</gatha>
    <gatha type="last">Taṃ nāmarūpasmimasajjamānaṃ, akiñcanaṃ nānupatanti dukkhā.</gatha>
    <hangnum nr="222"/>
    <gatha type="1"> Yo ve uppatitaṃ kodhaṃ, rathaṃ bhantaṃva vāraye <note>[dhāraye (sī. syā. pī.)]</note>;</gatha>
    <gatha type="last">Tamahaṃ  sārathiṃ brūmi, rasmiggāho itaro jano.</gatha>
    <hangnum nr="223"/>
    <gatha type="1"> Akkodhena jine kodhaṃ, asādhuṃ sādhunā jine;</gatha>
    <gatha type="last">Jine kadariyaṃ dānena, saccenālikavādinaṃ.</gatha>
    <hangnum nr="224"/>
    <gatha type="1"> Saccaṃ bhaṇe na kujjheyya, dajjā appampi <note>[dajjā’ppasmimpi (sī. pī.), dajjā appasmi (syā. ka.)]</note> yācito;</gatha>
    <gatha type="last">Etehi tīhi ṭhānehi, gacche devāna santike.</gatha>
    <hangnum nr="225"/>
    <gatha type="1"> Ahiṃsakā  ye munayo <note>[ahiṃsakāyā munayo (ka.)]</note>, niccaṃ kāyena saṃvutā;</gatha>
    <gatha type="last">Te yanti accutaṃ ṭhānaṃ, yattha gantvā na socare.</gatha>
    <hangnum nr="226"/>
    <gatha type="1"> Sadā jāgaramānānaṃ, ahorattānusikkhinaṃ;</gatha>
    <gatha type="last">Nibbānaṃ adhimuttānaṃ, atthaṃ gacchanti āsavā.</gatha>
    <hangnum nr="227"/>
    <gatha type="1"> Porāṇametaṃ  atula, netaṃ ajjatanāmiva;</gatha>
    <gatha type="2">Nindanti tuṇhimāsīnaṃ, nindanti bahubhāṇinaṃ;</gatha>
    <gatha type="last">Mitabhāṇimpi nindanti, natthi loke anindito.</gatha>
    <hangnum nr="228"/>
    <gatha type="1"> Na cāhu na ca bhavissati, na cetarahi vijjati;</gatha>
    <gatha type="last">Ekantaṃ nindito poso, ekantaṃ vā pasaṃsito.</gatha>
    <hangnum nr="229"/>
    <gatha type="1"> Yaṃ ce viññū pasaṃsanti, anuvicca suve suve;</gatha>
    <gatha type="last">Acchiddavuttiṃ <note>[acchinnavuttiṃ (ka.)]</note> medhāviṃ, paññāsīlasamāhitaṃ.</gatha>
    <hangnum nr="230"/>
    <gatha type="1"> Nikkhaṃ <note>[nekkhaṃ (sī. syā. pī.)]</note> jambonadasseva, ko taṃ ninditumarahati;</gatha>
    <gatha type="last">Devāpi naṃ pasaṃsanti, brahmunāpi pasaṃsito.</gatha>
    <hangnum nr="231"/>
    <gatha type="1"> Kāyappakopaṃ rakkheyya, kāyena saṃvuto siyā;</gatha>
    <gatha type="last">Kāyaduccaritaṃ hitvā, kāyena sucaritaṃ care.</gatha>
    <hangnum nr="232"/>
    <gatha type="1"> Vacīpakopaṃ  rakkheyya, vācāya saṃvuto siyā;</gatha>
    <gatha type="last">Vacīduccaritaṃ hitvā, vācāya sucaritaṃ care.</gatha>
    <hangnum nr="233"/>
    <gatha type="1"> Manopakopaṃ rakkheyya, manasā saṃvuto siyā;</gatha>
    <gatha type="last">Manoduccaritaṃ hitvā, manasā sucaritaṃ care.</gatha>
    <hangnum nr="234"/>
    <gatha type="1"> Kāyena  saṃvutā dhīrā, atho vācāya saṃvutā;</gatha>
    <gatha type="last">Manasā saṃvutā dhīrā, te ve suparisaṃvutā.</gatha>
    <centered>Kodhavaggo sattarasamo niṭṭhito.</centered>
  </text>
</tree>
