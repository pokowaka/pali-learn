<?xml version='1.0' encoding='UTF-8'?>
<tree text="2. Appam&#x101;davaggo" target="text">
  <text>
    <hangnum nr="21"/>
    <gatha type="1"> Appamādo  amatapadaṃ <note>[amataṃ padaṃ (ka.)]</note>, pamādo maccuno padaṃ;</gatha>
    <gatha type="last">Appamattā na mīyanti, ye pamattā yathā matā.</gatha>
    <hangnum nr="22"/>
    <gatha type="1"> Evaṃ <note>[etaṃ (sī. syā. kaṃ. pī.)]</note> visesato ñatvā, appamādamhi paṇḍitā;</gatha>
    <gatha type="last">Appamāde pamodanti, ariyānaṃ gocare ratā.</gatha>
    <hangnum nr="23"/>
    <gatha type="1"> Te jhāyino sātatikā, niccaṃ daḷhaparakkamā;</gatha>
    <gatha type="last">Phusanti dhīrā nibbānaṃ, yogakkhemaṃ anuttaraṃ.</gatha>
    <hangnum nr="24"/>
    <gatha type="1"> Uṭṭhānavato satīmato <note>[satimato (sī. syā. ka.)]</note>, sucikammassa nisammakārino;</gatha>
    <gatha type="last">Saññatassa dhammajīvino, appamattassa <note>[apamattassa (?)]</note> yasobhivaḍḍhati.</gatha>
    <hangnum nr="25"/>
    <gatha type="1"> Uṭṭhānenappamādena , saṃyamena damena ca;</gatha>
    <gatha type="last">Dīpaṃ kayirātha medhāvī, yaṃ ogho nābhikīrati.</gatha>
    <hangnum nr="26"/>
    <gatha type="1"> Pamādamanuyuñjanti, bālā dummedhino janā;</gatha>
    <gatha type="last">Appamādañca medhāvī, dhanaṃ seṭṭhaṃva rakkhati.</gatha>
    <hangnum nr="27"/>
    <gatha type="1"> Mā pamādamanuyuñjetha, mā kāmaratisanthavaṃ <note>[sandhavaṃ (ka)]</note>;</gatha>
    <gatha type="last">Appamatto hi jhāyanto, pappoti vipulaṃ sukhaṃ.</gatha>
    <hangnum nr="28"/>
    <gatha type="1"> Pamādaṃ appamādena, yadā nudati paṇḍito;</gatha>
    <gatha type="2">Paññāpāsādamāruyha, asoko sokiniṃ pajaṃ;</gatha>
    <gatha type="last">Pabbataṭṭhova bhūmaṭṭhe <note>[bhummaṭṭhe (sī. syā.)]</note>, dhīro bāle avekkhati.</gatha>
    <hangnum nr="29"/>
    <gatha type="1"> Appamatto  pamattesu, suttesu bahujāgaro;</gatha>
    <gatha type="last">Abalassaṃva  sīghasso, hitvā yāti sumedhaso.</gatha>
    <hangnum nr="30"/>
    <gatha type="1"> Appamādena maghavā, devānaṃ seṭṭhataṃ gato;</gatha>
    <gatha type="last">Appamādaṃ pasaṃsanti, pamādo garahito sadā.</gatha>
    <hangnum nr="31"/>
    <gatha type="1"> Appamādarato bhikkhu, pamāde bhayadassi vā;</gatha>
    <gatha type="last">Saṃyojanaṃ aṇuṃ thūlaṃ, ḍahaṃ aggīva gacchati.</gatha>
    <hangnum nr="32"/>
    <gatha type="1"> Appamādarato bhikkhu, pamāde bhayadassi vā;</gatha>
    <gatha type="last">Abhabbo parihānāya, nibbānasseva santike.</gatha>
    <centered>Appamādavaggo dutiyo niṭṭhito.</centered>
  </text>
</tree>
