<?xml version='1.0' encoding='UTF-8'?>
<tree text="P&#x101;r&#x101;yanavaggo" target="text">
  <text>
    <centered> Namo tassa bhagavato arahato sammāsambuddhassa</centered>
    <subsubhead>Pārāyanavaggo</subsubhead>
    <subhead>Vatthugāthā</subhead>
    <hangnum nr="1"/>
    <gatha type="1"> Kosalānaṃ  purā rammā, agamā dakkhiṇāpathaṃ;</gatha>
    <gatha type="last">Ākiñcaññaṃ patthayāno, brāhmaṇo mantapāragū.</gatha>
    <hangnum nr="2"/>
    <gatha type="1"> So assakassa visaye, maḷakassa <note>[aḷakassa (su. ni. 983) muḷakassa (syā.), mūḷhakassa (ka.)]</note> samāsane <note>[samāsanne (ka.)]</note>;</gatha>
    <gatha type="last">Vasi godhāvarīkūle, uñchena ca phalena ca.</gatha>
    <hangnum nr="3"/>
    <gatha type="1"> Tasseva <note>[taṃyeva (ka.) aṭṭhakathā oloketabbā]</note> upanissāya, gāmo ca vipulo ahu;</gatha>
    <gatha type="last">Tato jātena āyena, mahāyaññamakappayi.</gatha>
    <hangnum nr="4"/>
    <gatha type="1"> Mahāyaññaṃ yajitvāna, puna pāvisi assamaṃ;</gatha>
    <gatha type="last">Tasmiṃ paṭipaviṭṭhamhi, añño āgañchi brāhmaṇo.</gatha>
    <hangnum nr="5"/>
    <gatha type="1"> Ugghaṭṭapādo  tasito <note>[tassito (ka.)]</note>, paṅkadanto rajassiro;</gatha>
    <gatha type="last">So  ca naṃ upasaṅkamma, satāni pañca yācati.</gatha>
    <hangnum nr="6"/>
    <gatha type="1"> Tamenaṃ bāvarī disvā, āsanena nimantayi;</gatha>
    <gatha type="last">Sukhañca kusalaṃ pucchi, idaṃ vacanamabravi <note>[vacanamabruvi (sī.)]</note>.</gatha>
    <hangnum nr="7"/>
    <gatha type="1"> ‘‘Yaṃ kho mama deyyadhammaṃ, sabbaṃ visajjitaṃ mayā;</gatha>
    <gatha type="last">Anujānāhi me brahme, natthi pañcasatāni me’’.</gatha>
    <hangnum nr="8"/>
    <gatha type="1"> ‘‘Sace  me yācamānassa, bhavaṃ nānupadassati <note>[padessati (ka.)]</note>;</gatha>
    <gatha type="last">Sattame divase tuyhaṃ, muddhā phalatu sattadhā’’.</gatha>
    <hangnum nr="9"/>
    <gatha type="1"> Abhisaṅkharitvā kuhako, bheravaṃ so akittayi;</gatha>
    <gatha type="last">Tassa taṃ vacanaṃ sutvā, bāvarī dukkhito ahu.</gatha>
    <hangnum nr="10"/>
    <gatha type="1"> Ussussati anāhāro, sokasallasamappito;</gatha>
    <gatha type="last">Athopi evaṃ cittassa, jhāne na ramatī mano.</gatha>
    <hangnum nr="11"/>
    <gatha type="1"> Utrastaṃ dukkhitaṃ disvā, devatā atthakāminī;</gatha>
    <gatha type="last">Bāvariṃ upasaṅkamma, idaṃ vacanamabravi.</gatha>
    <hangnum nr="12"/>
    <gatha type="1"> ‘‘Na so muddhaṃ pajānāti, kuhako so dhanatthiko;</gatha>
    <gatha type="last">Muddhani muddhapāte <note>[muddhanimmuddhapāte (ka.)]</note> vā, ñāṇaṃ tassa na vijjati’’.</gatha>
    <hangnum nr="13"/>
    <gatha type="1"> ‘‘Bhotī <note>[bhoti (ka.)]</note> carahi jānāti, taṃ me akkhāhi pucchitā;</gatha>
    <gatha type="last">Muddhaṃ muddhādhipātañca <note>[muddhātipātañca (ka.)]</note>, taṃ suṇoma vaco tava’’.</gatha>
    <hangnum nr="14"/>
    <gatha type="1"> ‘‘Ahampetaṃ na jānāmi, ñāṇaṃ mettha na vijjati;</gatha>
    <gatha type="last">Muddhani muddhādhipāte ca, jinānañhettha <note>[janānañhettha (ka.)]</note> dassanaṃ’’.</gatha>
    <hangnum nr="15"/>
    <gatha type="1"> ‘‘Atha  ko carahi <note>[yo carati (ka.)]</note> jānāti, asmiṃ pathavimaṇḍale <note>[puthavimaṇḍale (sī.)]</note>;</gatha>
    <gatha type="last">Muddhaṃ muddhādhipātañca, taṃ me akkhāhi devate’’.</gatha>
    <hangnum nr="16"/>
    <gatha type="1"> ‘‘Purā kapilavatthumhā, nikkhanto lokanāyako;</gatha>
    <gatha type="last">Apacco okkākarājassa, sakyaputto pabhaṅkaro.</gatha>
    <hangnum nr="17"/>
    <gatha type="1"> ‘‘So hi brāhmaṇa sambuddho, sabbadhammāna pāragū;</gatha>
    <gatha type="2">Sabbābhiññābalappatto <note>[phalappatto (ka.)]</note>, sabbadhammesu cakkhumā;</gatha>
    <gatha type="last">Sabbakammakkhayaṃ patto, vimutto upadhikkhaye.</gatha>
    <hangnum nr="18"/>
    <gatha type="1"> ‘‘Buddho so bhagavā loke, dhammaṃ deseti cakkhumā;</gatha>
    <gatha type="last">Taṃ tvaṃ gantvāna pucchassu, so te taṃ byākarissati’’.</gatha>
    <hangnum nr="19"/>
    <gatha type="1"> Sambuddhoti  vaco sutvā, udaggo bāvarī ahu;</gatha>
    <gatha type="last">Sokassa tanuko āsi, pītiñca vipulaṃ labhi.</gatha>
    <hangnum nr="20"/>
    <gatha type="1"> So  bāvarī attamano udaggo, taṃ devataṃ pucchati vedajāto;</gatha>
    <gatha type="2">‘‘Katamamhi gāme nigamamhi vā pana, katamamhi vā janapade lokanātho;</gatha>
    <gatha type="last">Yattha gantvāna passemu, sambuddhaṃ dvipaduttamaṃ’’.</gatha>
    <hangnum nr="21"/>
    <gatha type="1"> ‘‘Sāvatthiyaṃ kosalamandire jino, pahūtapañño varabhūrimedhaso;</gatha>
    <gatha type="last">So sakyaputto vidhuro anāsavo, muddhādhipātassa vidū narāsabho’’.</gatha>
    <hangnum nr="22"/>
    <gatha type="1"> Tato  āmantayī sisse, brāhmaṇe mantapāragū <note>[pārage (syā.)]</note>;</gatha>
    <gatha type="last">‘‘Etha māṇavā akkhissaṃ, suṇātha vacanaṃ mama.</gatha>
    <hangnum nr="23"/>
    <gatha type="1"> ‘‘Yasseso dullabho loke, pātubhāvo abhiṇhaso;</gatha>
    <gatha type="2">Svājja lokamhi uppanno, sambuddho iti vissuto;</gatha>
    <gatha type="last">Khippaṃ gantvāna sāvatthiṃ, passavho dvipaduttamaṃ’’.</gatha>
    <hangnum nr="24"/>
    <gatha type="1"> ‘‘Kathaṃ carahi jānemu, disvā buddhoti brāhmaṇa;</gatha>
    <gatha type="last">Ajānataṃ no pabrūhi, yathā jānemu taṃ mayaṃ’’.</gatha>
    <hangnum nr="25"/>
    <gatha type="1"> ‘‘Āgatāni hi mantesu, mahāpurisalakkhaṇā;</gatha>
    <gatha type="last">Dvattiṃsāni ca byākkhātā, samattā anupubbaso.</gatha>
    <hangnum nr="26"/>
    <gatha type="1"> ‘‘Yassete honti gattesu, mahāpurisalakkhaṇā;</gatha>
    <gatha type="last">Dveyeva tassa gatiyo, tatiyā hi na vijjati.</gatha>
    <hangnum nr="27"/>
    <gatha type="1"> ‘‘Sace agāraṃ āvasati, vijeyya pathaviṃ imaṃ;</gatha>
    <gatha type="last">Adaṇḍena asatthena, dhammena anusāsati.</gatha>
    <hangnum nr="28"/>
    <gatha type="1"> ‘‘Sace ca so pabbajati, agārā anagāriyaṃ;</gatha>
    <gatha type="last">Vivaṭṭacchado <note>[vivattacchaddo (sī.)]</note> sambuddho, arahā bhavati anuttaro.</gatha>
    <hangnum nr="29"/>
    <gatha type="1"> ‘‘Jātiṃ gottañca lakkhaṇaṃ, mante sisse punāpare;</gatha>
    <gatha type="last">Muddhaṃ muddhādhipātañca, manasāyeva pucchatha.</gatha>
    <hangnum nr="30"/>
    <gatha type="1"> ‘‘Anāvaraṇadassāvī, yadi buddho bhavissati;</gatha>
    <gatha type="last">Manasā pucchite pañhe, vācāya visajjissati’’ <note>[vissajissati (ka.)]</note>.</gatha>
    <hangnum nr="31"/>
    <gatha type="1"> Bāvarissa  vaco sutvā, sissā soḷasa brāhmaṇā;</gatha>
    <gatha type="last">Ajito tissametteyyo, puṇṇako atha mettagū.</gatha>
    <hangnum nr="32"/>
    <gatha type="1"> Dhotako upasīvo ca, nando ca atha hemako;</gatha>
    <gatha type="last">Todeyya-kappā dubhayo, jatukaṇṇī ca paṇḍito.</gatha>
    <hangnum nr="33"/>
    <gatha type="1"> Bhadrāvudho  udayo ca, posālo cāpi brāhmaṇo;</gatha>
    <gatha type="2">Mogharājā ca medhāvī, piṅgiyo ca mahāisi.</gatha>
    <hangnum nr="34"/>
    <gatha type="1"> Paccekagaṇino sabbe, sabbalokassa vissutā;</gatha>
    <gatha type="2">Jhāyī jhānaratā dhīrā, pubbavāsanavāsitā.</gatha>
    <hangnum nr="35"/>
    <gatha type="1"> Bāvariṃ abhivādetvā, katvā ca naṃ padakkhiṇaṃ;</gatha>
    <gatha type="2">Jaṭājinadharā sabbe, pakkāmuṃ uttarāmukhā.</gatha>
    <hangnum nr="36"/>
    <gatha type="1"> Maḷakassa patiṭṭhānaṃ, puramāhissatiṃ <note>[puramāhiyati (ka.)]</note> tadā <note>[sadā (ka.)]</note>;</gatha>
    <gatha type="last">Ujjeniñcāpi gonaddhaṃ, vedisaṃ vanasavhayaṃ.</gatha>
    <hangnum nr="37"/>
    <gatha type="1"> Kosambiñcāpi sāketaṃ, sāvatthiñca puruttamaṃ;</gatha>
    <gatha type="last">Setabyaṃ kapilavatthuṃ, kusinārañca mandiraṃ.</gatha>
    <hangnum nr="38"/>
    <gatha type="1"> Pāvañca bhoganagaraṃ, vesāliṃ māgadhaṃ puraṃ;</gatha>
    <gatha type="last">Pāsāṇakaṃ cetiyañca, ramaṇīyaṃ manoramaṃ.</gatha>
    <hangnum nr="39"/>
    <gatha type="1"> Tasitovudakaṃ sītaṃ, mahālābhaṃva vāṇijo;</gatha>
    <gatha type="last">Chāyaṃ ghammābhitattova turitā pabbatamāruhuṃ.</gatha>
    <hangnum nr="40"/>
    <gatha type="1"> Bhagavā tamhi samaye, bhikkhusaṅghapurakkhato;</gatha>
    <gatha type="last">Bhikkhūnaṃ dhammaṃ deseti, sīhova nadatī vane.</gatha>
    <hangnum nr="41"/>
    <gatha type="1"> Ajito  addasa buddhaṃ, pītaraṃsiṃva <note>[jitaraṃsiṃ sītaraṃsiṃ (ka.), vītaraṃsiṃ (sī. syā.)]</note> bhāṇumaṃ;</gatha>
    <gatha type="last">Candaṃ yathā pannarase, paripūraṃ <note>[pāripūriṃ (sī. syā.)]</note> upāgataṃ.</gatha>
    <hangnum nr="42"/>
    <gatha type="1"> Athassa gatte disvāna, paripūrañca byañjanaṃ;</gatha>
    <gatha type="last">Ekamantaṃ ṭhito haṭṭho, manopañhe apucchatha.</gatha>
    <hangnum nr="43"/>
    <gatha type="1"> ‘‘Ādissa jammanaṃ brūhi, gottaṃ brūhi salakkhaṇaṃ;</gatha>
    <gatha type="last">Mantesu pāramiṃ brūhi, kati vāceti brāhmaṇo’’.</gatha>
    <hangnum nr="44"/>
    <gatha type="1"> ‘‘Vīsaṃ  vassasataṃ āyu, so ca gottena bāvarī;</gatha>
    <gatha type="last">Tīṇissa lakkhaṇā gatte, tiṇṇaṃ vedāna pāragū.</gatha>
    <hangnum nr="45"/>
    <gatha type="1"> ‘‘Lakkhaṇe itihāse ca, sanighaṇḍusakeṭubhe;</gatha>
    <gatha type="last">Pañcasatāni vāceti, sadhamme pāramiṃ gato’’.</gatha>
    <hangnum nr="46"/>
    <gatha type="1"> ‘‘Lakkhaṇānaṃ pavicayaṃ, bāvarissa naruttama;</gatha>
    <gatha type="last">Taṇhacchida <note>[kaṅkhacchida (ka.)]</note> pakāsehi, mā no kaṅkhāyitaṃ ahu’’.</gatha>
    <hangnum nr="47"/>
    <gatha type="1"> ‘‘Mukhaṃ jivhāya chādeti, uṇṇassa bhamukantare;</gatha>
    <gatha type="last">Kosohitaṃ vatthaguyhaṃ, evaṃ jānāhi māṇava’’.</gatha>
    <hangnum nr="48"/>
    <gatha type="1"> Pucchañhi  kiñci asuṇanto, sutvā pañhe viyākate;</gatha>
    <gatha type="last">Vicinteti jano sabbo, vedajāto katañjalī.</gatha>
    <hangnum nr="49"/>
    <gatha type="1"> ‘‘Ko nu devo vā brahmā vā, indo vāpi sujampati;</gatha>
    <gatha type="last">Manasā pucchite pañhe, kametaṃ paṭibhāsati.</gatha>
    <hangnum nr="50"/>
    <gatha type="1"> ‘‘Muddhaṃ muddhādhipātañca, bāvarī paripucchati;</gatha>
    <gatha type="last">Taṃ byākarohi bhagavā, kaṅkhaṃ vinaya no ise’’.</gatha>
    <hangnum nr="51"/>
    <gatha type="1"> ‘‘Avijjā  muddhāti jānāhi, vijjā muddhādhipātinī;</gatha>
    <gatha type="last">Saddhāsatisamādhīhi, chandavīriyena saṃyutā’’.</gatha>
    <hangnum nr="52"/>
    <gatha type="1"> Tato vedena mahatā, santhambhetvāna māṇavo;</gatha>
    <gatha type="last">Ekaṃsaṃ ajinaṃ katvā, pādesu sirasā pati.</gatha>
    <hangnum nr="53"/>
    <gatha type="1"> ‘‘Bāvarī brāhmaṇo bhoto, saha sissehi mārisa;</gatha>
    <gatha type="last">Udaggacitto sumano, pāde vandati cakkhuma’’.</gatha>
    <hangnum nr="54"/>
    <gatha type="1"> ‘‘Sukhito bāvarī hotu, saha sissehi brāhmaṇo;</gatha>
    <gatha type="last">Tvañcāpi sukhito hohi, ciraṃ jīvāhi māṇava.</gatha>
    <hangnum nr="55"/>
    <gatha type="1"> ‘‘Bāvarissa ca tuyhaṃ vā, sabbesaṃ sabbasaṃsayaṃ;</gatha>
    <gatha type="last">Katāvakāsā pucchavho, yaṃ kiñci manasicchatha’’.</gatha>
    <hangnum nr="56"/>
    <gatha type="1"> Sambuddhena katokāso, nisīditvāna pañjalī;</gatha>
    <gatha type="last">Ajito paṭhamaṃ pañhaṃ, tattha pucchi tathāgataṃ.</gatha>
    <centered>Vatthugāthā niṭṭhitā.</centered>
    <subhead>1. Ajitamāṇavapucchā</subhead>
    <hangnum nr="57"/>
    <gatha type="1"> ‘‘Kenassu  nivuto loko, [iccāyasmā ajito]</gatha>
    <gatha type="2">Kenassu nappakāsati;</gatha>
    <gatha type="last">Kissābhilepanaṃ brūsi, kiṃsu tassa mahabbhayaṃ’’.</gatha>
    <hangnum nr="58"/>
    <gatha type="1"> ‘‘Avijjāya  nivuto loko, [ajitāti bhagavā]</gatha>
    <gatha type="2">Vevicchā pamādā nappakāsati;</gatha>
    <gatha type="last">Jappābhilepanaṃ brūmi, dukkhamassa mahabbhayaṃ’’.</gatha>
    <hangnum nr="59"/>
    <gatha type="1"> ‘‘Savanti sabbadhi sotā, [iccāyasmā ajito]</gatha>
    <gatha type="2">Sotānaṃ kiṃ nivāraṇaṃ;</gatha>
    <gatha type="last">Sotānaṃ saṃvaraṃ brūhi, kena sotā pidhiyyare’’.</gatha>
    <hangnum nr="60"/>
    <gatha type="1"> ‘‘Yāni sotāni lokasmiṃ, [ajitāti bhagavā]</gatha>
    <gatha type="2">Sati tesaṃ nivāraṇaṃ;</gatha>
    <gatha type="last">Sotānaṃ saṃvaraṃ brūmi, paññāyete pidhiyyare’’.</gatha>
    <hangnum nr="61"/>
    <gatha type="1"> ‘‘Paññā ceva sati cāpi <note>[satī ceva (sī.)]</note>, [iccāyasmā ajito]</gatha>
    <gatha type="last">Nāmarūpañca mārisa;</gatha>
    <gatha type="2">Etaṃ me puṭṭho pabrūhi, katthetaṃ uparujjhati’’.</gatha>
    <hangnum nr="62"/>
    <gatha type="1"> ‘‘Yametaṃ pañhaṃ apucchi, ajita taṃ vadāmi te;</gatha>
    <gatha type="2">Yattha nāmañca rūpañca, asesaṃ uparujjhati;</gatha>
    <gatha type="last">Viññāṇassa nirodhena, etthetaṃ uparujjhati’’.</gatha>
    <hangnum nr="63"/>
    <gatha type="1"> ‘‘Ye ca saṅkhātadhammāse, ye ca sekhā <note>[sekkhā (ka.)]</note> puthū idha;</gatha>
    <gatha type="last">Tesaṃ me nipako iriyaṃ, puṭṭho pabrūhi mārisa’’.</gatha>
    <hangnum nr="64"/>
    <gatha type="1"> ‘‘Kāmesu nābhigijjheyya, manasānāvilo siyā;</gatha>
    <gatha type="last">Kusalo sabbadhammānaṃ, sato bhikkhu paribbaje’’ti.</gatha>
    <centered>Ajitamāṇavapucchā paṭhamā.</centered>
    <subhead>2. Tissametteyyamāṇavapucchā</subhead>
    <hangnum nr="65"/>
    <gatha type="1"> ‘‘Kodha  santusito loke, [iccāyasmā tissametteyyo]</gatha>
    <gatha type="2">Kassa no santi iñjitā;</gatha>
    <gatha type="3">Ko ubhantamabhiññāya, majjhe mantā na lippati <note>[na pimpati (bahūsu)]</note>;</gatha>
    <gatha type="last">Kaṃ brūsi mahāpurisoti, ko idha sibbinimaccagā’’ti <note>[sibbanimaccagā (sī. syā.)]</note>.</gatha>
    <hangnum nr="66"/>
    <gatha type="1"> ‘‘Kāmesu  brahmacariyavā, [metteyyāti bhagavā]</gatha>
    <gatha type="2">Vītataṇho sadā sato;</gatha>
    <gatha type="last">Saṅkhāya nibbuto bhikkhu, tassa no santi iñjitā.</gatha>
    <hangnum nr="67"/>
    <gatha type="1"> ‘‘So ubhantamabhiññāya, majjhe mantā na lippati;</gatha>
    <gatha type="last">Taṃ brūmi mahāpurisoti, so idha sibbinimaccagā’’ti.</gatha>
    <centered>Tissametteyyamāṇavapucchā dutiyā.</centered>
    <subhead>3. Puṇṇakamāṇavapucchā</subhead>
    <hangnum nr="68"/>
    <gatha type="1"> ‘‘Anejaṃ mūladassāviṃ, [iccāyasmā puṇṇako]</gatha>
    <gatha type="2">Atthi pañhena āgamaṃ;</gatha>
    <gatha type="3">Kiṃ nissitā isayo manujā, khattiyā brāhmaṇā devatānaṃ;</gatha>
    <gatha type="last">Yaññamakappayiṃsu puthūdha loke, pucchāmi taṃ bhagavā brūhi metaṃ’’.</gatha>
    <hangnum nr="69"/>
    <gatha type="1"> ‘‘Ye kecime isayo manujā, [puṇṇakāti bhagavā]</gatha>
    <gatha type="2">Khattiyā brāhmaṇā devatānaṃ;</gatha>
    <gatha type="3">Yaññamakappayiṃsu puthūdha loke, āsīsamānā puṇṇaka itthattaṃ;</gatha>
    <gatha type="last">Jaraṃ sitā yaññamakappayiṃsu’’.</gatha>
    <hangnum nr="70"/>
    <gatha type="1"> ‘‘Ye  kecime isayo manujā, [iccāyasmā puṇṇako]</gatha>
    <gatha type="2">Khattiyā brāhmaṇā devatānaṃ;</gatha>
    <gatha type="3">Yaññamakappayiṃsu puthūdha loke, kaccisu te bhagavā yaññapathe appamattā;</gatha>
    <gatha type="last">Atāruṃ jātiñca jarañca mārisa, pucchāmi taṃ bhagavā brūhi metaṃ’’.</gatha>
    <hangnum nr="71"/>
    <gatha type="1"> ‘‘Āsīsanti thomayanti, abhijappanti juhanti; [Puṇṇakāti bhagavā]</gatha>
    <gatha type="2">Kāmābhijappanti paṭicca lābhaṃ, te yājayogā bhavarāgarattā;</gatha>
    <gatha type="last">Nātariṃsu jātijaranti brūmi’’.</gatha>
    <hangnum nr="72"/>
    <gatha type="1"> ‘‘Te ce nātariṃsu yājayogā, [iccāyasmā puṇṇako]</gatha>
    <gatha type="2">Yaññehi jātiñca jarañca mārisa;</gatha>
    <gatha type="3">Atha ko carahi devamanussaloke, atāri jātiñca jarañca mārisa;</gatha>
    <gatha type="last">Pucchāmi taṃ bhagavā brūhi metaṃ’’.</gatha>
    <hangnum nr="73"/>
    <gatha type="1"> ‘‘Saṅkhāya  lokasmi paroparāni, [puṇṇakāti bhagavā]</gatha>
    <gatha type="2">Yassiñjitaṃ natthi kuhiñci loke;</gatha>
    <gatha type="last">Santo vidhūmo anīgho nirāso, atāri so jātijaranti brūmī’’ti.</gatha>
    <centered>Puṇṇakamāṇavapucchā tatiyā.</centered>
    <subhead>4. Mettagūmāṇavapucchā</subhead>
    <hangnum nr="74"/>
    <gatha type="1"> ‘‘Pucchāmi taṃ bhagavā brūhi metaṃ, [iccāyasmā mettagū]</gatha>
    <gatha type="2">Maññāmi taṃ vedaguṃ bhāvitattaṃ;</gatha>
    <gatha type="last">Kuto nu dukkhā samudāgatā ime, ye keci lokasmimanekarūpā’’.</gatha>
    <hangnum nr="75"/>
    <gatha type="1"> ‘‘Dukkhassa  ve maṃ pabhavaṃ apucchasi, [mettagūti bhagavā]</gatha>
    <gatha type="2">Taṃ te pavakkhāmi yathā pajānaṃ;</gatha>
    <gatha type="last">Upadhinidānā pabhavanti dukkhā, ye keci lokasmimanekarūpā.</gatha>
    <hangnum nr="76"/>
    <gatha type="1"> ‘‘Yo ve avidvā upadhiṃ karoti, punappunaṃ dukkhamupeti mando;</gatha>
    <gatha type="last">Tasmā pajānaṃ upadhiṃ na kayirā, dukkhassa jātippabhavānupassī’’.</gatha>
    <hangnum nr="77"/>
    <gatha type="1"> ‘‘Yaṃ taṃ apucchimha akittayī no, aññaṃ taṃ pucchāma tadiṅgha brūhi;</gatha>
    <gatha type="2">‘Kathaṃ nu dhīrā vitaranti oghaṃ, jātiṃ jaraṃ sokapariddavañca’;</gatha>
    <gatha type="last">Taṃ me muni sādhu viyākarohi, tathā hi te vidito esa dhammo’’.</gatha>
    <hangnum nr="78"/>
    <gatha type="1"> ‘‘Kittayissāmi te dhammaṃ, [mettagūti bhagavā]</gatha>
    <gatha type="2">Diṭṭhe dhamme anītihaṃ;</gatha>
    <gatha type="last">Yaṃ viditvā sato caraṃ, tare loke visattikaṃ’’.</gatha>
    <hangnum nr="79"/>
    <gatha type="1"> ‘‘Tañcāhaṃ abhinandāmi, mahesi dhammamuttamaṃ;</gatha>
    <gatha type="last">Yaṃ viditvā sato caraṃ, tare loke visattikaṃ’’.</gatha>
    <hangnum nr="80"/>
    <gatha type="1"> ‘‘Yaṃ kiñci sampajānāsi, [mettagūti bhagavā]</gatha>
    <gatha type="2">Uddhaṃ adho tiriyañcāpi majjhe;</gatha>
    <gatha type="last">Etesu nandiñca nivesanañca, panujja viññāṇaṃ bhave na tiṭṭhe.</gatha>
    <hangnum nr="81"/>
    <gatha type="1"> ‘‘Evaṃvihārī  sato appamatto, bhikkhu caraṃ hitvā mamāyitāni;</gatha>
    <gatha type="last">Jātiṃ jaraṃ sokapariddavañca, idheva vidvā pajaheyya dukkhaṃ’’.</gatha>
    <hangnum nr="82"/>
    <gatha type="1"> ‘‘Etābhinandāmi  vaco mahesino, sukittitaṃ gotamanūpadhīkaṃ;</gatha>
    <gatha type="last">Addhā hi bhagavā pahāsi dukkhaṃ, tathā hi te vidito esa dhammo.</gatha>
    <hangnum nr="83"/>
    <gatha type="1"> ‘‘Te cāpi nūnappajaheyyu dukkhaṃ, ye tvaṃ muni aṭṭhitaṃ ovadeyya;</gatha>
    <gatha type="last">Taṃ taṃ namassāmi samecca nāga, appeva maṃ bhagavā aṭṭhitaṃ ovadeyya’’.</gatha>
    <hangnum nr="84"/>
    <gatha type="1"> ‘‘Yaṃ brāhmaṇaṃ vedagumābhijaññā, akiñcanaṃ kāmabhave asattaṃ;</gatha>
    <gatha type="last">Addhā hi so oghamimaṃ atāri, tiṇṇo ca pāraṃ akhilo akaṅkho.</gatha>
    <hangnum nr="85"/>
    <gatha type="1"> ‘‘Vidvā ca yo vedagū naro idha, bhavābhave saṅgamimaṃ visajja;</gatha>
    <gatha type="last">So vītataṇho anīgho nirāso, atāri so jātijaranti brūmī’’ti.</gatha>
    <centered>Mettagūmāṇavapucchā catutthī.</centered>
    <subhead>5. Dhotakamāṇavapucchā</subhead>
    <hangnum nr="86"/>
    <gatha type="1"> ‘‘Pucchāmi taṃ bhagavā brūhi metaṃ, [iccāyasmā dhotako]</gatha>
    <gatha type="2">Vācābhikaṅkhāmi mahesi tuyhaṃ;</gatha>
    <gatha type="last">Tava sutvāna nigghosaṃ, sikkhe nibbānamattano’’.</gatha>
    <hangnum nr="87"/>
    <gatha type="1"> ‘‘Tenahātappaṃ karohi, [dhotakāti bhagavā]</gatha>
    <gatha type="2">Idheva nipako sato;</gatha>
    <gatha type="last">Ito sutvāna nigghosaṃ, sikkhe nibbānamattano’’.</gatha>
    <hangnum nr="88"/>
    <gatha type="1"> ‘‘Passāmahaṃ devamanussaloke, akiñcanaṃ brāhmaṇamiriyamānaṃ;</gatha>
    <gatha type="last">Taṃ taṃ namassāmi samantacakkhu, pamuñca maṃ sakka kathaṃkathāhi’’.</gatha>
    <hangnum nr="89"/>
    <gatha type="1"> ‘‘Nāhaṃ  sahissāmi pamocanāya, kathaṃkathiṃ dhotaka kañci loke;</gatha>
    <gatha type="last">Dhammañca seṭṭhaṃ abhijānamāno <note>[ājānamāno (sī. syā. pī.)]</note>, evaṃ tuvaṃ oghamimaṃ taresi’’.</gatha>
    <hangnum nr="90"/>
    <gatha type="1"> ‘‘Anusāsa brahme karuṇāyamāno, vivekadhammaṃ yamahaṃ vijaññaṃ;</gatha>
    <gatha type="last">Yathāhaṃ ākāsova abyāpajjamāno, idheva santo asito careyyaṃ’’.</gatha>
    <hangnum nr="91"/>
    <gatha type="1"> ‘‘Kittayissāmi  te santiṃ, [dhotakāti bhagavā]</gatha>
    <gatha type="2">Diṭṭhe dhamme anītihaṃ;</gatha>
    <gatha type="last">Yaṃ viditvā sato caraṃ, tare loke visattikaṃ’’.</gatha>
    <hangnum nr="92"/>
    <gatha type="1"> ‘‘Tañcāhaṃ abhinandāmi, mahesi santimuttamaṃ;</gatha>
    <gatha type="last">Yaṃ viditvā sato caraṃ, tare loke visattikaṃ’’.</gatha>
    <hangnum nr="93"/>
    <gatha type="1"> ‘‘Yaṃ kiñci sampajānāsi, [dhotakāti bhagavā]</gatha>
    <gatha type="2">Uddhaṃ adho tiriyañcāpi majjhe;</gatha>
    <gatha type="last">Etaṃ viditvā saṅgoti loke, bhavābhavāya mākāsi taṇha’’nti.</gatha>
    <centered>Dhotakamāṇavapucchā pañcamī.</centered>
    <subhead>6. Upasīvamāṇavapucchā</subhead>
    <hangnum nr="94"/>
    <gatha type="1"> ‘‘Eko ahaṃ sakka mahantamoghaṃ, [iccāyasmā upasīvo]</gatha>
    <gatha type="2">Anissito no visahāmi tārituṃ;</gatha>
    <gatha type="last">Ārammaṇaṃ brūhi samantacakkhu, yaṃ nissito oghamimaṃ tareyyaṃ’’.</gatha>
    <hangnum nr="95"/>
    <gatha type="1"> ‘‘Ākiñcaññaṃ  pekkhamāno satimā, [upasīvāti bhagavā]</gatha>
    <gatha type="2">Natthīti nissāya tarassu oghaṃ;</gatha>
    <gatha type="last">Kāme pahāya virato kathāhi, taṇhakkhayaṃ nattamahābhipassa’’.</gatha>
    <hangnum nr="96"/>
    <gatha type="1"> ‘‘Sabbesu kāmesu yo vītarāgo, [iccāyasmā upasīvo]</gatha>
    <gatha type="2">Ākiñcaññaṃ nissito hitvā maññaṃ;</gatha>
    <gatha type="last">Saññāvimokkhe parame vimutto <note>[dhimutto (ka.)]</note>, tiṭṭhe nu so tattha anānuyāyī’’ <note>[anānuvāyī (syā. ka.)]</note>.</gatha>
    <hangnum nr="97"/>
    <gatha type="1"> ‘‘Sabbesu kāmesu yo vītarāgo, [upasīvāti bhagavā]</gatha>
    <gatha type="2">Ākiñcaññaṃ nissito hitvā maññaṃ;</gatha>
    <gatha type="last">Saññāvimokkhe parame vimutto, tiṭṭheyya so tattha anānuyāyī’’.</gatha>
    <hangnum nr="98"/>
    <gatha type="1"> ‘‘Tiṭṭhe ce so tattha anānuyāyī, pūgampi vassānaṃ samantacakkhu;</gatha>
    <gatha type="last">Tattheva so sītisiyā vimutto, cavetha viññāṇaṃ tathāvidhassa’’.</gatha>
    <hangnum nr="99"/>
    <gatha type="1"> ‘‘Acci  yathā vātavegena khittā, [upasīvāti bhagavā]</gatha>
    <gatha type="2">Atthaṃ paleti na upeti saṅkhaṃ;</gatha>
    <gatha type="last">Evaṃ munī nāmakāyā vimutto, atthaṃ paleti na upeti saṅkhaṃ’’.</gatha>
    <hangnum nr="100"/>
    <gatha type="1"> ‘‘Atthaṅgato so uda vā so natthi, udāhu ve sassatiyā arogo;</gatha>
    <gatha type="last">Taṃ me munī sādhu viyākarohi, tathā hi te vidito esa dhammo’’.</gatha>
    <hangnum nr="101"/>
    <gatha type="1"> ‘‘Atthaṅgatassa na pamāṇamatthi, [upasīvāti bhagavā]</gatha>
    <gatha type="2">Yena naṃ vajjuṃ taṃ tassa natthi;</gatha>
    <gatha type="last">Sabbesu dhammesu samūhatesu, samūhatā vādapathāpi sabbe’’ti.</gatha>
    <centered>Upasīvamāṇavapucchā chaṭṭhī.</centered>
    <subhead>7. Nandamāṇavapucchā</subhead>
    <hangnum nr="102"/>
    <gatha type="1"> ‘‘Santi  loke munayo, [iccāyasmā nando]</gatha>
    <gatha type="2">Janā vadanti tayidaṃ kathaṃsu;</gatha>
    <gatha type="last">Ñāṇūpapannaṃ muni no vadanti, udāhu ve jīvitenūpapannaṃ’’.</gatha>
    <hangnum nr="103"/>
    <gatha type="1"> ‘‘Na diṭṭhiyā na sutiyā na ñāṇena, munīdha nanda kusalā vadanti;</gatha>
    <gatha type="last">Visenikatvā anīghā nirāsā, caranti ye te munayoti brūmi’’.</gatha>
    <hangnum nr="104"/>
    <gatha type="1"> ‘‘Ye kecime samaṇabrāhmaṇāse, [iccāyasmā nando]</gatha>
    <gatha type="2">Diṭṭhassutenāpi vadanti suddhiṃ;</gatha>
    <gatha type="3">Sīlabbatenāpi vadanti suddhiṃ,</gatha>
    <gatha type="2">Anekarūpena vadanti suddhiṃ;</gatha>
    <gatha type="3">Kaccissu te bhagavā tattha yatā carantā,</gatha>
    <gatha type="2">Atāru jātiñca jarañca mārisa;</gatha>
    <gatha type="last">Pucchāmi taṃ bhagavā brūhi metaṃ’’.</gatha>
    <hangnum nr="105"/>
    <gatha type="1"> ‘‘Ye kecime samaṇabrāhmaṇāse, [nandāti bhagavā]</gatha>
    <gatha type="2">Diṭṭhassutenāpi vadanti suddhiṃ;</gatha>
    <gatha type="3">Sīlabbatenāpi vadanti suddhiṃ, anekarūpena vadanti suddhiṃ;</gatha>
    <gatha type="last">Kiñcāpi te tattha yatā caranti, nātariṃsu jātijaranti brūmi’’.</gatha>
    <hangnum nr="106"/>
    <gatha type="1"> ‘‘Ye  kecime samaṇabrāhmaṇāse, [iccāyasmā nando]</gatha>
    <gatha type="2">Diṭṭhassutenāpi vadanti suddhiṃ;</gatha>
    <gatha type="3">Sīlabbatenāpi vadanti suddhiṃ, anekarūpena vadanti suddhiṃ;</gatha>
    <gatha type="1">Te ce muni brūsi anoghatiṇṇe, atha ko carahi devamanussaloke;</gatha>
    <gatha type="last">Atāri jātiñca jarañca mārisa, pucchāmi taṃ bhagavā brūhi metaṃ’’.</gatha>
    <hangnum nr="107"/>
    <gatha type="1"> ‘‘Nāhaṃ  sabbe samaṇabrāhmaṇāse, [nandāti bhagavā]</gatha>
    <gatha type="2">Jātijarāya nivutāti brūmi;</gatha>
    <gatha type="3">Ye sīdha diṭṭhaṃ va sutaṃ mutaṃ vā, sīlabbataṃ vāpi pahāya sabbaṃ;</gatha>
    <gatha type="2">Anekarūpampi pahāya sabbaṃ, taṇhaṃ pariññāya anāsavāse;</gatha>
    <gatha type="last">Te ve narā oghatiṇṇāti brūmi’’.</gatha>
    <hangnum nr="108"/>
    <gatha type="1"> ‘‘Etābhinandāmi vaco mahesino, sukittitaṃ gotamanūpadhīkaṃ;</gatha>
    <gatha type="3">Ye sīdha diṭṭhaṃ va sutaṃ mutaṃ vā, sīlabbataṃ vāpi pahāya sabbaṃ;</gatha>
    <gatha type="2">Anekarūpampi pahāya sabbaṃ, taṇhaṃ pariññāya anāsavāse;</gatha>
    <gatha type="last">Ahampi te oghatiṇṇāti brūmī’’ti.</gatha>
    <centered>Nandamāṇavapucchā sattamā.</centered>
    <subhead>8. Hemakamāṇavapucchā</subhead>
    <hangnum nr="109"/>
    <gatha type="1"> ‘‘Ye me pubbe viyākaṃsu, [iccāyasmā hemako]</gatha>
    <gatha type="3">Huraṃ gotamasāsanā;</gatha>
    <gatha type="2">Iccāsi iti bhavissati, sabbaṃ taṃ itihītihaṃ;</gatha>
    <gatha type="last">Sabbaṃ taṃ takkavaḍḍhanaṃ, nāhaṃ tattha abhiramiṃ.</gatha>
    <hangnum nr="110"/>
    <gatha type="1"> ‘‘Tvañca me dhammamakkhāhi, taṇhānigghātanaṃ muni;</gatha>
    <gatha type="last">Yaṃ viditvā sato caraṃ, tare loke visattikaṃ’’.</gatha>
    <hangnum nr="111"/>
    <gatha type="1"> ‘‘Idha diṭṭhasutamutaviññātesu, piyarūpesu hemaka;</gatha>
    <gatha type="last">Chandarāgavinodanaṃ, nibbānapadamaccutaṃ.</gatha>
    <hangnum nr="112"/>
    <gatha type="1"> ‘‘Etadaññāya  ye satā, diṭṭhadhammābhinibbutā;</gatha>
    <gatha type="last">Upasantā ca te sadā, tiṇṇā loke visattika’’nti.</gatha>
    <centered>Hemakamāṇavapucchā aṭṭhamā.</centered>
    <subhead>9. Todeyyamāṇavapucchā</subhead>
    <hangnum nr="113"/>
    <gatha type="1"> ‘‘Yasmiṃ  kāmā na vasanti, [iccāyasmā todeyyo]</gatha>
    <gatha type="2">Taṇhā yassa na vijjati;</gatha>
    <gatha type="1">Kathaṃkathā ca yo tiṇṇo, vimokkho tassa kīdiso’’.</gatha>
    <hangnum nr="114"/>
    <gatha type="1"> ‘‘Yasmiṃ kāmā na vasanti, [todeyyāti bhagavā]</gatha>
    <gatha type="2">Taṇhā yassa na vijjati;</gatha>
    <gatha type="last">Kathaṃkathā ca yo tiṇṇo, vimokkho tassa nāparo’’.</gatha>
    <hangnum nr="115"/>
    <gatha type="1"> ‘‘Nirāsaso so uda āsasāno <note>[āsayāno (ka.)]</note>, paññāṇavā so uda paññakappī;</gatha>
    <gatha type="last">Muniṃ ahaṃ sakka yathā vijaññaṃ, taṃ me viyācikkha samantacakkhu’’.</gatha>
    <hangnum nr="116"/>
    <gatha type="1"> ‘‘Nirāsaso so na ca āsasāno, paññāṇavā so na ca paññakappī;</gatha>
    <gatha type="last">Evampi todeyya muniṃ vijāna, akiñcanaṃ kāmabhave asatta’’nti.</gatha>
    <centered>Todeyyamāṇavapucchā navamā.</centered>
    <subhead>10. Kappamāṇavapucchā</subhead>
    <hangnum nr="117"/>
    <gatha type="1"> ‘‘Majjhe sarasmiṃ tiṭṭhataṃ, [iccāyasmā kappo]</gatha>
    <gatha type="2">Oghe jāte mahabbhaye;</gatha>
    <gatha type="3">Jarāmaccuparetānaṃ, dīpaṃ pabrūhi mārisa;</gatha>
    <gatha type="last">Tvañca me dīpamakkhāhi, yathāyidaṃ nāparaṃ siyā’’.</gatha>
    <hangnum nr="118"/>
    <gatha type="1"> ‘‘Majjhe sarasmiṃ tiṭṭhataṃ, [kappāti bhagavā]</gatha>
    <gatha type="2">Oghe jāte mahabbhaye;</gatha>
    <gatha type="last">Jarāmaccuparetānaṃ, dīpaṃ pabrūmi kappa te.</gatha>
    <hangnum nr="119"/>
    <gatha type="1"> ‘‘Akiñcanaṃ  anādānaṃ, etaṃ dīpaṃ anāparaṃ;</gatha>
    <gatha type="last">Nibbānaṃ iti naṃ brūmi, jarāmaccuparikkhayaṃ.</gatha>
    <hangnum nr="120"/>
    <gatha type="1"> ‘‘Etadaññāya ye satā, diṭṭhadhammābhinibbutā;</gatha>
    <gatha type="last">Na te māravasānugā, na te mārassa paṭṭhagū’’ti <note>[paddhagū (sī.)]</note>.</gatha>
    <centered>Kappamāṇavapucchā dasamā.</centered>
    <subhead>11. Jatukaṇṇimāṇavapucchā</subhead>
    <hangnum nr="121"/>
    <gatha type="1"> ‘‘Sutvānahaṃ vīramakāmakāmiṃ, [iccāyasmā jatukaṇṇi]</gatha>
    <gatha type="2">Oghātigaṃ puṭṭhumakāmamāgamaṃ;</gatha>
    <gatha type="last">Santipadaṃ brūhi sahajanetta, yathātacchaṃ bhagavā brūhi metaṃ.</gatha>
    <hangnum nr="122"/>
    <gatha type="1"> ‘‘Bhagavā hi kāme abhibhuyya iriyati, ādiccova pathaviṃ tejī tejasā;</gatha>
    <gatha type="2">Parittapaññassa me bhūripañña, ācikkha dhammaṃ yamahaṃ vijaññaṃ;</gatha>
    <gatha type="last">Jātijarāya idha vippahānaṃ’’.</gatha>
    <hangnum nr="123"/>
    <gatha type="1"> ‘‘Kāmesu vinaya gedhaṃ, [jatukaṇṇīti bhagavā]</gatha>
    <gatha type="2">Nekkhammaṃ daṭṭhu khemato;</gatha>
    <gatha type="last">Uggahitaṃ nirattaṃ vā, mā te vijjittha kiñcanaṃ.</gatha>
    <hangnum nr="124"/>
    <gatha type="1"> ‘‘Yaṃ pubbe taṃ visosehi, pacchā te māhu kiñcanaṃ;</gatha>
    <gatha type="last">Majjhe ce no gahessasi, upasanto carissasi.</gatha>
    <hangnum nr="125"/>
    <gatha type="1"> ‘‘Sabbaso nāmarūpasmiṃ, vītagedhassa brāhmaṇa;</gatha>
    <gatha type="last">Āsavāssa na vijjanti, yehi maccuvasaṃ vaje’’ti.</gatha>
    <centered>Jatukaṇṇimāṇavapucchā ekādasamā.</centered>
    <subhead>12. Bhadrāvudhamāṇavapucchā</subhead>
    <hangnum nr="126"/>
    <gatha type="1"> ‘‘Okañjahaṃ  taṇhacchidaṃ anejaṃ, [iccāyasmā bhadrāvudho]</gatha>
    <gatha type="2">Nandiñjahaṃ oghatiṇṇaṃ vimuttaṃ;</gatha>
    <gatha type="last">Kappañjahaṃ abhiyāce sumedhaṃ, sutvāna nāgassa apanamissanti ito.</gatha>
    <hangnum nr="127"/>
    <gatha type="1"> ‘‘Nānājanā janapadehi saṅgatā,</gatha>
    <gatha type="2">Tava vīra vākyaṃ abhikaṅkhamānā;</gatha>
    <gatha type="last">Tesaṃ tuvaṃ sādhu viyākarohi, tathā hi te vidito esa dhammo’’.</gatha>
    <hangnum nr="128"/>
    <gatha type="1"> ‘‘Ādānataṇhaṃ vinayetha sabbaṃ, [bhadrāvudhāti bhagavā]</gatha>
    <gatha type="2">Uddhaṃ adho tiriyañcāpi majjhe;</gatha>
    <gatha type="last">Yaṃ yañhi lokasmimupādiyanti, teneva māro anveti jantuṃ.</gatha>
    <hangnum nr="129"/>
    <gatha type="1"> ‘‘Tasmā pajānaṃ na upādiyetha, bhikkhu sato kiñcanaṃ sabbaloke;</gatha>
    <gatha type="last">Ādānasatte iti pekkhamāno, pajaṃ imaṃ maccudheyye visatta’’nti.</gatha>
    <centered>Bhadrāvudhamāṇavapucchā dvādasamā.</centered>
    <subhead>13. Udayamāṇavapucchā</subhead>
    <hangnum nr="130"/>
    <gatha type="1"> ‘‘Jhāyiṃ virajamāsīnaṃ, [iccāyasmā udayo]</gatha>
    <gatha type="2">Katakiccaṃ anāsavaṃ;</gatha>
    <gatha type="3">Pāraguṃ sabbadhammānaṃ, atthi pañhena āgamaṃ;</gatha>
    <gatha type="last">Aññāvimokkhaṃ pabrūhi, avijjāya pabhedanaṃ’’.</gatha>
    <hangnum nr="131"/>
    <gatha type="1"> ‘‘Pahānaṃ kāmacchandānaṃ, [udayāti bhagavā]</gatha>
    <gatha type="2">Domanassāna cūbhayaṃ;</gatha>
    <gatha type="last">Thinassa ca panūdanaṃ, kukkuccānaṃ nivāraṇaṃ.</gatha>
    <hangnum nr="132"/>
    <gatha type="1"> ‘‘Upekkhāsatisaṃsuddhaṃ , dhammatakkapurejavaṃ;</gatha>
    <gatha type="2">Aññāvimokkhaṃ pabrūmi, avijjāya pabhedanaṃ’’.</gatha>
    <hangnum nr="133"/>
    <gatha type="1"> ‘‘Kiṃsu saṃyojano loko, kiṃsu tassa vicāraṇaṃ;</gatha>
    <gatha type="last">Kissassa vippahānena, nibbānaṃ iti vuccati’’.</gatha>
    <hangnum nr="134"/>
    <gatha type="1"> ‘‘Nandisaṃyojano loko, vitakkassa vicāraṇaṃ;</gatha>
    <gatha type="last">Taṇhāya vippahānena, nibbānaṃ iti vuccati’’.</gatha>
    <hangnum nr="135"/>
    <gatha type="1"> ‘‘Kathaṃ satassa carato, viññāṇaṃ uparujjhati;</gatha>
    <gatha type="last">Bhagavantaṃ puṭṭhumāgamma, taṃ suṇoma vaco tava’’.</gatha>
    <hangnum nr="136"/>
    <gatha type="1"> ‘‘Ajjhattañca bahiddhā ca, vedanaṃ nābhinandato;</gatha>
    <gatha type="last">Evaṃ satassa carato, viññāṇaṃ uparujjhatī’’ti.</gatha>
    <centered>Udayamāṇavapucchā terasamā.</centered>
    <subhead>14. Posālamāṇavapucchā</subhead>
    <hangnum nr="137"/>
    <gatha type="1"> ‘‘Yo atītaṃ ādisati, [iccāyasmā posālo]</gatha>
    <gatha type="2">Anejo chinnasaṃsayo;</gatha>
    <gatha type="last">Pāraguṃ sabbadhammānaṃ, atthi pañhena āgamaṃ.</gatha>
    <hangnum nr="138"/>
    <gatha type="1"> ‘‘Vibhūtarūpasaññissa, sabbakāyappahāyino;</gatha>
    <gatha type="2">Ajjhattañca bahiddhā ca, natthi kiñcīti passato;</gatha>
    <gatha type="last">Ñāṇaṃ sakkānupucchāmi, kathaṃ neyyo tathāvidho’’.</gatha>
    <hangnum nr="139"/>
    <gatha type="1"> ‘‘Viññāṇaṭṭhitiyo sabbā, [posālāti bhagavā]</gatha>
    <gatha type="2">Abhijānaṃ tathāgato;</gatha>
    <gatha type="last">Tiṭṭhantamenaṃ jānāti, vimuttaṃ tapparāyaṇaṃ.</gatha>
    <hangnum nr="140"/>
    <gatha type="1"> ‘‘Ākiñcaññasambhavaṃ ñatvā, nandī saṃyojanaṃ iti;</gatha>
    <gatha type="2">Evametaṃ abhiññāya, tato tattha vipassati;</gatha>
    <gatha type="last">Etaṃ <note>[evaṃ (syā. ka.)]</note> ñāṇaṃ tathaṃ tassa, brāhmaṇassa vusīmato’’ti.</gatha>
    <centered>Posālamāṇavapucchā cuddasamā.</centered>
    <subhead>15. Mogharājamāṇavapucchā</subhead>
    <hangnum nr="141"/>
    <gatha type="1"> ‘‘Dvāhaṃ  sakkaṃ apucchissaṃ, [iccāyasmā mogharājā]</gatha>
    <gatha type="2">Na me byākāsi cakkhumā;</gatha>
    <gatha type="last">Yāvatatiyañca devīsi, byākarotīti me sutaṃ.</gatha>
    <hangnum nr="142"/>
    <gatha type="1"> ‘‘Ayaṃ loko paro loko, brahmaloko sadevako;</gatha>
    <gatha type="last">Diṭṭhiṃ te nābhijānāti, gotamassa yasassino.</gatha>
    <hangnum nr="143"/>
    <gatha type="1"> ‘‘Evaṃ abhikkantadassāviṃ, atthi pañhena āgamaṃ;</gatha>
    <gatha type="last">Kathaṃ lokaṃ avekkhantaṃ, maccurājā na passati’’.</gatha>
    <hangnum nr="144"/>
    <gatha type="1"> ‘‘Suññato lokaṃ avekkhassu, mogharāja sadā sato;</gatha>
    <gatha type="2">Attānudiṭṭhiṃ ūhacca, evaṃ maccutaro siyā;</gatha>
    <gatha type="last">Evaṃ lokaṃ avekkhantaṃ, maccurājā na passatī’’ti.</gatha>
    <centered>Mogharājamāṇavapucchā pannarasamā.</centered>
    <subhead>16. Piṅgiyamāṇavapucchā</subhead>
    <hangnum nr="145"/>
    <gatha type="1"> ‘‘Jiṇṇohamasmi abalo vītavaṇṇo, [iccāyasmā piṅgiyo]</gatha>
    <gatha type="2">Nettā na suddhā savanaṃ na phāsu;</gatha>
    <gatha type="3">Māhaṃ nassaṃ momuho antarāva, ācikkha dhammaṃ yamahaṃ vijaññaṃ;</gatha>
    <gatha type="last">Jātijarāya idha vippahānaṃ’’.</gatha>
    <hangnum nr="146"/>
    <gatha type="1"> ‘‘Disvāna rūpesu vihaññamāne, [piṅgiyāti bhagavā]</gatha>
    <gatha type="2">Ruppanti rūpesu janā pamattā;</gatha>
    <gatha type="last">Tasmā tuvaṃ piṅgiya appamatto, jahassu rūpaṃ apunabbhavāya’’.</gatha>
    <hangnum nr="147"/>
    <gatha type="1"> ‘‘Disā  catasso vidisā catasso, uddhaṃ adho dasa disā imāyo;</gatha>
    <gatha type="2">Na tuyhaṃ adiṭṭhaṃ asutaṃ amutaṃ <note>[asutaṃ amutaṃ vā (sī.), asutāmutaṃ vā (syā.), asutaṃ’mutaṃ vā (pī.)]</note>, atho aviññātaṃ kiñcanamatthi <note>[kañci matthi (syā.), kiñci natthi (pī.), kiñcinamatthi (ka.)]</note> loke;</gatha>
    <gatha type="last">Ācikkha dhammaṃ yamahaṃ vijaññaṃ, jātijarāya idha vippahānaṃ’’.</gatha>
    <hangnum nr="148"/>
    <gatha type="1"> ‘‘Taṇhādhipanne  manuje pekkhamāno, [piṅgiyāti bhagavā]</gatha>
    <gatha type="2">Santāpajāte jarasā parete;</gatha>
    <gatha type="last">Tasmā tuvaṃ piṅgiya appamatto, jahassu taṇhaṃ apunabbhavāyā’’ti.</gatha>
    <centered>Piṅgiyamāṇavapucchā soḷasamā.</centered>
    <subhead>17. Pārāyanatthutigāthā</subhead>
    <paragraph>Idamavoca  bhagavā magadhesu viharanto pāsāṇake cetiye, paricārakasoḷasānaṃ <note>[paricārakasoḷasannaṃ (syā. ka.)]</note> brāhmaṇānaṃ ajjhiṭṭho puṭṭho puṭṭho pañhaṃ <note>[pañhe (sī. pī.)]</note> byākāsi. Ekamekassa cepi pañhassa atthamaññāya dhammamaññāya dhammānudhammaṃ paṭipajjeyya, gaccheyyeva jarāmaraṇassa pāraṃ. ‘‘Pāraṅgamanīyā ime dhammā’’ti – tasmā imassa dhammapariyāyassa pārāyananteva <note>[pārāyaṇaṃtveva (sī. aṭṭha.)]</note> adhivacanaṃ.</paragraph>
    <hangnum nr="149"/>
    <gatha type="1"> Ajito tissametteyyo, puṇṇako atha mettagū;</gatha>
    <gatha type="last">Dhotako upasīvo ca, nando ca atha hemako.</gatha>
    <hangnum nr="150"/>
    <gatha type="1"> Todeyyakappā dubhayo, jatukaṇṇī ca paṇḍito;</gatha>
    <gatha type="2">Bhadrāvudho udayo ca, posālo cāpi brāhmaṇo;</gatha>
    <gatha type="last">Mogharājā ca medhāvī, piṅgiyo ca mahāisi.</gatha>
    <hangnum nr="151"/>
    <gatha type="1"> Ete buddhaṃ upāgacchuṃ, sampannacaraṇaṃ isiṃ;</gatha>
    <gatha type="last">Pucchantā nipuṇe pañhe, buddhaseṭṭhaṃ upāgamuṃ.</gatha>
    <hangnum nr="152"/>
    <gatha type="1"> Tesaṃ buddho pabyākāsi, pañhe puṭṭho yathātathaṃ;</gatha>
    <gatha type="last">Pañhānaṃ veyyākaraṇena, tosesi brāhmaṇe muni.</gatha>
    <hangnum nr="153"/>
    <gatha type="1"> Te tositā cakkhumatā, buddhenādiccabandhunā;</gatha>
    <gatha type="last">Brahmacariyamacariṃsu, varapaññassa santike.</gatha>
    <hangnum nr="154"/>
    <gatha type="1"> Ekamekassa pañhassa, yathā buddhena desitaṃ;</gatha>
    <gatha type="last">Tathā yo paṭipajjeyya, gacche pāraṃ apārato.</gatha>
    <hangnum nr="155"/>
    <gatha type="1"> Apārā pāraṃ gaccheyya, bhāvento maggamuttamaṃ;</gatha>
    <gatha type="last">Maggo so pāraṃ gamanāya, tasmā pārāyanaṃ iti.</gatha>
    <subhead>18. Pārāyanānugītigāthā</subhead>
    <hangnum nr="156"/>
    <gatha type="1"> ‘‘Pārāyanamanugāyissaṃ , [iccāyasmā piṅgiyo]</gatha>
    <gatha type="2">Yathāddakkhi tathākkhāsi, vimalo bhūrimedhaso;</gatha>
    <gatha type="last">Nikkāmo nibbano <note>[nibbuto (syā.)]</note> nāgo, kissa hetu musā bhaṇe.</gatha>
    <hangnum nr="157"/>
    <gatha type="1"> ‘‘Pahīnamalamohassa, mānamakkhappahāyino;</gatha>
    <gatha type="last">Handāhaṃ kittayissāmi, giraṃ vaṇṇūpasañhitaṃ.</gatha>
    <hangnum nr="158"/>
    <gatha type="1"> ‘‘Tamonudo  buddho samantacakkhu, lokantagū sabbabhavātivatto;</gatha>
    <gatha type="last">Anāsavo sabbadukkhappahīno, saccavhayo brahme upāsito me.</gatha>
    <hangnum nr="159"/>
    <gatha type="1"> ‘‘Dijo yathā kubbanakaṃ pahāya, bahupphalaṃ kānanamāvaseyya;</gatha>
    <gatha type="last">Evampahaṃ appadasse pahāya, mahodadhiṃ haṃsoriva ajjhapatto.</gatha>
    <hangnum nr="160"/>
    <gatha type="1"> ‘‘Yeme pubbe viyākaṃsu, huraṃ gotamasāsanā;</gatha>
    <gatha type="2">Iccāsi iti bhavissati;</gatha>
    <gatha type="last">Sabbaṃ taṃ itihītihaṃ, sabbaṃ taṃ takkavaḍḍhanaṃ.</gatha>
    <hangnum nr="161"/>
    <gatha type="1"> ‘‘Eko tamanudāsino, jutimā so pabhaṅkaro;</gatha>
    <gatha type="last">Gotamo bhūripaññāṇo, gotamo bhūrimedhaso.</gatha>
    <hangnum nr="162"/>
    <gatha type="1"> ‘‘Yo me dhammamadesesi, sandiṭṭhikamakālikaṃ;</gatha>
    <gatha type="last">Taṇhakkhayamanītikaṃ, yassa natthi upamā kvaci’’.</gatha>
    <hangnum nr="163"/>
    <gatha type="1"> ‘‘Kiṃ nu tamhā vippavasasi, muhuttamapi piṅgiya;</gatha>
    <gatha type="last">Gotamā bhūripaññāṇā, gotamā bhūrimedhasā.</gatha>
    <hangnum nr="164"/>
    <gatha type="1"> ‘‘Yo te dhammamadesesi, sandiṭṭhikamakālikaṃ;</gatha>
    <gatha type="last">Taṇhakkhayamanītikaṃ, yassa natthi upamā kvaci’’.</gatha>
    <hangnum nr="165"/>
    <gatha type="1"> ‘‘Nāhaṃ tamhā vippavasāmi, muhuttamapi brāhmaṇa;</gatha>
    <gatha type="last">Gotamā bhūripaññāṇā, gotamā bhūrimedhasā.</gatha>
    <hangnum nr="166"/>
    <gatha type="1"> ‘‘Yo me dhammamadesesi, sandiṭṭhikamakālikaṃ;</gatha>
    <gatha type="last">Taṇhakkhayamanītikaṃ, yassa natthi upamā kvaci.</gatha>
    <hangnum nr="167"/>
    <paragraph> ‘‘Passāmi naṃ manasā cakkhunāva, rattindivaṃ brāhmaṇa appamatto.</paragraph>
    <gatha type="last">Namassamāno vivasemi rattiṃ, teneva maññāmi avippavāsaṃ.</gatha>
    <hangnum nr="168"/>
    <gatha type="1"> ‘‘Saddhā  ca pīti ca mano sati ca,</gatha>
    <gatha type="2">Nāpentime gotamasāsanamhā;</gatha>
    <gatha type="last">Yaṃ yaṃ disaṃ vajati bhūripañño, sa tena teneva natohamasmi.</gatha>
    <hangnum nr="169"/>
    <gatha type="1"> ‘‘Jiṇṇassa me dubbalathāmakassa, teneva kāyo na paleti tattha;</gatha>
    <gatha type="last">Saṅkappayantāya <note>[saṃkappayattāya (sī.)]</note> vajāmi niccaṃ, mano hi me brāhmaṇa tena yutto.</gatha>
    <hangnum nr="170"/>
    <gatha type="1"> ‘‘Paṅke sayāno pariphandamāno, dīpā dīpaṃ upallaviṃ;</gatha>
    <gatha type="last">Athaddasāsiṃ sambuddhaṃ, oghatiṇṇamanāsavaṃ.</gatha>
    <hangnum nr="171"/>
    <gatha type="1"> ‘‘Yathā ahū vakkali muttasaddho, bhadrāvudho āḷavigotamo ca;</gatha>
    <gatha type="last">Evameva tvampi pamuñcassu saddhaṃ, gamissasi tvaṃ piṅgiya maccudheyyassa pāraṃ’’ <note>[maccudheyyapāraṃ (sī.)]</note>.</gatha>
    <hangnum nr="172"/>
    <gatha type="1"> ‘‘Esa bhiyyo pasīdāmi, sutvāna munino vaco;</gatha>
    <gatha type="last">Vivaṭṭacchado sambuddho, akhilo paṭibhānavā.</gatha>
    <hangnum nr="173"/>
    <gatha type="1"> ‘‘Adhideve abhiññāya, sabbaṃ vedi paroparaṃ;</gatha>
    <gatha type="last">Pañhānantakaro satthā, kaṅkhīnaṃ paṭijānataṃ.</gatha>
    <hangnum nr="174"/>
    <gatha type="1"> ‘‘Asaṃhīraṃ asaṃkuppaṃ, yassa natthi upamā kvaci;</gatha>
    <gatha type="last">Addhā gamissāmi na mettha kaṅkhā, evaṃ maṃ dhārehi adhimuttacitta’’nti <note>[ajitamāṇavapucchāya paṭṭhāya yāvapārāyanānugītigātāpariyosānā syā. … potthake natthi]</note>.</gatha>
    <centered>Pārāyanānugītigāthā niṭṭhitā.</centered>
  </text>
</tree>
