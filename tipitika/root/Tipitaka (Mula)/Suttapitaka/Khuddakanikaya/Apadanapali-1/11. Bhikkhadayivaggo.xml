<?xml version='1.0' encoding='UTF-8'?>
<tree text="11. Bhikkhad&#x101;yivaggo" target="text">
  <text>
    <subhead>1. Bhikkhadāyakattheraapadānaṃ</subhead>
    <hangnum nr="1"/>
    <gatha type="1"> ‘‘Suvaṇṇavaṇṇaṃ  sambuddhaṃ, āhutīnaṃ paṭiggahaṃ;</gatha>
    <gatha type="last">Pavarā <note>[pavanā (syā.)]</note> abhinikkhantaṃ, vanā nibbanamāgataṃ <note>[vānā nibbānamāgataṃ (syā.)]</note>.</gatha>
    <hangnum nr="2"/>
    <gatha type="1"> ‘‘Kaṭacchubhikkhaṃ pādāsiṃ, siddhatthassa mahesino;</gatha>
    <gatha type="last">Paññāya upasantassa, mahāvīrassa tādino.</gatha>
    <hangnum nr="3"/>
    <gatha type="1"> ‘‘Padenānupadāyantaṃ <note>[padenānupadāyanto (sī. syā.)]</note>, nibbāpente mahājanaṃ;</gatha>
    <gatha type="last">Uḷārā vitti me jātā, buddhe ādiccabandhune <note>[vitti me pāhunā tāva, buddhassādiccabandhuno (syā.)]</note>.</gatha>
    <hangnum nr="4"/>
    <gatha type="1"> ‘‘Catunnavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, bhikkhādānassidaṃ phalaṃ.</gatha>
    <hangnum nr="5"/>
    <gatha type="1"> ‘‘Sattāsītimhito kappe, mahāreṇu sanāmakā;</gatha>
    <gatha type="last">Sattaratanasampannā, sattete cakkavattino.</gatha>
    <hangnum nr="6"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā bhikkhadāyako thero imā gāthāyo abhāsitthāti.</paragraph>
    <centered>Bhikkhadāyakattherassāpadānaṃ paṭhamaṃ.</centered>
    <subhead>2. Ñāṇasaññikattheraapadānaṃ</subhead>
    <hangnum nr="7"/>
    <gatha type="1"> ‘‘Suvaṇṇavaṇṇaṃ sambuddhaṃ, nisabhājāniyaṃ yathā;</gatha>
    <gatha type="last">Tidhāpabhinnaṃ mātaṅgaṃ, kuñjaraṃva mahesinaṃ.</gatha>
    <hangnum nr="8"/>
    <gatha type="1"> ‘‘Obhāsentaṃ disā sabbā, uḷurājaṃva pūritaṃ;</gatha>
    <gatha type="last">Rathiyaṃ paṭipajjantaṃ, lokajeṭṭhaṃ apassahaṃ.</gatha>
    <hangnum nr="9"/>
    <gatha type="1"> ‘‘Ñāṇe  cittaṃ pasādetvā, paggahetvāna añjaliṃ;</gatha>
    <gatha type="last">Pasannacitto sumano, siddhatthamabhivādayiṃ.</gatha>
    <hangnum nr="10"/>
    <gatha type="1"> ‘‘Catunnavutito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, ñāṇasaññāyidaṃ phalaṃ.</gatha>
    <hangnum nr="11"/>
    <gatha type="1"> ‘‘Tesattatimhito kappe, soḷasāsuṃ naruttamā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="12"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ñāṇasaññiko thero imā gāthāyo abhāsitthāti.</paragraph>
    <centered>Ñāṇasaññikattherassāpadānaṃ dutiyaṃ.</centered>
    <subhead>3. Uppalahatthiyattheraapadānaṃ</subhead>
    <hangnum nr="13"/>
    <gatha type="1"> ‘‘Tivarāyaṃ  nivāsīhaṃ, ahosiṃ māliko tadā;</gatha>
    <gatha type="last">Addasaṃ virajaṃ buddhaṃ, siddhatthaṃ lokapūjitaṃ <note>[lokanāyakaṃ (sī.)]</note>.</gatha>
    <hangnum nr="14"/>
    <gatha type="1"> ‘‘Pasannacitto sumano, pupphahatthamadāsahaṃ;</gatha>
    <gatha type="last">Yattha yatthupapajjāmi, tassa kammassa vāhasā.</gatha>
    <hangnum nr="15"/>
    <gatha type="1"> ‘‘Anubhomi phalaṃ iṭṭhaṃ, pubbe sukatamattano;</gatha>
    <gatha type="last">Parikkhitto sumallehi, pupphadānassidaṃ phalaṃ.</gatha>
    <hangnum nr="16"/>
    <gatha type="1"> ‘‘Catunnavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, pupphapūjāyidaṃ <note>[buddhapūjāyidaṃ (sī.)]</note> phalaṃ.</gatha>
    <hangnum nr="17"/>
    <gatha type="1"> ‘‘Catunnavutupādāya, ṭhapetvā vattamānakaṃ;</gatha>
    <gatha type="last">Pañcarājasatā tattha, najjasamasanāmakā <note>[najjupamasanāmakā (sī. syā.)]</note>.</gatha>
    <hangnum nr="18"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā uppalahatthiyo thero imā gāthāyo abhāsitthāti.</paragraph>
    <centered>Uppalahatthiyattherassāpadānaṃ tatiyaṃ.</centered>
    <subhead>4. Padapūjakattheraapadānaṃ</subhead>
    <hangnum nr="19"/>
    <gatha type="1"> ‘‘Siddhatthassa  bhagavato, jātipupphamadāsahaṃ;</gatha>
    <gatha type="last">Pādesu satta pupphāni, hāsenokiritāni me.</gatha>
    <hangnum nr="20"/>
    <gatha type="1"> ‘‘Tena  kammenahaṃ ajja, abhibhomi narāmare;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="21"/>
    <gatha type="1"> ‘‘Catunnavutito  kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, pupphapūjāyidaṃ phalaṃ.</gatha>
    <hangnum nr="22"/>
    <gatha type="1"> ‘‘Samantagandhanāmāsuṃ, terasa cakkavattino;</gatha>
    <gatha type="last">Ito pañcamake kappe, cāturantā janādhipā.</gatha>
    <hangnum nr="23"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā padapūjako thero imā gāthāyo abhāsitthāti.</paragraph>
    <centered>Padapūjakattherassāpadānaṃ catutthaṃ.</centered>
    <subhead>5. Muṭṭhipupphiyattheraapadānaṃ</subhead>
    <hangnum nr="24"/>
    <gatha type="1"> ‘‘Sudassanoti nāmena, mālākāro ahaṃ tadā;</gatha>
    <gatha type="last">Addasaṃ virajaṃ buddhaṃ, lokajeṭṭhaṃ narāsabhaṃ.</gatha>
    <hangnum nr="25"/>
    <gatha type="1"> ‘‘Jātipupphaṃ gahetvāna, pūjayiṃ padumuttaraṃ;</gatha>
    <gatha type="last">Visuddhacakkhu sumano, dibbacakkhuṃ samajjhagaṃ.</gatha>
    <hangnum nr="26"/>
    <gatha type="1"> ‘‘Etissā pupphapūjāya, cittassa paṇidhīhi ca;</gatha>
    <gatha type="last">Kappānaṃ satasahassaṃ, duggatiṃ nupapajjahaṃ.</gatha>
    <hangnum nr="27"/>
    <gatha type="1"> ‘‘Soḷasāsiṃsu  rājāno, devuttarasanāmakā;</gatha>
    <gatha type="last">Chattiṃsamhi ito kappe, cakkavattī mahabbalā.</gatha>
    <hangnum nr="28"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā muṭṭhipupphiyo thero imā gāthāyo abhāsitthāti.</paragraph>
    <centered>Muṭṭhipupphiyattherassāpadānaṃ pañcamaṃ.</centered>
    <subhead>6. Udakapūjakattheraapadānaṃ</subhead>
    <hangnum nr="29"/>
    <gatha type="1"> ‘‘Suvaṇṇavaṇṇaṃ  sambuddhaṃ, gacchantaṃ anilañjase;</gatha>
    <gatha type="last">Ghatāsanaṃva jalitaṃ, ādittaṃva hutāsanaṃ.</gatha>
    <hangnum nr="30"/>
    <gatha type="1"> ‘‘Pāṇinā udakaṃ gayha, ākāse ukkhipiṃ ahaṃ;</gatha>
    <gatha type="last">Sampaṭicchi mahāvīro, buddho kāruṇiko isi <note>[mayi (syā.)]</note>.</gatha>
    <hangnum nr="31"/>
    <gatha type="1"> ‘‘Antalikkhe  ṭhito satthā, padumuttaranāmako;</gatha>
    <gatha type="last">Mama saṅkappamaññāya, imaṃ gāthaṃ abhāsatha.</gatha>
    <hangnum nr="32"/>
    <gatha type="1"> ‘‘‘Iminā dakadānena, pītiuppādanena ca;</gatha>
    <gatha type="last">Kappasatasahassampi, duggatiṃ nupapajjati’ <note>[nupapajjasi (ka.)]</note>.</gatha>
    <hangnum nr="33"/>
    <gatha type="1"> ‘‘Tena kammena dvipadinda, lokajeṭṭha narāsabha;</gatha>
    <gatha type="last">Pattomhi acalaṃ ṭhānaṃ, hitvā jayaparājayaṃ.</gatha>
    <hangnum nr="34"/>
    <gatha type="1"> ‘‘Sahassarājanāmena , tayo te cakkavattino;</gatha>
    <gatha type="last">Pañcasaṭṭhikappasate, cāturantā janādhipā.</gatha>
    <hangnum nr="35"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā udakapūjako thero imā gāthāyo abhāsitthāti.</paragraph>
    <centered>Udakapūjakattherassāpadānaṃ chaṭṭhaṃ.</centered>
    <subhead>7. Naḷamāliyattheraapadānaṃ</subhead>
    <hangnum nr="36"/>
    <gatha type="1"> ‘‘Padumuttarabuddhassa, lokajeṭṭhassa tādino;</gatha>
    <gatha type="last">Tiṇatthare nisinnassa, upasantassa tādino.</gatha>
    <hangnum nr="37"/>
    <gatha type="1"> ‘‘Naḷamālaṃ gahetvāna, bandhitvā <note>[bījitvā (ka.)]</note> bījaniṃ ahaṃ;</gatha>
    <gatha type="last">Buddhassa upanāmesiṃ, dvipadindassa tādino.</gatha>
    <hangnum nr="38"/>
    <gatha type="1"> ‘‘Paṭiggahetvā sabbaññū, bījaniṃ lokanāyako;</gatha>
    <gatha type="last">Mama saṅkappamaññāya, imaṃ gāthaṃ abhāsatha.</gatha>
    <hangnum nr="39"/>
    <gatha type="1"> ‘‘‘Yathā  me kāyo nibbāti, pariḷāho na vijjati;</gatha>
    <gatha type="last">Tatheva tividhaggīhi, cittaṃ tava vimuccatu’.</gatha>
    <hangnum nr="40"/>
    <gatha type="1"> ‘‘Sabbe  devā samāgacchuṃ, ye keci vananissitā;</gatha>
    <gatha type="last">Sossāma buddhavacanaṃ, hāsayantañca dāyakaṃ.</gatha>
    <hangnum nr="41"/>
    <gatha type="1"> ‘‘Nisinno  bhagavā tattha, devasaṅghapurakkhato;</gatha>
    <gatha type="last">Dāyakaṃ sampahaṃsento, imā gāthā abhāsatha.</gatha>
    <hangnum nr="42"/>
    <gatha type="1"> ‘‘‘Iminā bījanidānena, cittassa paṇidhīhi ca;</gatha>
    <gatha type="last">Subbato nāma nāmena, cakkavattī bhavissati.</gatha>
    <hangnum nr="43"/>
    <gatha type="1"> ‘‘‘Tena  kammāvasesena, sukkamūlena codito;</gatha>
    <gatha type="last">Māluto nāma nāmena, cakkavattī bhavissati’.</gatha>
    <hangnum nr="44"/>
    <gatha type="1"> ‘‘‘Iminā bījanidānena, sammānavipulena ca;</gatha>
    <gatha type="last">Kappasatasahassampi, duggatiṃ nupapajjati.</gatha>
    <hangnum nr="45"/>
    <gatha type="1"> ‘‘Tiṃsakappasahassamhi, subbatā aṭṭhatiṃsa te;</gatha>
    <gatha type="last">Ekūnatiṃsasahasse, aṭṭha mālutanāmakā.</gatha>
    <hangnum nr="46"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā naḷamāliyo thero imā gāthāyo abhāsitthāti.</paragraph>
    <centered>Naḷamāliyattherassāpadānaṃ sattamaṃ.</centered>
    <centered>Sattamabhāṇavāraṃ.</centered>
    <subhead>8. Āsanupaṭṭhāhakattheraapadānaṃ</subhead>
    <hangnum nr="47"/>
    <gatha type="1"> ‘‘Kānanaṃ vanamogayha, appasaddaṃ nirākulaṃ;</gatha>
    <gatha type="last">Sīhāsanaṃ mayā dinnaṃ, atthadassissa tādino.</gatha>
    <hangnum nr="48"/>
    <gatha type="1"> ‘‘Mālāhatthaṃ  gahetvāna, katvā ca naṃ padakkhiṇaṃ;</gatha>
    <gatha type="last">Satthāraṃ payirupāsitvā, pakkāmiṃ uttarāmukho.</gatha>
    <hangnum nr="49"/>
    <gatha type="1"> ‘‘Tena  kammena dvipadinda, lokajeṭṭha narāsabha;</gatha>
    <gatha type="last">Sannibbāpemi <note>[sandiṭṭhāpemi (ka.)]</note> attānaṃ, bhavā sabbe samūhatā.</gatha>
    <hangnum nr="50"/>
    <gatha type="1"> ‘‘Aṭṭhārasakappasate, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, sīhāsanassidaṃ phalaṃ.</gatha>
    <hangnum nr="51"/>
    <gatha type="1"> ‘‘Ito  sattakappasate, sannibbāpaka <note>[sanniṭṭho nāma (ka.)]</note> khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="52"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā āsanupaṭṭhāhako thero imā gāthāyo abhāsitthāti.</paragraph>
    <centered>Āsanupaṭṭhāhakattherassāpadānaṃ aṭṭhamaṃ.</centered>
    <subhead>9. Biḷālidāyakattheraapadānaṃ</subhead>
    <hangnum nr="53"/>
    <gatha type="1"> ‘‘Himavantassāvidūre , vasāmi paṇṇasanthare;</gatha>
    <gatha type="last">Ghāsesu gedhamāpanno, seyyasīlo cahaṃ <note>[seyasīlovahaṃ (syā. ka.)]</note> tadā.</gatha>
    <hangnum nr="54"/>
    <gatha type="1"> ‘‘Khaṇantālu <note>[khaṇamālu (syā.)]</note> kalambāni, biḷālitakkalāni ca;</gatha>
    <gatha type="last">Kolaṃ bhallātakaṃ billaṃ, āhatvā paṭiyāditaṃ.</gatha>
    <hangnum nr="55"/>
    <gatha type="1"> ‘‘Padumuttaro  lokavidū, āhutīnaṃ paṭiggaho;</gatha>
    <gatha type="last">Mama saṅkappamaññāya, āgacchi mama santikaṃ.</gatha>
    <hangnum nr="56"/>
    <gatha type="1"> ‘‘Upāgataṃ mahānāgaṃ, devadevaṃ narāsabhaṃ;</gatha>
    <gatha type="last">Biḷāliṃ paggahetvāna, pattamhi okiriṃ ahaṃ.</gatha>
    <hangnum nr="57"/>
    <gatha type="1"> ‘‘Paribhuñji mahāvīro, tosayanto mamaṃ tadā;</gatha>
    <gatha type="last">Paribhuñjitvāna sabbaññū, imaṃ gāthaṃ abhāsatha.</gatha>
    <hangnum nr="58"/>
    <gatha type="1"> ‘‘‘Sakaṃ cittaṃ pasādetvā, biḷāliṃ me adā tuvaṃ;</gatha>
    <gatha type="last">Kappānaṃ satasahassaṃ, duggatiṃ nupapajjasi’.</gatha>
    <hangnum nr="59"/>
    <gatha type="1"> ‘‘Carimaṃ  vattate mayhaṃ, bhavā sabbe samūhatā;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="60"/>
    <gatha type="1"> ‘‘Catupaññāsito kappe, sumekhaliyasavhayo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="61"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā biḷālidāyako thero imā gāthāyo abhāsitthāti.</paragraph>
    <centered>Biḷālidāyakattherassāpadānaṃ navamaṃ.</centered>
    <subhead>10. Reṇupūjakattheraapadānaṃ</subhead>
    <hangnum nr="62"/>
    <gatha type="1"> ‘‘Suvaṇṇavaṇṇaṃ  sambuddhaṃ, sataraṃsiṃva bhāṇumaṃ;</gatha>
    <gatha type="last">Obhāsentaṃ disā sabbā, uḷurājaṃva pūritaṃ.</gatha>
    <hangnum nr="63"/>
    <gatha type="1"> ‘‘Purakkhataṃ sāvakehi, sāgareheva medaniṃ;</gatha>
    <gatha type="last">Nāgaṃ paggayha reṇūhi, vipassissābhiropayiṃ.</gatha>
    <hangnum nr="64"/>
    <gatha type="1"> ‘‘Ekanavutito kappe, yaṃ reṇumabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="65"/>
    <gatha type="1"> ‘‘Paṇṇatālīsito kappe, reṇu nāmāsi khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="66"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā reṇupūjako thero imā gāthāyo abhāsitthāti.</paragraph>
    <centered>Reṇupūjakattherassāpadānaṃ dasamaṃ.</centered>
    <centered>Bhikkhadāyivaggo ekādasamo.</centered>
    <paragraph>Tassuddānaṃ –</paragraph>
    <gatha type="1">Bhikkhadāyī ñāṇasaññī, hatthiyo padapūjako;</gatha>
    <gatha type="2">Muṭṭhipupphī udakado, naḷamāli upaṭṭhako;</gatha>
    <gatha type="last">Biḷālidāyī reṇu ca, gāthāyo cha ca saṭṭhi ca.</gatha>
  </text>
</tree>
