<?xml version='1.0' encoding='UTF-8'?>
<tree text="36. Saddasa&#xF1;&#xF1;akavaggo" target="text">
  <text>
    <subhead>1. Saddasaññakattheraapadānaṃ</subhead>
    <hangnum nr="1"/>
    <gatha type="1"> ‘‘Migaluddo  pure āsiṃ, araññe kānane ahaṃ;</gatha>
    <gatha type="last">Tatthaddasāsiṃ sambuddhaṃ, devasaṅghapurakkhataṃ.</gatha>
    <hangnum nr="2"/>
    <gatha type="1"> ‘‘Catusaccaṃ pakāsentaṃ, uddharantaṃ mahājanaṃ;</gatha>
    <gatha type="last">Assosiṃ madhuraṃ vācaṃ, karavīkarudopamaṃ <note>[rutopamaṃ (?)]</note>.</gatha>
    <hangnum nr="3"/>
    <gatha type="1"> ‘‘Brahmasarassa munino, sikhino lokabandhuno;</gatha>
    <gatha type="last">Ghose cittaṃ pasādetvā, pattomhi āsavakkhayaṃ.</gatha>
    <hangnum nr="4"/>
    <gatha type="1"> ‘‘Ekattiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, pasādassa idaṃ phalaṃ.</gatha>
    <hangnum nr="5"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā saddasaññako thero imā gāthāyo abhāsitthāti.</paragraph>
    <centered>Saddasaññakattherassāpadānaṃ paṭhamaṃ.</centered>
    <subhead>2. Yavakalāpiyattheraapadānaṃ</subhead>
    <hangnum nr="6"/>
    <gatha type="1"> ‘‘Nagare aruṇavatiyā, āsiṃ yavasiko tadā;</gatha>
    <gatha type="last">Panthe disvāna sambuddhaṃ, yavakalāpaṃ santhariṃ <note>[yavakalāpamavatthariṃ (sī.)]</note>.</gatha>
    <hangnum nr="7"/>
    <gatha type="1"> ‘‘Anukampako  kāruṇiko, sikhī lokagganāyako;</gatha>
    <gatha type="last">Mama saṅkappamaññāya, nisīdi yavasanthare.</gatha>
    <hangnum nr="8"/>
    <gatha type="1"> ‘‘Disvā nisinnaṃ vimalaṃ, mahājhāyiṃ vināyakaṃ;</gatha>
    <gatha type="last">Pāmojjaṃ janayitvāna, tattha kālaṅkato ahaṃ.</gatha>
    <hangnum nr="9"/>
    <gatha type="1"> ‘‘Ekattiṃse  ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, yavatthare idaṃ phalaṃ.</gatha>
    <hangnum nr="10"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā yavakalāpiyo thero imā gāthāyo abhāsitthāti.</paragraph>
    <centered>Yavakalāpiyattherassāpadānaṃ dutiyaṃ.</centered>
    <subhead>3. Kiṃsukapūjakattheraapadānaṃ</subhead>
    <hangnum nr="11"/>
    <gatha type="1"> ‘‘Kiṃsukaṃ  pupphitaṃ disvā, paggahetvāna añjaliṃ;</gatha>
    <gatha type="last">Buddhaṃ saritvā siddhatthaṃ, ākāse abhipūjayiṃ.</gatha>
    <hangnum nr="12"/>
    <gatha type="1"> ‘‘Catunnavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="13"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā kiṃsukapūjako thero imā gāthāyo abhāsitthāti.</paragraph>
    <centered>Kiṃsukapūjakattherassāpadānaṃ tatiyaṃ.</centered>
    <subhead>4. Sakosakakoraṇḍadāyakattheraapadānaṃ</subhead>
    <hangnum nr="14"/>
    <gatha type="1"> ‘‘Akkantañca padaṃ disvā, sikhino lokabandhuno;</gatha>
    <gatha type="last">Ekaṃsaṃ ajinaṃ katvā, padaseṭṭhaṃ avandahaṃ.</gatha>
    <hangnum nr="15"/>
    <gatha type="1"> ‘‘Koraṇḍaṃ pupphitaṃ disvā, pādapaṃ dharaṇīruhaṃ;</gatha>
    <gatha type="last">Sakosakaṃ <note>[sakoṭakaṃ (sī. syā.)]</note> gahetvāna, padacakkaṃ apūjayiṃ.</gatha>
    <hangnum nr="16"/>
    <gatha type="1"> ‘‘Ekattiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, padapūjāyidaṃ phalaṃ.</gatha>
    <hangnum nr="17"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sakosaka <note>[sakoṭaka (sī. syā.)]</note> koraṇḍadāyako thero imā gāthāyo abhāsitthāti.</paragraph>
    <centered>Sakosakakoraṇḍadāyakattherassāpadānaṃ catutthaṃ.</centered>
    <subhead>5. Daṇḍadāyakattheraapadānaṃ</subhead>
    <hangnum nr="18"/>
    <gatha type="1"> ‘‘Kānanaṃ  vanamogayha, veḷuṃ chetvānahaṃ tadā;</gatha>
    <gatha type="last">Ālambanaṃ karitvāna, saṅghassa adadaṃ ahaṃ.</gatha>
    <hangnum nr="19"/>
    <gatha type="1"> ‘‘Tena  cittappasādena, subbate abhivādiya;</gatha>
    <gatha type="last">Ālambanampi datvāna, pakkāmiṃ uttarāmukho.</gatha>
    <hangnum nr="20"/>
    <gatha type="1"> ‘‘Catunnavutito kappe, yaṃ daṇḍamadadiṃ tadā;</gatha>
    <gatha type="last">Duggatiṃ nābhijānāmi, daṇḍadānassidaṃ phalaṃ.</gatha>
    <hangnum nr="21"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā daṇḍadāyako thero imā gāthāyo abhāsitthāti.</paragraph>
    <centered>Daṇḍadāyakattherassāpadānaṃ pañcamaṃ.</centered>
    <subhead>6. Ambayāgudāyakattheraapadānaṃ</subhead>
    <hangnum nr="22"/>
    <gatha type="1"> ‘‘Sataraṃsī  nāma sambuddho, sayambhū aparājito;</gatha>
    <gatha type="last">Vuṭṭhahitvā samādhimhā, bhikkhāya mamupāgami.</gatha>
    <hangnum nr="23"/>
    <gatha type="1"> ‘‘Paccekabuddhaṃ disvāna, ambayāguṃ adāsahaṃ;</gatha>
    <gatha type="last">Vippasannamanaṃ tassa, vippasannena cetasā.</gatha>
    <hangnum nr="24"/>
    <gatha type="1"> ‘‘Catunnavutito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, ambayāguyidaṃ phalaṃ.</gatha>
    <hangnum nr="25"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā ambayāgudāyako thero imā gāthāyo abhāsitthāti.</paragraph>
    <centered>Ambayāgudāyakattherassāpadānaṃ chaṭṭhaṃ.</centered>
    <subhead>7. Supuṭakapūjakattheraapadānaṃ</subhead>
    <hangnum nr="26"/>
    <gatha type="1"> ‘‘Divāvihārā nikkhanto, vipassī lokanāyako;</gatha>
    <gatha type="last">Bhikkhāya vicaranto so, mama santikupāgami.</gatha>
    <hangnum nr="27"/>
    <gatha type="1"> ‘‘Tato  patīto sumano, buddhaseṭṭhassa tādino;</gatha>
    <gatha type="last">Loṇasupuṭakaṃ datvā, kappaṃ saggamhi modahaṃ.</gatha>
    <hangnum nr="28"/>
    <gatha type="1"> ‘‘Ekanavutito kappe, yaṃ puṭakamadāsahaṃ;</gatha>
    <gatha type="last">Duggatiṃ nābhijānāmi, puṭakassa idaṃ phalaṃ.</gatha>
    <hangnum nr="29"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā supuṭakapūjako thero imā gāthāyo abhāsitthāti.</paragraph>
    <centered>Supuṭakapūjakattherassāpadānaṃ sattamaṃ.</centered>
    <subhead>8. Mañcadāyakattheraapadānaṃ</subhead>
    <hangnum nr="30"/>
    <gatha type="1"> ‘‘Vipassino bhagavato, lokajeṭṭhassa tādino;</gatha>
    <gatha type="last">Ekaṃ mañcaṃ mayā dinnaṃ, pasannena sapāṇinā.</gatha>
    <hangnum nr="31"/>
    <gatha type="1"> ‘‘Hatthiyānaṃ  assayānaṃ, dibbayānaṃ samajjhagaṃ;</gatha>
    <gatha type="last">Tena mañcakadānena, pattomhi āsavakkhayaṃ.</gatha>
    <hangnum nr="32"/>
    <gatha type="1"> ‘‘Ekanavutito  kappe, yaṃ mañcamadadiṃ tadā;</gatha>
    <gatha type="last">Duggatiṃ nābhijānāmi, mañcadānassidaṃ phalaṃ.</gatha>
    <hangnum nr="33"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā mañcadāyako thero imā gāthāyo abhāsitthāti.</paragraph>
    <centered>Mañcadāyakattherassāpadānaṃ aṭṭhamaṃ.</centered>
    <subhead>9. Saraṇagamaniyattheraapadānaṃ</subhead>
    <hangnum nr="34"/>
    <gatha type="1"> ‘‘Āruhimha tadā nāvaṃ, bhikkhu cājīvako cahaṃ;</gatha>
    <gatha type="last">Nāvāya bhijjamānāya, bhikkhu me saraṇaṃ adā.</gatha>
    <hangnum nr="35"/>
    <gatha type="1"> ‘‘Ekattiṃse ito kappe, yañca me saraṇaṃ adā;</gatha>
    <gatha type="last">Duggatiṃ nābhijānāmi, saraṇāgamane phalaṃ.</gatha>
    <hangnum nr="36"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā saraṇagamaniyo thero imā gāthāyo abhāsitthāti.</paragraph>
    <centered>Saraṇagamaniyattherassāpadānaṃ navamaṃ.</centered>
    <subhead>10. Piṇḍapātikattheraapadānaṃ</subhead>
    <hangnum nr="37"/>
    <gatha type="1"> ‘‘Tisso  nāmāsi sambuddho, vihāsi vipine tadā;</gatha>
    <gatha type="last">Tusitā hi idhāgantvā, piṇḍapātaṃ adāsahaṃ.</gatha>
    <hangnum nr="38"/>
    <gatha type="1"> ‘‘Sambuddhamabhivādetvā, tissaṃ nāma mahāyasaṃ;</gatha>
    <gatha type="last">Sakaṃ cittaṃ pasādetvā, tusitaṃ agamāsahaṃ.</gatha>
    <hangnum nr="39"/>
    <gatha type="1"> ‘‘Dvenavute ito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, piṇḍapātassidaṃ phalaṃ.</gatha>
    <hangnum nr="40"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā piṇḍapātiko thero imā gāthāyo abhāsitthāti.</paragraph>
    <centered>Piṇḍapātikattherassāpadānaṃ dasamaṃ.</centered>
    <centered>Saddasaññakavaggo chattiṃsatimo.</centered>
    <paragraph>Tassuddānaṃ –</paragraph>
    <gatha type="1">Saddasaññī yavasiko, kiṃsukoraṇḍapupphiyo;</gatha>
    <gatha type="2">Ālambano ambayāgu, supuṭī mañcadāyako;</gatha>
    <gatha type="last">Saraṇaṃ piṇḍapāto ca, gāthā tālīsameva ca.</gatha>
  </text>
</tree>
