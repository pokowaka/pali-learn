<?xml version='1.0' encoding='UTF-8'?>
<tree text="23. &#x100;lamba&#x1E47;ad&#x101;yakavaggo" target="text">
  <text>
    <subhead>1. Ālambaṇadāyakattheraapadānaṃ</subhead>
    <hangnum nr="1"/>
    <gatha type="1"> ‘‘Atthadassissa  bhagavato, lokajeṭṭhassa tādino;</gatha>
    <gatha type="last">Ālambaṇaṃ mayā dinnaṃ, dvipadindassa tādino.</gatha>
    <hangnum nr="2"/>
    <gatha type="1"> ‘‘Dharaṇiṃ paṭipajjāmi, vipulaṃ sāgarapparaṃ;</gatha>
    <gatha type="last">Pāṇesu ca issariyaṃ, vattemi vasudhāya ca.</gatha>
    <hangnum nr="3"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="4"/>
    <gatha type="1"> ‘‘Ito dvesaṭṭhikappamhi, tayo āsiṃsu khattiyā;</gatha>
    <gatha type="last">Ekāpassitanāmā te, cakkavattī mahabbalā.</gatha>
    <hangnum nr="5"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ālambaṇadāyako thero imā gāthāyo abhāsitthāti.</paragraph>
    <centered>Ālambaṇadāyakattherassāpadānaṃ paṭhamaṃ.</centered>
    <subhead>2. Ajinadāyakattheraapadānaṃ</subhead>
    <hangnum nr="6"/>
    <gatha type="1"> ‘‘Ekattiṃse ito kappe, gaṇasatthārako ahaṃ;</gatha>
    <gatha type="last">Addasaṃ virajaṃ buddhaṃ, āhutīnaṃ paṭiggahaṃ.</gatha>
    <hangnum nr="7"/>
    <gatha type="1"> ‘‘Cammakhaṇḍaṃ  mayā dinnaṃ, sikhino lokabandhuno;</gatha>
    <gatha type="last">Tena kammena dvipadinda, lokajeṭṭha narāsabha.</gatha>
    <hangnum nr="8"/>
    <gatha type="1"> ‘‘Sampattiṃ  anubhotvāna, kilese jhāpayiṃ ahaṃ;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="9"/>
    <gatha type="1"> ‘‘Ekattiṃse  ito kappe, ajinaṃ yaṃ adāsahaṃ;</gatha>
    <gatha type="last">Duggatiṃ nābhijānāmi, ajinassa idaṃ phalaṃ.</gatha>
    <hangnum nr="10"/>
    <gatha type="1"> ‘‘Ito pañcamake kappe, rājā āsiṃ sudāyako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="11"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ajinadāyako thero imā gāthāyo abhāsitthāti.</paragraph>
    <centered>Ajinadāyakattherassāpadānaṃ dutiyaṃ.</centered>
    <subhead>3. Dverataniyattheraapadānaṃ</subhead>
    <hangnum nr="12"/>
    <gatha type="1"> ‘‘Migaluddo pure āsiṃ, araññe kānane ahaṃ;</gatha>
    <gatha type="last">Addasaṃ virajaṃ buddhaṃ, āhutīnaṃ paṭiggahaṃ.</gatha>
    <hangnum nr="13"/>
    <gatha type="1"> ‘‘Maṃsapesi mayā dinnā, vipassissa mahesino;</gatha>
    <gatha type="last">Sadevakasmiṃ lokasmiṃ, issaraṃ kārayāmahaṃ.</gatha>
    <hangnum nr="14"/>
    <gatha type="1"> ‘‘Iminā  maṃsadānena, ratanaṃ nibbattate mama;</gatha>
    <gatha type="last">Duveme ratanā loke, diṭṭhadhammassa pattiyā.</gatha>
    <hangnum nr="15"/>
    <gatha type="1"> ‘‘Tehaṃ sabbe anubhomi, maṃsadānassa sattiyā;</gatha>
    <gatha type="last">Gattañca mudukaṃ mayhaṃ, paññā nipuṇavedanī.</gatha>
    <hangnum nr="16"/>
    <gatha type="1"> ‘‘Ekanavutito kappe, yaṃ maṃsamadadiṃ tadā;</gatha>
    <gatha type="last">Duggatiṃ nābhijānāmi, maṃsadānassidaṃ phalaṃ.</gatha>
    <hangnum nr="17"/>
    <gatha type="1"> ‘‘Ito catutthake kappe, eko āsiṃ janādhipo;</gatha>
    <gatha type="last">Mahārohitanāmo so, cakkavattī mahabbalo.</gatha>
    <hangnum nr="18"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā dverataniyo <note>[dvirataniyo (sī.)]</note> thero imā gāthāyo abhāsitthāti.</paragraph>
    <centered>Dverataniyattherassāpadānaṃ tatiyaṃ.</centered>
    <centered>Dasamaṃ bhāṇavāraṃ.</centered>
    <subhead>4. Ārakkhadāyakattheraapadānaṃ</subhead>
    <hangnum nr="19"/>
    <gatha type="1"> ‘‘Siddhatthassa  bhagavato, vedi kārāpitā <note>[vedikā kāritā (syā.)]</note> mayā;</gatha>
    <gatha type="last">Ārakkho ca mayā dinno, sugatassa mahesino.</gatha>
    <hangnum nr="20"/>
    <gatha type="1"> ‘‘Tena  kammavisesena, na passiṃ bhayabheravaṃ;</gatha>
    <gatha type="last">Kuhiñci upapannassa, tāso mayhaṃ na vijjati.</gatha>
    <hangnum nr="21"/>
    <gatha type="1"> ‘‘Catunnavutito  kappe, yaṃ vediṃ kārayiṃ pure;</gatha>
    <gatha type="last">Duggatiṃ nābhijānāmi, vedikāya idaṃ phalaṃ.</gatha>
    <hangnum nr="22"/>
    <gatha type="1"> ‘‘Ito chaṭṭhamhi kappamhi, apassenasanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="23"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ārakkhadāyako thero imā gāthāyo abhāsitthāti.</paragraph>
    <centered>Ārakkhadāyakattherassāpadānaṃ catutthaṃ.</centered>
    <subhead>5. Abyādhikattheraapadānaṃ</subhead>
    <hangnum nr="24"/>
    <gatha type="1"> ‘‘Vipassissa bhagavato, aggisālaṃ adāsahaṃ;</gatha>
    <gatha type="last">Byādhikānañca āvāsaṃ, uṇhodakapaṭiggahaṃ.</gatha>
    <hangnum nr="25"/>
    <gatha type="1"> ‘‘Tena kammenayaṃ mayhaṃ, attabhāvo sunimmito;</gatha>
    <gatha type="last">Byādhāhaṃ nābhijānāmi, puññakammassidaṃ phalaṃ.</gatha>
    <hangnum nr="26"/>
    <gatha type="1"> ‘‘Ekanavutito kappe, yaṃ sālamadadiṃ tadā;</gatha>
    <gatha type="last">Duggatiṃ nābhijānāmi, aggisālāyidaṃ phalaṃ.</gatha>
    <hangnum nr="27"/>
    <gatha type="1"> ‘‘Ito ca sattame kappe, ekosiṃ aparājito <note>[eko āsiṃ narādhipo (syā.)]</note>;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="28"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā abyādhiko thero imā gāthāyo abhāsitthāti.</paragraph>
    <centered>Abyādhikattherassāpadānaṃ pañcamaṃ.</centered>
    <subhead>6. Aṅkolapupphiyattheraapadānaṃ</subhead>
    <hangnum nr="29"/>
    <gatha type="1"> ‘‘Nārado <note>[varado (ka.)]</note> iti me nāmaṃ, kassapo iti maṃ vidū;</gatha>
    <gatha type="last">Addasaṃ samaṇānaggaṃ, vipassiṃ devasakkataṃ.</gatha>
    <hangnum nr="30"/>
    <gatha type="1"> ‘‘Anubyañjanadharaṃ buddhaṃ, āhutīnaṃ paṭiggahaṃ;</gatha>
    <gatha type="last">Aṅkolapupphaṃ <note>[vakulapupphaṃ (syā.), bakolapupphaṃ (ka.)]</note> paggayha, buddhassa abhiropayiṃ.</gatha>
    <hangnum nr="31"/>
    <gatha type="1"> ‘‘Ekanavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="32"/>
    <gatha type="1"> ‘‘Catusattatito kappe, romaso nāma khattiyo;</gatha>
    <gatha type="last">Āmukkamālābharaṇo, sayoggabalavāhano.</gatha>
    <hangnum nr="33"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā aṅkolapupphiyo <note>[vakulapupphiyo (syā.), bakolapupphiyo (ka.)]</note> thero imā gāthāyo abhāsitthāti.</paragraph>
    <centered>Aṅkolapupphiyattherassāpadānaṃ chaṭṭhaṃ.</centered>
    <subhead>7. Sovaṇṇavaṭaṃsakiyattheraapadānaṃ</subhead>
    <hangnum nr="34"/>
    <gatha type="1"> ‘‘Uyyānabhūmiṃ  niyyanto, addasaṃ lokanāyakaṃ;</gatha>
    <gatha type="last">Vaṭaṃsakaṃ gahetvāna, sovaṇṇaṃ sādhunimmitaṃ.</gatha>
    <hangnum nr="35"/>
    <gatha type="1"> ‘‘Sīghaṃ tato samāruyha, hatthikkhandhagato ahaṃ;</gatha>
    <gatha type="last">Buddhassa abhiropesiṃ, sikhino lokabandhuno.</gatha>
    <hangnum nr="36"/>
    <gatha type="1"> ‘‘Ekattiṃse ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, pupphapūjāyidaṃ phalaṃ.</gatha>
    <hangnum nr="37"/>
    <gatha type="1"> ‘‘Sattavīse ito kappe, eko āsiṃ janādhipo;</gatha>
    <gatha type="last">Mahāpatāpanāmena, cakkavattī mahabbalo.</gatha>
    <hangnum nr="38"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sovaṇṇavaṭaṃsakiyo thero imā gāthāyo abhāsitthāti.</paragraph>
    <centered>Sovaṇṇavaṭaṃsakiyattherassāpadānaṃ sattamaṃ.</centered>
    <subhead>8. Miñjavaṭaṃsakiyattheraapadānaṃ</subhead>
    <hangnum nr="39"/>
    <gatha type="1"> ‘‘Nibbute  lokanāthamhi, sikhimhi vadataṃ vare;</gatha>
    <gatha type="last">Vaṭaṃsakehi ākiṇṇaṃ, bodhipūjaṃ akāsahaṃ.</gatha>
    <hangnum nr="40"/>
    <gatha type="1"> ‘‘Ekattiṃse  ito kappe, yaṃ pūjamakariṃ tadā;</gatha>
    <gatha type="last">Duggatiṃ nābhijānāmi, bodhipūjāyidaṃ phalaṃ.</gatha>
    <hangnum nr="41"/>
    <gatha type="1"> ‘‘Ito chabbīsatikappe, ahuṃ meghabbhanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="42"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā miñjavaṭaṃsakiyo thero imā gāthāyo abhāsitthāti.</paragraph>
    <centered>Miñjavaṭaṃsakiyattherassāpadānaṃ aṭṭhamaṃ.</centered>
    <subhead>9. Sukatāveḷiyattheraapadānaṃ</subhead>
    <hangnum nr="43"/>
    <gatha type="1"> ‘‘Asito  nāma nāmena, mālākāro ahaṃ <note>[ahuṃ (?)]</note> tadā;</gatha>
    <gatha type="last">Āveḷaṃ paggahetvāna, rañño dātuṃ vajāmahaṃ.</gatha>
    <hangnum nr="44"/>
    <gatha type="1"> ‘‘Asampattomhi <note>[asampattamhi (sī.), asampattova (?)]</note> rājānaṃ, addasaṃ sikhināyakaṃ;</gatha>
    <gatha type="last">Haṭṭho haṭṭhena cittena, buddhassa abhiropayiṃ.</gatha>
    <hangnum nr="45"/>
    <gatha type="1"> ‘‘Ekattiṃse ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="46"/>
    <gatha type="1"> ‘‘Pañcavīse  ito kappe, rājāhosiṃ mahabbalo;</gatha>
    <gatha type="last">Vebhāro nāma nāmena, cakkavattī mahabbalo.</gatha>
    <hangnum nr="47"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sukatāveḷiyo thero imā gāthāyo abhāsitthāti.</paragraph>
    <centered>Sukatāveḷiyattherassāpadānaṃ navamaṃ.</centered>
    <subhead>10. Ekavandaniyattheraapadānaṃ</subhead>
    <hangnum nr="48"/>
    <gatha type="1"> ‘‘Usabhaṃ  pavaraṃ vīraṃ, vessabhuṃ vijitāvinaṃ;</gatha>
    <gatha type="last">Pasannacitto sumano, buddhaseṭṭhamavandahaṃ.</gatha>
    <hangnum nr="49"/>
    <gatha type="1"> ‘‘Ekattiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, vandanāya idaṃ phalaṃ.</gatha>
    <hangnum nr="50"/>
    <gatha type="1"> ‘‘Catuvīsatikappamhi, vikatānandanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="51"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekavandaniyo thero imā gāthāyo abhāsitthāti.</paragraph>
    <centered>Ekavandaniyattherassāpadānaṃ dasamaṃ.</centered>
    <centered>Ālambaṇadāyakavaggo tevīsatimo.</centered>
    <paragraph>Tassuddānaṃ –</paragraph>
    <gatha type="1">Ālambaṇañca  ajinaṃ, maṃsadārakkhadāyako;</gatha>
    <gatha type="2">Abyādhi aṅkolaṃ <note>[vakulaṃ (syā.), bakuḷaṃ (ka.)]</note> soṇṇaṃ, miñjaāveḷavandanaṃ;</gatha>
    <gatha type="last">Pañcapaññāsa gāthāyo, gaṇitā atthadassibhi.</gatha>
  </text>
</tree>
