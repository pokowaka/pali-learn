<?xml version='1.0' encoding='UTF-8'?>
<tree text="6. B&#x12B;janivaggo" target="text">
  <text>
    <subhead>1. Vidhūpanadāyakattheraapadānaṃ</subhead>
    <hangnum nr="1"/>
    <gatha type="1"> ‘‘Padumuttarabuddhassa , lokajeṭṭhassa tādino;</gatha>
    <gatha type="last">Bījanikā <note>[vījanikā (sī. syā.)]</note> mayā dinnā, dvipadindassa tādino.</gatha>
    <hangnum nr="2"/>
    <gatha type="1"> ‘‘Sakaṃ cittaṃ pasādetvā, paggahetvāna añjaliṃ;</gatha>
    <gatha type="last">Sambuddhamabhivādetvā, pakkamiṃ uttarāmukho.</gatha>
    <hangnum nr="3"/>
    <gatha type="1"> ‘‘Bījaniṃ  paggahetvāna, satthā lokagganāyako <note>[loke anuttaro (sī.)]</note>;</gatha>
    <gatha type="last">Bhikkhusaṅghe ṭhito santo, imā gāthā abhāsatha.</gatha>
    <hangnum nr="4"/>
    <gatha type="1"> ‘‘‘Iminā bījanidānena, cittassa paṇidhīhi <note>[cetanāpaṇidhīhi (aññattha)]</note> ca;</gatha>
    <gatha type="last">Kappānaṃ satasahassaṃ, vinipātaṃ na gacchati’.</gatha>
    <hangnum nr="5"/>
    <gatha type="1"> ‘‘Āraddhavīriyo pahitatto, cetoguṇasamāhito;</gatha>
    <gatha type="last">Jātiyā sattavassohaṃ, arahattaṃ apāpuṇiṃ.</gatha>
    <hangnum nr="6"/>
    <gatha type="1"> ‘‘Saṭṭhikappasahassamhi, bījamānasanāmakā;</gatha>
    <gatha type="last">Soḷasāsiṃsu rājāno, cakkavattī mahabbalā.</gatha>
    <hangnum nr="7"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā vidhūpanadāyako thero imā gāthāyo abhāsitthāti.</paragraph>
    <centered>Vidhūpanadāyakattherassāpadānaṃ paṭhamaṃ.</centered>
    <subhead>2. Sataraṃsittheraapadānaṃ</subhead>
    <hangnum nr="8"/>
    <gatha type="1"> ‘‘Ubbiddhaṃ selamāruyha, nisīdi purisuttamo;</gatha>
    <gatha type="last">Pabbatassāvidūramhi, brāhmaṇo mantapāragū.</gatha>
    <hangnum nr="9"/>
    <gatha type="1"> ‘‘Upaviṭṭhaṃ  mahāvīraṃ, devadevaṃ narāsabhaṃ;</gatha>
    <gatha type="last">Añjaliṃ paggahetvāna, santhaviṃ lokanāyakaṃ.</gatha>
    <hangnum nr="10"/>
    <gatha type="1"> ‘‘‘Esa  buddho mahāvīro, varadhammappakāsako;</gatha>
    <gatha type="last">Jalati aggikhandhova, bhikkhusaṅghapurakkhato.</gatha>
    <hangnum nr="11"/>
    <gatha type="1"> ‘‘‘Mahāsamuddova‘kkhubbho <note>[’kkhobho (sī. syā.)]</note>, aṇṇavova duruttaro;</gatha>
    <gatha type="last">Migarājāvasambhīto <note>[chambhito (ka.)]</note>, dhammaṃ deseti cakkhumā’.</gatha>
    <hangnum nr="12"/>
    <gatha type="1"> ‘‘Mama saṅkappamaññāya, padumuttaranāyako;</gatha>
    <gatha type="last">Bhikkhusaṅghe ṭhito satthā, imā gāthā abhāsatha.</gatha>
    <hangnum nr="13"/>
    <gatha type="1"> ‘‘‘Yenāyaṃ <note>[yenāhaṃ (ka.)]</note> añjalī dinno, buddhaseṭṭho ca thomito;</gatha>
    <gatha type="last">Tiṃsakappasahassāni, devarajjaṃ karissati.</gatha>
    <hangnum nr="14"/>
    <gatha type="1"> ‘‘‘Kappasatasahassamhi, aṅgīrasasanāmako;</gatha>
    <gatha type="last">Vivaṭṭacchado <note>[vivatthacchaddo (sī.)]</note> sambuddho, uppajjissati tāvade.</gatha>
    <hangnum nr="15"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Sataraṃsīti nāmena, arahā so bhavissati’.</gatha>
    <hangnum nr="16"/>
    <gatha type="1"> ‘‘Jātiyā sattavassohaṃ, pabbajiṃ anagāriyaṃ;</gatha>
    <gatha type="last">Sataraṃsimhi nāmena, pabhā niddhāvate mama.</gatha>
    <hangnum nr="17"/>
    <gatha type="1"> ‘‘Maṇḍape rukkhamūle vā, jhāyī jhānarato ahaṃ;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="18"/>
    <gatha type="1"> ‘‘Saṭṭhikappasahassamhi, caturo rāmanāmakā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="19"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā sataraṃsi thero imā gāthāyo abhāsitthāti.</paragraph>
    <centered>Sataraṃsittherassāpadānaṃ dutiyaṃ.</centered>
    <subhead>3. Sayanadāyakattheraapadānaṃ</subhead>
    <hangnum nr="20"/>
    <gatha type="1"> ‘‘Padumuttarabuddhassa, sabbalokānukampino;</gatha>
    <gatha type="last">Sayanaṃ tassa pādāsiṃ, vippasannena cetasā.</gatha>
    <hangnum nr="21"/>
    <gatha type="1"> ‘‘Tena  sayanadānena, sukhette bījasampadā;</gatha>
    <gatha type="last">Bhogā nibbattare tassa, sayanassa idaṃ phalaṃ.</gatha>
    <hangnum nr="22"/>
    <gatha type="1"> ‘‘Ākāse seyyaṃ kappemi, dhāremi pathaviṃ imaṃ;</gatha>
    <gatha type="last">Pāṇesu me issariyaṃ, sayanassa idaṃ phalaṃ.</gatha>
    <hangnum nr="23"/>
    <gatha type="1"> ‘‘Pañcakappasahassamhi, aṭṭha āsuṃ mahātejā <note>[mahāvarā (sī.), mahāvīrā (syā.)]</note>;</gatha>
    <gatha type="last">Catuttiṃse kappasate, caturo ca mahabbalā.</gatha>
    <hangnum nr="24"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sayanadāyako thero imā gāthāyo abhāsitthāti.</paragraph>
    <centered>Sayanadāyakattherassāpadānaṃ tatiyaṃ.</centered>
    <subhead>4. Gandhodakiyattheraapadānaṃ</subhead>
    <hangnum nr="25"/>
    <gatha type="1"> ‘‘Padumuttarabuddhassa , mahābodhimaho ahu;</gatha>
    <gatha type="last">Vicittaṃ ghaṭamādāya, gandhodakamadāsahaṃ.</gatha>
    <hangnum nr="26"/>
    <gatha type="1"> ‘‘Nhānakāle ca bodhiyā, mahāmegho pavassatha;</gatha>
    <gatha type="last">Ninnādo ca mahā āsi, asaniyā phalantiyā.</gatha>
    <hangnum nr="27"/>
    <gatha type="1"> ‘‘Tenevāsanivegena, tattha kālaṅkato <note>[kālakato (sī. syā.)]</note> ahaṃ <note>[ahuṃ (sī.)]</note>;</gatha>
    <gatha type="last">Devaloke ṭhito santo, imā gāthā abhāsahaṃ.</gatha>
    <hangnum nr="28"/>
    <gatha type="1"> ‘‘‘Aho  buddho aho dhammo, aho no satthusampadā;</gatha>
    <gatha type="last">Kaḷevaraṃ <note>[kalebaraṃ (sī.)]</note> me patitaṃ, devaloke ramāmahaṃ.</gatha>
    <hangnum nr="29"/>
    <gatha type="1"> ‘‘‘Ubbiddhaṃ bhavanaṃ mayhaṃ, satabhūmaṃ samuggataṃ;</gatha>
    <gatha type="last">Kaññāsatasahassāni, parivārenti maṃ sadā.</gatha>
    <hangnum nr="30"/>
    <gatha type="1"> ‘‘‘Ābādhā me na vijjanti, soko mayhaṃ na vijjati;</gatha>
    <gatha type="last">Pariḷāhaṃ na passāmi, puññakammassidaṃ phalaṃ.</gatha>
    <hangnum nr="31"/>
    <gatha type="1"> ‘‘‘Aṭṭhavīse kappasate, rājā saṃvasito ahuṃ;</gatha>
    <gatha type="last">Sattaratanasampanno, cakkavattī mahabbalo’.</gatha>
    <hangnum nr="32"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā gandhodakiyo thero imā gāthāyo abhāsitthāti.</paragraph>
    <centered>Gandhodakiyattherassāpadānaṃ catutthaṃ.</centered>
    <subhead>5. Opavayhattheraapadānaṃ</subhead>
    <hangnum nr="33"/>
    <gatha type="1"> ‘‘Padumuttarabuddhassa , ājānīyamadāsahaṃ;</gatha>
    <gatha type="last">Niyyādetvāna sambuddhe <note>[sambuddhaṃ (sī. ka.)]</note>, agamāsiṃ sakaṃ gharaṃ.</gatha>
    <hangnum nr="34"/>
    <gatha type="1"> ‘‘Devalo nāma nāmena, satthuno aggasāvako;</gatha>
    <gatha type="last">Varadhammassa dāyādo, āgacchi mama santikaṃ.</gatha>
    <hangnum nr="35"/>
    <gatha type="1"> ‘‘Sapattabhāro bhagavā, ājāneyyo na kappati;</gatha>
    <gatha type="last">Tava saṅkappamaññāya, adhivāsesi cakkhumā.</gatha>
    <hangnum nr="36"/>
    <gatha type="1"> ‘‘Agghāpetvā vātajavaṃ, sindhavaṃ sīghavāhanaṃ;</gatha>
    <gatha type="last">Padumuttarabuddhassa, khamanīyamadāsahaṃ.</gatha>
    <hangnum nr="37"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ <note>[deve ca mānuse bhave (sī. ka.)]</note>;</gatha>
    <gatha type="last">Khamanīyaṃ vātajavaṃ, cittaṃ nibbattate <note>[ājānīyā vātajavā, vitti nibbattare (syā.), khamanīyā vātajavā, cittā nibbattare (sī.)]</note> mama.</gatha>
    <hangnum nr="38"/>
    <gatha type="1"> ‘‘Lābhaṃ  tesaṃ suladdhaṃva, ye labhantupasampadaṃ;</gatha>
    <gatha type="last">Punapi payirupāseyyaṃ, buddho loke sace bhave.</gatha>
    <hangnum nr="39"/>
    <gatha type="1"> ‘‘Aṭṭhavīsatikkhattuṃhaṃ, rājā āsiṃ mahabbalo;</gatha>
    <gatha type="last">Cāturanto vijitāvī, jambusaṇḍassa <note>[jambudīpassa (syā.), jambumaṇḍassa (ka.)]</note> jambuissaro.</gatha>
    <hangnum nr="40"/>
    <gatha type="1"> ‘‘Idaṃ pacchimakaṃ mayhaṃ, carimo vattate bhavo;</gatha>
    <gatha type="last">Pattosmi acalaṃ ṭhānaṃ, hitvā jayaparājayaṃ.</gatha>
    <hangnum nr="41"/>
    <gatha type="1"> ‘‘Catutiṃsasahassamhi, mahātejosi khattiyo;</gatha>
    <gatha type="last">Sataratanasampanno, cakkavattī mahabbalo.</gatha>
    <hangnum nr="42"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā opavayho thero imā gāthāyo abhāsitthāti.</paragraph>
    <centered>Opavayhattherassāpadānaṃ pañcamaṃ.</centered>
    <subhead>6. Saparivārāsanattheraapadānaṃ</subhead>
    <hangnum nr="43"/>
    <gatha type="1"> ‘‘Padumuttarabuddhassa, piṇḍapātaṃ adāsahaṃ;</gatha>
    <gatha type="last">Gantvā kiliṭṭhakaṃ ṭhānaṃ <note>[taṃ bhojanaṭṭhānaṃ (sī.)]</note>, mallikāhi parikkhitaṃ <note>[parikkhipiṃ (sī.)]</note>.</gatha>
    <hangnum nr="44"/>
    <gatha type="1"> ‘‘Tamhāsanamhi  āsīno, buddho lokagganāyako;</gatha>
    <gatha type="last">Akittayi piṇḍapātaṃ, ujubhūto samāhito.</gatha>
    <hangnum nr="45"/>
    <gatha type="1"> ‘‘Yathāpi bhaddake khette, bījaṃ appampi ropitaṃ;</gatha>
    <gatha type="last">Sammā dhāraṃ pavecchante, phalaṃ toseti kassakaṃ.</gatha>
    <hangnum nr="46"/>
    <gatha type="1"> ‘‘Tathevāyaṃ piṇḍapāto, sukhette ropito tayā;</gatha>
    <gatha type="last">Bhave nibbattamānamhi, phalaṃ te <note>[nibbattamānaṃ hi, phalato (sī.)]</note> tosayissati <note>[tappayissati (ka.)]</note>.</gatha>
    <hangnum nr="47"/>
    <gatha type="1"> ‘‘Idaṃ vatvāna sambuddho, jalajuttamanāmako;</gatha>
    <gatha type="last">Piṇḍapātaṃ gahetvāna, pakkāmi uttarāmukho.</gatha>
    <hangnum nr="48"/>
    <gatha type="1"> ‘‘Saṃvuto pātimokkhasmiṃ, indriyesu ca pañcasu;</gatha>
    <gatha type="last">Pavivekamanuyutto, viharāmi anāsavo.</gatha>
    <hangnum nr="49"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā saparivārāsano thero imā gāthāyo abhāsitthāti.</paragraph>
    <centered>Saparivārāsanattherassāpadānaṃ chaṭṭhaṃ.</centered>
    <subhead>7. Pañcadīpakattheraapadānaṃ</subhead>
    <hangnum nr="50"/>
    <gatha type="1"> ‘‘Padumuttarabuddhassa, sabbabhūtānukampino;</gatha>
    <gatha type="last">Saddahitvāna <note>[susaṇṭhahitvā (sī.)]</note> saddhamme, ujudiṭṭhi ahosahaṃ.</gatha>
    <hangnum nr="51"/>
    <gatha type="1"> ‘‘Padīpadānaṃ  pādāsiṃ, parivāretvāna bodhiyaṃ;</gatha>
    <gatha type="last">Saddahanto padīpāni, akariṃ tāvade ahaṃ.</gatha>
    <hangnum nr="52"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Ākāse ukkaṃ dhārenti, dīpadānassidaṃ phalaṃ.</gatha>
    <hangnum nr="53"/>
    <gatha type="1"> ‘‘Tirokuṭṭaṃ tiroselaṃ, samatiggayha pabbataṃ;</gatha>
    <gatha type="last">Samantā yojanasataṃ, dassanaṃ anubhomahaṃ.</gatha>
    <hangnum nr="54"/>
    <gatha type="1"> ‘‘Tena kammāvasesena, pattomhi āsavakkhayaṃ;</gatha>
    <gatha type="last">Dhāremi antimaṃ dehaṃ, dvipadindassa sāsane.</gatha>
    <hangnum nr="55"/>
    <gatha type="1"> ‘‘Catuttiṃse kappasate, satacakkhusanāmakā;</gatha>
    <gatha type="last">Rājāhesuṃ mahātejā, cakkavattī mahabbalā.</gatha>
    <hangnum nr="56"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pañcadīpako thero imā gāthāyo abhāsitthāti.</paragraph>
    <centered>Pañcadīpakattherassāpadānaṃ sattamaṃ.</centered>
    <subhead>8. Dhajadāyakattheraapadānaṃ</subhead>
    <hangnum nr="57"/>
    <gatha type="1"> ‘‘Padumuttarabuddhassa, bodhiyā pādaputtame;</gatha>
    <gatha type="last">Haṭṭho haṭṭhena cittena, dhajamāropayiṃ ahaṃ.</gatha>
    <hangnum nr="58"/>
    <gatha type="1"> ‘‘Patitapattāni gaṇhitvā, bahiddhā chaḍḍayiṃ ahaṃ;</gatha>
    <gatha type="last">Antosuddhaṃ bahisuddhaṃ, adhimuttamanāsavaṃ.</gatha>
    <hangnum nr="59"/>
    <gatha type="1"> ‘‘Sammukhā viya sambuddhaṃ, avandiṃ bodhimuttamaṃ;</gatha>
    <gatha type="last">Padumuttaro  lokavidū, āhutīnaṃ paṭiggaho.</gatha>
    <hangnum nr="60"/>
    <gatha type="1"> ‘‘Bhikkhusaṅghe ṭhito satthā, imā gāthā abhāsatha;</gatha>
    <gatha type="last">‘‘‘Iminā dhajadānena, upaṭṭhānena cūbhayaṃ.</gatha>
    <hangnum nr="61"/>
    <gatha type="1"> ‘‘‘Kappānaṃ satasahassaṃ, duggatiṃ so na gacchati;</gatha>
    <gatha type="last">Devesu devasobhagyaṃ, anubhossatinappakaṃ.</gatha>
    <hangnum nr="62"/>
    <gatha type="1"> ‘‘‘Anekasatakkhattuñca , rājā raṭṭhe bhavissati;</gatha>
    <gatha type="last">Uggato nāma nāmena, cakkavattī bhavissati.</gatha>
    <hangnum nr="63"/>
    <gatha type="1"> ‘‘‘Sampattiṃ  anubhotvāna, sukkamūlena codito;</gatha>
    <gatha type="last">Gotamassa bhagavato, sāsanebhiramissati’.</gatha>
    <hangnum nr="64"/>
    <gatha type="1"> ‘‘Padhānapahitattomhi, upasanto nirūpadhi;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="65"/>
    <gatha type="1"> ‘‘Ekapaññāsasahasse, kappe uggatasavhayo <note>[savhayā (syā.)]</note>;</gatha>
    <gatha type="last">Paññāsasatasahasse, khattiyo meghasavhayo <note>[khattiyā khemasavhayā (syā.)]</note>.</gatha>
    <hangnum nr="66"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā dhajadāyako thero imā gāthāyo abhāsitthāti.</paragraph>
    <centered>Dhajadāyakattherassāpadānaṃ aṭṭhamaṃ.</centered>
    <subhead>9. Padumattheraapadānaṃ</subhead>
    <hangnum nr="67"/>
    <gatha type="1"> ‘‘Catusaccaṃ  pakāsento, varadhammappavattako;</gatha>
    <gatha type="last">Vassate <note>[vasseti (?)]</note> amataṃ vuṭṭhiṃ, nibbāpento mahājanaṃ.</gatha>
    <hangnum nr="68"/>
    <gatha type="1"> ‘‘Sadhajaṃ <note>[sadaṇḍaṃ (sī.)]</note> padumaṃ gayha, aḍḍhakose ṭhito ahaṃ;</gatha>
    <gatha type="last">Padumuttaramunissa, pahaṭṭho ukkhipimambare.</gatha>
    <hangnum nr="69"/>
    <gatha type="1"> ‘‘Āgacchante ca padume, abbhuto āsi tāvade;</gatha>
    <gatha type="last">Mama saṅkappamaññāya, paggaṇhi vadataṃ varo.</gatha>
    <hangnum nr="70"/>
    <gatha type="1"> ‘‘Karaseṭṭhena  paggayha, jalajaṃ pupphamuttamaṃ;</gatha>
    <gatha type="last">Bhikkhusaṅghe ṭhito satthā, imā gāthā abhāsatha.</gatha>
    <hangnum nr="71"/>
    <gatha type="1"> ‘‘‘Yenidaṃ padumaṃ khittaṃ, sabbaññumhi vināyake <note>[sabbaññutamanāyake (syā. ka.)]</note>;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="72"/>
    <gatha type="1"> ‘‘‘Tiṃsakappāni  devindo, devarajjaṃ karissati;</gatha>
    <gatha type="last">Pathabyā rajjaṃ sattasataṃ, vasudhaṃ āvasissati.</gatha>
    <hangnum nr="73"/>
    <gatha type="1"> ‘‘‘Tattha pattaṃ gaṇetvāna, cakkavattī bhavissati;</gatha>
    <gatha type="last">Ākāsato pupphavuṭṭhi, abhivassissatī tadā.</gatha>
    <hangnum nr="74"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma nāmena, satthā loke bhavissati.</gatha>
    <hangnum nr="75"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Sabbāsave pariññāya, nibbāyissatināsavo’.</gatha>
    <hangnum nr="76"/>
    <gatha type="1"> ‘‘Nikkhamitvāna kucchimhā, sampajāno patissato;</gatha>
    <gatha type="last">Jātiyā pañcavassohaṃ, arahattaṃ apāpuṇiṃ.</gatha>
    <hangnum nr="77"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā padumo thero imā gāthāyo abhāsitthāti.</paragraph>
    <centered>Padumattherassāpadānaṃ navamaṃ.</centered>
    <subhead>10. Asanabodhiyattheraapadānaṃ</subhead>
    <hangnum nr="78"/>
    <gatha type="1"> ‘‘Jātiyā  sattavassohaṃ, addasaṃ lokanāyakaṃ;</gatha>
    <gatha type="last">Pasannacitto sumano, upagacchiṃ naruttamaṃ.</gatha>
    <hangnum nr="79"/>
    <gatha type="1"> ‘‘Tissassāhaṃ bhagavato, lokajeṭṭhassa tādino;</gatha>
    <gatha type="last">Haṭṭho haṭṭhena cittena, ropayiṃ bodhimuttamaṃ.</gatha>
    <hangnum nr="80"/>
    <gatha type="1"> ‘‘Asano nāmadheyyena, dharaṇīruhapādapo;</gatha>
    <gatha type="last">Pañcavasse paricariṃ, asanaṃ bodhimuttamaṃ.</gatha>
    <hangnum nr="81"/>
    <gatha type="1"> ‘‘Pupphitaṃ pādapaṃ disvā, abbhutaṃ lomahaṃsanaṃ;</gatha>
    <gatha type="last">Sakaṃ kammaṃ pakittento, buddhaseṭṭhaṃ upāgamiṃ.</gatha>
    <hangnum nr="82"/>
    <gatha type="1"> ‘‘Tisso tadā so sambuddho, sayambhū aggapuggalo;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="83"/>
    <gatha type="1"> ‘‘‘Yenāyaṃ  ropitā bodhi, buddhapūjā ca sakkatā;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="84"/>
    <gatha type="1"> ‘‘‘Tiṃsakappāni devesu, devarajjaṃ karissati;</gatha>
    <gatha type="last">Catusaṭṭhi cakkhattuṃ so, cakkavattī bhavissati.</gatha>
    <hangnum nr="85"/>
    <gatha type="1"> ‘‘‘Tusitā  hi cavitvāna, sukkamūlena codito;</gatha>
    <gatha type="last">Dve sampattī anubhotvā, manussatte ramissati.</gatha>
    <hangnum nr="86"/>
    <gatha type="1"> ‘‘‘Padhānapahitatto so, upasanto nirūpadhi;</gatha>
    <gatha type="last">Sabbāsave pariññāya, nibbāyissatināsavo’.</gatha>
    <hangnum nr="87"/>
    <gatha type="1"> ‘‘Vivekamanuyuttohaṃ , upasanto nirūpadhi;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="88"/>
    <gatha type="1"> ‘‘Dvenavute ito kappe, bodhiṃ ropesahaṃ tadā;</gatha>
    <gatha type="last">Duggatiṃ nābhijānāmi, bodhiropassidaṃ phalaṃ.</gatha>
    <hangnum nr="89"/>
    <gatha type="1"> ‘‘Catusattatito kappe, daṇḍasenoti vissuto;</gatha>
    <gatha type="last">Sattaratanasampanno, cakkavattī tadā ahuṃ.</gatha>
    <hangnum nr="90"/>
    <gatha type="1"> ‘‘Tesattatimhito kappe, sattāhesuṃ mahīpatī;</gatha>
    <gatha type="last">Samantanemināmena, rājāno cakkavattino.</gatha>
    <hangnum nr="91"/>
    <gatha type="1"> ‘‘Paṇṇavīsatito  kappe, puṇṇako nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="92"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā asanabodhiyo thero imā gāthāyo abhāsitthāti.</paragraph>
    <centered>Asanabodhiyattherassāpadānaṃ dasamaṃ.</centered>
    <centered>Bījanivaggo chaṭṭho.</centered>
    <paragraph>Tassuddānaṃ –</paragraph>
    <gatha type="1">Bījanī sataraṃsī ca, sayanodakivāhiyo;</gatha>
    <gatha type="2">Parivāro padīpañca, dhajo padumapūjako;</gatha>
    <gatha type="last">Bodhi ca dasamo vutto, gāthā dvenavuti tathā.</gatha>
  </text>
</tree>
