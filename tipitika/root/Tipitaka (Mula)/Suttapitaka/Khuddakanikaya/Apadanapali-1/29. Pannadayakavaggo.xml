<?xml version='1.0' encoding='UTF-8'?>
<tree text="29. Pa&#x1E47;&#x1E47;ad&#x101;yakavaggo" target="text">
  <text>
    <subhead>1. Paṇṇadāyakattheraapadānaṃ</subhead>
    <hangnum nr="1"/>
    <gatha type="1"> ‘‘Paṇṇasāle  nisinnomhi, paṇṇabhojanabhojano;</gatha>
    <gatha type="last">Upaviṭṭhañca maṃ santaṃ, upāgacchi mahāisi <note>[mahāmuni (sī.)]</note>.</gatha>
    <hangnum nr="2"/>
    <gatha type="1"> ‘‘Siddhattho lokapajjoto, sabbalokatikicchako;</gatha>
    <gatha type="last">Tassa paṇṇaṃ mayā dinnaṃ, nisinnaṃ <note>[nisinnassa (syā. aṭṭha.)]</note> paṇṇasanthare.</gatha>
    <hangnum nr="3"/>
    <gatha type="1"> ‘‘Catunnavutito kappe, yaṃ paṇṇamadadiṃ tadā;</gatha>
    <gatha type="last">Duggatiṃ nābhijānāmi, paṇṇadānassidaṃ phalaṃ.</gatha>
    <hangnum nr="4"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā paṇṇadāyako thero imā gāthāyo abhāsitthāti.</paragraph>
    <centered>Paṇṇadāyakattherassāpadānaṃ paṭhamaṃ.</centered>
    <subhead>2. Phaladāyakattheraapadānaṃ</subhead>
    <hangnum nr="5"/>
    <gatha type="1"> ‘‘Sinerusamasantoso , dharaṇīsama <note>[dharaṇīdhara (sī. syā.)]</note> sādiso;</gatha>
    <gatha type="last">Vuṭṭhahitvā samādhimhā, bhikkhāya mamupaṭṭhito.</gatha>
    <hangnum nr="6"/>
    <gatha type="1"> ‘‘Harītakaṃ <note>[harītakiṃ (syā.)]</note> āmalakaṃ, ambajambuvibhītakaṃ;</gatha>
    <gatha type="last">Kolaṃ bhallātakaṃ billaṃ, phārusakaphalāni ca.</gatha>
    <hangnum nr="7"/>
    <gatha type="1"> ‘‘Siddhatthassa mahesissa, sabbalokānukampino;</gatha>
    <gatha type="last">Tañca sabbaṃ mayā dinnaṃ, vippasannena cetasā.</gatha>
    <hangnum nr="8"/>
    <gatha type="1"> ‘‘Catunnavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="9"/>
    <gatha type="1"> ‘‘Sattapaññāsito  kappe, ekajjho nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="10"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā phaladāyako thero imā gāthāyo abhāsitthāti.</paragraph>
    <centered>Phaladāyakattherassāpadānaṃ dutiyaṃ.</centered>
    <subhead>3. Paccuggamaniyattheraapadānaṃ</subhead>
    <hangnum nr="11"/>
    <gatha type="1"> ‘‘Sīhaṃ  yathā vanacaraṃ, nisabhājāniyaṃ yathā;</gatha>
    <gatha type="last">Kakudhaṃ vilasantaṃva, āgacchantaṃ narāsabhaṃ.</gatha>
    <hangnum nr="12"/>
    <gatha type="1"> ‘‘Siddhatthaṃ  lokapajjotaṃ, sabbalokatikicchakaṃ;</gatha>
    <gatha type="last">Akāsiṃ paccuggamanaṃ, vippasannena cetasā.</gatha>
    <hangnum nr="13"/>
    <gatha type="1"> ‘‘Catunnavutito kappe, paccuggacchiṃ narāsabhaṃ;</gatha>
    <gatha type="last">Duggatiṃ nābhijānāmi, paccuggamane idaṃ phalaṃ.</gatha>
    <hangnum nr="14"/>
    <gatha type="1"> ‘‘Sattatiṃse <note>[sattavīse (sī. syā.)]</note> ito kappe, eko āsiṃ janādhipo;</gatha>
    <gatha type="last">Saparivāroti nāmena, cakkavattī mahabbalo.</gatha>
    <hangnum nr="15"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā paccuggamaniyo thero imā gāthāyo abhāsitthāti.</paragraph>
    <centered>Paccuggamaniyattherassāpadānaṃ tatiyaṃ.</centered>
    <subhead>4. Ekapupphiyattheraapadānaṃ</subhead>
    <hangnum nr="16"/>
    <gatha type="1"> ‘‘Dakkhiṇamhi duvāramhi, pisāco āsahaṃ tadā;</gatha>
    <gatha type="last">Addasaṃ virajaṃ buddhaṃ, pītaraṃsiṃva bhāṇumaṃ.</gatha>
    <hangnum nr="17"/>
    <gatha type="1"> ‘‘Vipassissa naraggassa, sabbalokahitesino;</gatha>
    <gatha type="last">Ekapupphaṃ mayā dinnaṃ, dvipadindassa tādino.</gatha>
    <hangnum nr="18"/>
    <gatha type="1"> ‘‘Ekanavutito kappe, yaṃ pupphamadadiṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="19"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekapupphiyo thero imā gāthāyo abhāsitthāti.</paragraph>
    <centered>Ekapupphiyattherassāpadānaṃ catutthaṃ.</centered>
    <subhead>5. Maghavapupphiyattheraapadānaṃ</subhead>
    <hangnum nr="20"/>
    <gatha type="1"> ‘‘Nammadānadiyā tīre, sayambhū aparājito;</gatha>
    <gatha type="last">Samādhiṃ so samāpanno, vippasanno anāvilo.</gatha>
    <hangnum nr="21"/>
    <gatha type="1"> ‘‘Disvā pasannasumano, sambuddhaṃ aparājitaṃ;</gatha>
    <gatha type="last">Tāhaṃ maghavapupphena, sayambhuṃ pūjayiṃ tadā.</gatha>
    <hangnum nr="22"/>
    <gatha type="1"> ‘‘Ekanavutito  kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="23"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā maghavapupphiyo thero imā gāthāyo abhāsitthāti.</paragraph>
    <centered>Maghavapupphiyattherassāpadānaṃ pañcamaṃ.</centered>
    <subhead>6. Upaṭṭhākadāyakattheraapadānaṃ</subhead>
    <hangnum nr="24"/>
    <gatha type="1"> ‘‘Rathiyaṃ  paṭipajjantaṃ, āhutīnaṃ paṭiggahaṃ;</gatha>
    <gatha type="last">Dvipadindaṃ mahānāgaṃ, lokajeṭṭhaṃ narāsabhaṃ.</gatha>
    <hangnum nr="25"/>
    <gatha type="1"> ‘‘Pakkosāpiya tassāhaṃ, sabbalokahitesino;</gatha>
    <gatha type="last">Upaṭṭhāko mayā dinno, siddhatthassa mahesino.</gatha>
    <hangnum nr="26"/>
    <gatha type="1"> ‘‘Paṭiggahetvā <note>[paṭiggahesi (ka.)]</note> sambuddho, niyyādesi mahāmuni <note>[mahāisi (ka.)]</note>;</gatha>
    <gatha type="last">Uṭṭhāya āsanā tamhā, pakkāmi pācināmukho.</gatha>
    <hangnum nr="27"/>
    <gatha type="1"> ‘‘Catunnavutito  kappe, upaṭṭhākamadaṃ tadā;</gatha>
    <gatha type="last">Duggatiṃ nābhijānāmi, upaṭṭhānassidaṃ phalaṃ.</gatha>
    <hangnum nr="28"/>
    <gatha type="1"> ‘‘Sattapaññāsito kappe, balasenasanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="29"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā upaṭṭhākadāyako thero imā gāthāyo abhāsitthāti.</paragraph>
    <centered>Upaṭṭhākadāyakattherassāpadānaṃ chaṭṭhaṃ.</centered>
    <subhead>7. Apadāniyattheraapadānaṃ</subhead>
    <hangnum nr="30"/>
    <gatha type="1"> ‘‘Apadānaṃ sugatānaṃ, kittayiṃhaṃ mahesinaṃ;</gatha>
    <gatha type="last">Pāde ca sirasā vandiṃ, pasanno sehi pāṇibhi.</gatha>
    <hangnum nr="31"/>
    <gatha type="1"> ‘‘Dvenavute  ito kappe, apadānaṃ pakittayiṃ;</gatha>
    <gatha type="last">Duggatiṃ nābhijānāmi, kittanāya idaṃ phalaṃ.</gatha>
    <hangnum nr="32"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā apadāniyo thero imā gāthāyo abhāsitthāti.</paragraph>
    <centered>Apadāniyattherassāpadānaṃ sattamaṃ.</centered>
    <subhead>8. Sattāhapabbajitattheraapadānaṃ</subhead>
    <hangnum nr="33"/>
    <gatha type="1"> ‘‘Vipassissa  bhagavato, saṅgho sakkatamānito;</gatha>
    <gatha type="last">Byasanaṃ me anuppattaṃ, ñātibhedo pure ahu.</gatha>
    <hangnum nr="34"/>
    <gatha type="1"> ‘‘Pabbajjaṃ upagantvāna, byasanupasamāyahaṃ;</gatha>
    <gatha type="last">Sattāhābhirato tattha, satthusāsanakamyatā.</gatha>
    <hangnum nr="35"/>
    <gatha type="1"> ‘‘Ekanavutito kappe, yamahaṃ pabbajiṃ tadā;</gatha>
    <gatha type="last">Duggatiṃ nābhijānāmi, pabbajjāya idaṃ phalaṃ.</gatha>
    <hangnum nr="36"/>
    <gatha type="1"> ‘‘Sattasaṭṭhimhito  kappe, satta āsuṃ mahīpatī;</gatha>
    <gatha type="last">Sunikkhamāti ñāyanti, cakkavattī mahabbalā.</gatha>
    <hangnum nr="37"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā sattāhapabbajito thero imā gāthāyo abhāsitthāti.</paragraph>
    <centered>Sattāhapabbajitattherassāpadānaṃ aṭṭhamaṃ.</centered>
    <subhead>9. Buddhupaṭṭhāyikattheraapadānaṃ</subhead>
    <hangnum nr="38"/>
    <gatha type="1"> ‘‘Veṭambhinīti <note>[veṭambarīti (sī.), vedhambhinīti (syā.)]</note> me nāmaṃ, pitusantaṃ <note>[pitā’santaṃ (?)]</note> mamaṃ tadā;</gatha>
    <gatha type="last">Mama hatthaṃ gahetvāna, upānayi mahāmuniṃ.</gatha>
    <hangnum nr="39"/>
    <gatha type="1"> ‘‘Imemaṃ uddisissanti, buddhā lokagganāyakā;</gatha>
    <gatha type="last">Tehaṃ upaṭṭhiṃ sakkaccaṃ, pasanno sehi pāṇibhi.</gatha>
    <hangnum nr="40"/>
    <gatha type="1"> ‘‘Ekattiṃse ito kappe, buddhe upaṭṭhahiṃ <note>[paricariṃ (sī. syā.)]</note> tadā;</gatha>
    <gatha type="last">Duggatiṃ nābhijānāmi, upaṭṭhānassidaṃ phalaṃ.</gatha>
    <hangnum nr="41"/>
    <gatha type="1"> ‘‘Tevīsamhi ito kappe, caturo āsu khattiyā;</gatha>
    <gatha type="last">Samaṇupaṭṭhākā nāma, cakkavattī mahabbalā.</gatha>
    <hangnum nr="42"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā buddhupaṭṭhāyiko thero imā gāthāyo abhāsitthāti.</paragraph>
    <centered>Buddhupaṭṭhāyikattherassāpadānaṃ navamaṃ.</centered>
    <subhead>10. Pubbaṅgamiyattheraapadānaṃ</subhead>
    <hangnum nr="43"/>
    <gatha type="1"> ‘‘Cullāsītisahassāni , pabbajimha akiñcanā;</gatha>
    <gatha type="last">Tesaṃ pubbaṅgamo āsiṃ, uttamatthassa pattiyā.</gatha>
    <hangnum nr="44"/>
    <gatha type="1"> ‘‘Sarāgā  sabhavā <note>[samohā (syā.)]</note> cete, vippasannamanāvilā;</gatha>
    <gatha type="last">Upaṭṭhahiṃsu sakkaccaṃ, pasannā sehi pāṇibhi.</gatha>
    <hangnum nr="45"/>
    <gatha type="1"> ‘‘Khīṇāsavā vantadosā, katakiccā anāsavā;</gatha>
    <gatha type="last">Phariṃsu mettacittena, sayambhū aparājitā.</gatha>
    <hangnum nr="46"/>
    <gatha type="1"> ‘‘Tesaṃ upaṭṭhahitvāna, sambuddhānaṃ patissato;</gatha>
    <gatha type="last">Maraṇañca anuppatto, devattañca agamhase.</gatha>
    <hangnum nr="47"/>
    <gatha type="1"> ‘‘Catunnavutito kappe, yaṃ sīlamanupālayiṃ;</gatha>
    <gatha type="last">Duggatiṃ nābhijānāmi, saññamassa idaṃ phalaṃ.</gatha>
    <hangnum nr="48"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pubbaṅgamiyo thero imā gāthāyo abhāsitthāti.</paragraph>
    <centered>Pubbaṅgamiyattherassāpadānaṃ dasamaṃ.</centered>
    <centered>Paṇṇadāyakavaggo ekūnatiṃsatimo.</centered>
    <paragraph>Tassuddānaṃ –</paragraph>
    <gatha type="1">Paṇṇaṃ phalaṃ paccuggamaṃ, ekapupphi ca maghavā;</gatha>
    <gatha type="2">Upaṭṭhākāpadānañca , pabbajjā buddhupaṭṭhāko;</gatha>
    <gatha type="last">Pubbaṅgamo ca gāthāyo, aṭṭhatālīsa kittitā.</gatha>
  </text>
</tree>
