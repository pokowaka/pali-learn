<?xml version='1.0' encoding='UTF-8'?>
<tree text="33. Um&#x101;pupphiyavaggo" target="text">
  <text>
    <subhead>1. Umāpupphiyattheraapadānaṃ</subhead>
    <hangnum nr="1"/>
    <gatha type="1"> ‘‘Samāhitaṃ  samāpannaṃ, siddhatthamaparājitaṃ;</gatha>
    <gatha type="last">Samādhinā upaviṭṭhaṃ, addasāhaṃ naruttamaṃ.</gatha>
    <hangnum nr="2"/>
    <gatha type="1"> ‘‘Umāpupphaṃ gahetvāna, buddhassa abhiropayiṃ;</gatha>
    <gatha type="last">Sabbapupphā ekasīsā, uddhaṃvaṇṭā adhomukhā.</gatha>
    <hangnum nr="3"/>
    <gatha type="1"> ‘‘Sucittā viya tiṭṭhante, ākāse pupphasantharā;</gatha>
    <gatha type="last">Tena cittappasādena, tusitaṃ upapajjahaṃ.</gatha>
    <hangnum nr="4"/>
    <gatha type="1"> ‘‘Catunnavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="5"/>
    <gatha type="1"> ‘‘Pañcapaññāsito kappe, eko āsiṃ mahīpati;</gatha>
    <gatha type="last">Samantachadano nāma, cakkavattī mahabbalo.</gatha>
    <hangnum nr="6"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ.</gatha>
    <paragraph>Itthaṃ sudaṃ āyasmā umāpupphiyo thero imā gāthāyo abhāsitthāti.</paragraph>
    <centered>Umāpupphiyattherassāpadānaṃ paṭhamaṃ.</centered>
    <subhead>2. Pulinapūjakattheraapadānaṃ</subhead>
    <hangnum nr="7"/>
    <gatha type="1"> ‘‘Kakudhaṃ  vilasantaṃva, nisabhājāniyaṃ yathā;</gatha>
    <gatha type="last">Osadhiṃva virocantaṃ, obhāsantaṃ narāsabhaṃ.</gatha>
    <hangnum nr="8"/>
    <gatha type="1"> ‘‘Añjaliṃ paggahetvāna, avandiṃ satthuno ahaṃ;</gatha>
    <gatha type="last">Satthāraṃ parivaṇṇesiṃ, sakakammena tosayiṃ <note>[tosito (sī.)]</note>.</gatha>
    <hangnum nr="9"/>
    <gatha type="1"> ‘‘Susuddhaṃ  pulinaṃ gayha, gatamagge samokiriṃ;</gatha>
    <gatha type="last">Ucchaṅgena gahetvāna, vipassissa mahesino.</gatha>
    <hangnum nr="10"/>
    <gatha type="1"> ‘‘Tato  upaḍḍhapulinaṃ, vippasannena cetasā;</gatha>
    <gatha type="last">Divāvihāre osiñciṃ, dvipadindassa tādino.</gatha>
    <hangnum nr="11"/>
    <gatha type="1"> ‘‘Ekanavutito kappe, pulinaṃ yamasiñcahaṃ;</gatha>
    <gatha type="last">Duggatiṃ nābhijānāmi, pulinassa idaṃ phalaṃ.</gatha>
    <hangnum nr="12"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pulinapūjako thero imā gāthāyo abhāsitthāti.</paragraph>
    <centered>Pulinapūjakattherassāpadānaṃ dutiyaṃ.</centered>
    <subhead>3. Hāsajanakattheraapadānaṃ</subhead>
    <hangnum nr="13"/>
    <gatha type="1"> ‘‘Dumagge paṃsukūlakaṃ <note>[paṃsukūlikaṃ (syā. ka.)]</note>, laggaṃ disvāna satthuno;</gatha>
    <gatha type="last">Añjaliṃ paggahetvāna, bhiyyo uccāritaṃ mayā.</gatha>
    <hangnum nr="14"/>
    <gatha type="1"> ‘‘Dūrato  pana disvāna <note>[patidisvāna (sī. syā.)]</note>, hāso me udapajjatha;</gatha>
    <gatha type="last">Añjaliṃ paggahetvāna, bhiyyo cittaṃ pasādayiṃ.</gatha>
    <hangnum nr="15"/>
    <gatha type="1"> ‘‘Ekanavutito kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, buddhasaññāyidaṃ phalaṃ.</gatha>
    <hangnum nr="16"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā hāsajanako thero imā gāthāyo abhāsitthāti.</paragraph>
    <centered>Hāsajanakattherassāpadānaṃ tatiyaṃ.</centered>
    <subhead>4. Yaññasāmikattheraapadānaṃ</subhead>
    <hangnum nr="17"/>
    <gatha type="1"> ‘‘Jātiyā  sattavassohaṃ, ahosiṃ mantapāragū;</gatha>
    <gatha type="last">Kulavattaṃ <note>[kulavaṃsaṃ (sī. syā.)]</note> adhāresiṃ, yañño ussāhito mayā.</gatha>
    <hangnum nr="18"/>
    <gatha type="1"> ‘‘Cullāsītisahassāni , pasū haññanti me tadā;</gatha>
    <gatha type="last">Sārathambhupanītāni <note>[tārasmīhi upanītāni (ka.), sārasmiṃhi upanītāni (syā.)]</note>, yaññatthāya upaṭṭhitā.</gatha>
    <hangnum nr="19"/>
    <gatha type="1"> ‘‘Ukkāmukhapahaṭṭhova , khadiraṅgārasannibho;</gatha>
    <gatha type="last">Udayantova sūriyo, puṇṇamāyeva <note>[puṇṇamāseva (sī.)]</note> candimā.</gatha>
    <hangnum nr="20"/>
    <gatha type="1"> ‘‘Siddhattho sabbasiddhattho, tilokamahito hito;</gatha>
    <gatha type="last">Upagantvāna sambuddho, idaṃ vacanamabravi.</gatha>
    <hangnum nr="21"/>
    <gatha type="1"> ‘‘‘Ahiṃsā  sabbapāṇīnaṃ, kumāra mama ruccati;</gatha>
    <gatha type="last">Theyyā ca aticārā ca, majjapānā ca ārati.</gatha>
    <hangnum nr="22"/>
    <gatha type="1"> ‘‘‘Rati ca samacariyāya, bāhusaccaṃ kataññutā;</gatha>
    <gatha type="last">Diṭṭhe dhamme parattha ca, dhammā ete pasaṃsiyā.</gatha>
    <hangnum nr="23"/>
    <gatha type="1"> ‘‘‘Ete dhamme bhāvayitvā, sabbasattahite rato <note>[hitesito (ka.)]</note>;</gatha>
    <gatha type="last">Buddhe cittaṃ pasādetvā, bhāvehi maggamuttamaṃ’.</gatha>
    <hangnum nr="24"/>
    <gatha type="1"> ‘‘Idaṃ vatvāna sabbaññū, lokajeṭṭho narāsabho;</gatha>
    <gatha type="last">Mamevaṃ anusāsitvā, vehāsaṃ uggato gato.</gatha>
    <hangnum nr="25"/>
    <gatha type="1"> ‘‘Pubbe cittaṃ visodhetvā, pacchā cittaṃ pasādayiṃ;</gatha>
    <gatha type="last">Tena cittappasādena, tusitaṃ upapajjahaṃ.</gatha>
    <hangnum nr="26"/>
    <gatha type="1"> ‘‘Catunnavutito kappe, yadā cittaṃ pasādayiṃ;</gatha>
    <gatha type="last">Duggatiṃ nābhijānāmi, buddhasaññāyidaṃ phalaṃ.</gatha>
    <hangnum nr="27"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā yaññasāmiko thero imā gāthāyo abhāsitthāti.</paragraph>
    <centered>Yaññasāmikattherassāpadānaṃ catutthaṃ.</centered>
    <subhead>5. Nimittasaññakattheraapadānaṃ</subhead>
    <hangnum nr="28"/>
    <gatha type="1"> ‘‘Candabhāgānadītīre , vasāmi assame ahaṃ;</gatha>
    <gatha type="last">Suvaṇṇamigamaddakkhiṃ, carantaṃ vipine ahaṃ.</gatha>
    <hangnum nr="29"/>
    <gatha type="1"> ‘‘Mige  cittaṃ pasādetvā, lokajeṭṭhaṃ anussariṃ;</gatha>
    <gatha type="last">Tena cittappasādena, aññe buddhe anussariṃ.</gatha>
    <hangnum nr="30"/>
    <gatha type="1"> ‘‘Abbhatītā ca ye buddhā, vattamānā anāgatā;</gatha>
    <gatha type="last">Evamevaṃ virocanti, migarājāva te tayo.</gatha>
    <hangnum nr="31"/>
    <gatha type="1"> ‘‘Catunnavutito  kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, buddhasaññāyidaṃ phalaṃ.</gatha>
    <hangnum nr="32"/>
    <gatha type="1"> ‘‘Sattavīse ito kappe, eko āsiṃ mahīpati;</gatha>
    <gatha type="last">Araññasattho nāmena, cakkavattī mahabbalo.</gatha>
    <hangnum nr="33"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā nimittasaññako thero imā gāthāyo abhāsitthāti.</paragraph>
    <centered>Nimittasaññakattherassāpadānaṃ pañcamaṃ.</centered>
    <subhead>6. Annasaṃsāvakattheraapadānaṃ</subhead>
    <hangnum nr="34"/>
    <gatha type="1"> ‘‘Suvaṇṇavaṇṇaṃ sambuddhaṃ, gacchantaṃ antarāpaṇe;</gatha>
    <gatha type="last">Kañcanagghiyasaṅkāsaṃ, bāttiṃsavaralakkhaṇaṃ.</gatha>
    <hangnum nr="35"/>
    <gatha type="1"> ‘‘Siddhatthaṃ sabbasiddhatthaṃ, anejaṃ aparājitaṃ;</gatha>
    <gatha type="last">Sambuddhaṃ atināmetvā, bhojayiṃ taṃ mahāmuniṃ.</gatha>
    <hangnum nr="36"/>
    <gatha type="1"> ‘‘Muni  kāruṇiko loke, obhāsayi mamaṃ tadā;</gatha>
    <gatha type="last">Buddhe cittaṃ pasādetvā, kappaṃ saggamhi modahaṃ.</gatha>
    <hangnum nr="37"/>
    <gatha type="1"> ‘‘Catunnavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, bhikkhādānassidaṃ phalaṃ.</gatha>
    <hangnum nr="38"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā annasaṃsāvako thero imā gāthāyo abhāsitthāti;</gatha>
    <centered>Annasaṃsāvakattherassāpadānaṃ chaṭṭhaṃ.</centered>
    <subhead>7. Nigguṇḍipupphiyattheraapadānaṃ</subhead>
    <hangnum nr="39"/>
    <gatha type="1"> ‘‘Yadā  devo devakāyā, cavate āyusaṅkhayā;</gatha>
    <gatha type="last">Tayo saddā niccharanti, devānaṃ anumodataṃ.</gatha>
    <hangnum nr="40"/>
    <gatha type="1"> ‘‘‘Ito bho sugatiṃ gaccha, manussānaṃ sahabyataṃ;</gatha>
    <gatha type="last">Manussabhūto saddhamme, labha saddhaṃ anuttaraṃ.</gatha>
    <hangnum nr="41"/>
    <gatha type="1"> ‘‘‘Sā  te saddhā niviṭṭhāssa, mūlajātā patiṭṭhitā;</gatha>
    <gatha type="last">Yāvajīvaṃ asaṃhīrā, saddhamme suppavedite.</gatha>
    <hangnum nr="42"/>
    <gatha type="1"> ‘‘‘Kāyena kusalaṃ katvā, vācāya kusalaṃ bahuṃ;</gatha>
    <gatha type="last">Manasā kusalaṃ katvā, abyāpajjaṃ nirūpadhiṃ.</gatha>
    <hangnum nr="43"/>
    <gatha type="1"> ‘‘‘Tato  opadhikaṃ puññaṃ, katvā dānena taṃ bahuṃ;</gatha>
    <gatha type="last">Aññepi macce saddhamme, brahmacariye nivesaya’.</gatha>
    <hangnum nr="44"/>
    <gatha type="1"> ‘‘Imāya anukampāya, devādevaṃ yadā vidū;</gatha>
    <gatha type="last">Cavantaṃ anumodanti, ehi deva punappunaṃ <note>[devapuraṃ puna (sī.)]</note>.</gatha>
    <hangnum nr="45"/>
    <gatha type="1"> ‘‘Saṃvego me <note>[saṃviggohaṃ (syā.)]</note> tadā āsi, devasaṅghe samāgate;</gatha>
    <gatha type="last">Kaṃsu nāma ahaṃ yoniṃ, gamissāmi ito cuto.</gatha>
    <hangnum nr="46"/>
    <gatha type="1"> ‘‘Mama saṃvegamaññāya, samaṇo bhāvitindriyo;</gatha>
    <gatha type="last">Mamuddharitukāmo so, āgacchi mama santikaṃ.</gatha>
    <hangnum nr="47"/>
    <gatha type="1"> ‘‘Sumano nāma nāmena, padumuttarasāvako;</gatha>
    <gatha type="last">Atthadhammānusāsitvā, saṃvejesi mamaṃ tadā.</gatha>
    <centered>Dvādasamaṃ bhāṇavāraṃ.</centered>
    <hangnum nr="48"/>
    <gatha type="1"> ‘‘Tassāhaṃ vacanaṃ sutvā, buddhe cittaṃ pasādayiṃ;</gatha>
    <gatha type="last">Taṃ dhīraṃ abhivādetvā, tattha kālaṃkato ahaṃ.</gatha>
    <hangnum nr="49"/>
    <gatha type="1"> ‘‘Upapajjiṃ sa <note>[upapajjissaṃ (sī.)]</note> tattheva, sukkamūlena codito;</gatha>
    <gatha type="last">Vasanto mātukucchimhi, puna dhāreti mātuyā.</gatha>
    <hangnum nr="50"/>
    <gatha type="1"> ‘‘Tamhā kāyā cavitvāna, tidase upapajjahaṃ;</gatha>
    <gatha type="last">Etthantare na passāmi, domanassamahaṃ tadā.</gatha>
    <hangnum nr="51"/>
    <gatha type="1"> ‘‘Tāvatiṃsā  cavitvāna, mātukucchiṃ samokkamiṃ;</gatha>
    <gatha type="last">Nikkhamitvāna kucchimhā, kaṇhasukkaṃ ajānahaṃ.</gatha>
    <hangnum nr="52"/>
    <gatha type="1"> ‘‘Jātiyā  sattavassova <note>[jātiyā sattavassena (syā.)]</note>, ārāmaṃ pāvisiṃ ahaṃ;</gatha>
    <gatha type="last">Gotamassa bhagavato, sakyaputtassa tādino.</gatha>
    <hangnum nr="53"/>
    <gatha type="1"> ‘‘Vitthārike <note>[vitthārite (sī. ka.)]</note> pāvacane, bāhujaññamhi sāsane;</gatha>
    <gatha type="last">Addasaṃ sāsanakare, bhikkhavo tattha satthuno.</gatha>
    <hangnum nr="54"/>
    <gatha type="1"> ‘‘Sāvatthi  nāma nagaraṃ, rājā tatthāsi kosalo;</gatha>
    <gatha type="last">Rathena nāgayuttena, upesi bodhimuttamaṃ.</gatha>
    <hangnum nr="55"/>
    <gatha type="1"> ‘‘Tassāhaṃ nāgaṃ disvāna, pubbakammaṃ anussariṃ;</gatha>
    <gatha type="last">Añjaliṃ paggahetvāna, samayaṃ agamāsahaṃ.</gatha>
    <hangnum nr="56"/>
    <gatha type="1"> ‘‘Jātiyā sattavassova, pabbajiṃ anagāriyaṃ;</gatha>
    <gatha type="last">Yo so buddhaṃ upaṭṭhāsi, ānando nāma sāvako.</gatha>
    <hangnum nr="57"/>
    <gatha type="1"> ‘‘Gatimā dhitimā ceva, satimā ca bahussuto;</gatha>
    <gatha type="last">Rañño cittaṃ pasādento, niyyādesi mahājuti.</gatha>
    <hangnum nr="58"/>
    <gatha type="1"> ‘‘Tassāhaṃ dhammaṃ sutvāna, pubbakammaṃ anussariṃ;</gatha>
    <gatha type="last">Tattheva ṭhitako santo, arahattamapāpuṇiṃ.</gatha>
    <hangnum nr="59"/>
    <gatha type="1"> ‘‘Ekaṃsaṃ cīvaraṃ katvā, sire katvāna añjaliṃ;</gatha>
    <gatha type="last">Sambuddhaṃ abhivādetvā, imaṃ vācaṃ udīrayiṃ.</gatha>
    <hangnum nr="60"/>
    <gatha type="1"> ‘‘‘Padumuttarabuddhassa, dvipadindassa satthuno;</gatha>
    <gatha type="last">Nigguṇḍipupphaṃ paggayha, sīhāsane ṭhapesahaṃ.</gatha>
    <hangnum nr="61"/>
    <gatha type="1"> ‘‘‘Tena kammena dvipadinda, lokajeṭṭha narāsabha;</gatha>
    <gatha type="last">Pattomhi acalaṃ ṭhānaṃ, hitvā jayaparājayaṃ’.</gatha>
    <hangnum nr="62"/>
    <gatha type="1"> ‘‘Pañcavīsasahassamhi , kappānaṃ manujādhipā;</gatha>
    <gatha type="last">Abbudanirabbudāni, aṭṭhaṭṭhāsiṃsu khattiyā.</gatha>
    <hangnum nr="63"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā nigguṇḍipupphiyo thero imā gāthāyo abhāsitthāti.</paragraph>
    <centered>Nigguṇḍipupphiyattherassāpadānaṃ sattamaṃ.</centered>
    <subhead>8. Sumanāveḷiyattheraapadānaṃ</subhead>
    <hangnum nr="64"/>
    <gatha type="1"> ‘‘Vessabhussa  bhagavato, lokajeṭṭhassa tādino;</gatha>
    <gatha type="last">Sabbe janā samāgamma, mahāpūjaṃ karonti te.</gatha>
    <hangnum nr="65"/>
    <gatha type="1"> ‘‘Sudhāya piṇḍaṃ katvāna, āveḷaṃ sumanāyahaṃ;</gatha>
    <gatha type="last">Sīhāsanassa purato, abhiropesahaṃ tadā.</gatha>
    <hangnum nr="66"/>
    <gatha type="1"> ‘‘Sabbe  janā samāgamma, pekkhanti pupphamuttamaṃ;</gatha>
    <gatha type="last">Kenidaṃ pūjitaṃ pupphaṃ, buddhaseṭṭhassa tādino.</gatha>
    <hangnum nr="67"/>
    <gatha type="1"> ‘‘Tena cittappasādena, nimmānaṃ upapajjahaṃ;</gatha>
    <gatha type="last">Anubhomi <note>[anubhosiṃ (sī.)]</note> sakaṃ kammaṃ, pubbe sukatamattano.</gatha>
    <hangnum nr="68"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Sabbesānaṃ piyo homi, pupphapūjāyidaṃ phalaṃ.</gatha>
    <hangnum nr="69"/>
    <gatha type="1"> ‘‘Nābhijānāmi  kāyena, vācāya uda cetasā;</gatha>
    <gatha type="last">Saṃyatānaṃ tapassīnaṃ, kataṃ akkositaṃ mayā.</gatha>
    <hangnum nr="70"/>
    <gatha type="1"> ‘‘Tena sucaritenāhaṃ, cittassa paṇidhīhi ca;</gatha>
    <gatha type="last">Sabbesaṃ pūjito homi, anakkosassidaṃ phalaṃ.</gatha>
    <hangnum nr="71"/>
    <gatha type="1"> ‘‘Ito ekādase kappe, sahassārosi khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="72"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sumanāveḷiyo thero imā gāthāyo abhāsitthāti.</paragraph>
    <centered>Sumanāveḷiyattherassāpadānaṃ aṭṭhamaṃ.</centered>
    <subhead>9. Pupphacchattiyattheraapadānaṃ</subhead>
    <hangnum nr="73"/>
    <gatha type="1"> ‘‘Siddhatthassa bhagavato, lokajeṭṭhassa tādino;</gatha>
    <gatha type="last">Saccaṃ pakāsayantassa, nibbāpentassa pāṇino.</gatha>
    <hangnum nr="74"/>
    <gatha type="1"> ‘‘Jalajaṃ  āharitvāna, satapattaṃ manoramaṃ;</gatha>
    <gatha type="last">Pupphassa chattaṃ katvāna, buddhassa abhiropayiṃ.</gatha>
    <hangnum nr="75"/>
    <gatha type="1"> ‘‘Siddhattho  ca lokavidū, āhutīnaṃ paṭiggaho;</gatha>
    <gatha type="last">Bhikkhusaṅghe ṭhito satthā, imaṃ gāthaṃ abhāsatha.</gatha>
    <hangnum nr="76"/>
    <gatha type="1"> ‘‘‘Yo me cittaṃ pasādetvā, pupphacchattaṃ adhārayiṃ;</gatha>
    <gatha type="last">Tena cittappasādena, duggatiṃ so na gacchati’.</gatha>
    <hangnum nr="77"/>
    <gatha type="1"> ‘‘Idaṃ vatvāna sambuddho, siddhattho lokanāyako;</gatha>
    <gatha type="last">Uyyojetvāna parisaṃ, vehāsaṃ nabhamuggami.</gatha>
    <hangnum nr="78"/>
    <gatha type="1"> ‘‘Vuṭṭhite  naradevamhi, setacchattampi vuṭṭhahi;</gatha>
    <gatha type="last">Purato buddhaseṭṭhassa, gacchati chattamuttamaṃ.</gatha>
    <hangnum nr="79"/>
    <gatha type="1"> ‘‘Catunnavutito kappe, yaṃ chattaṃ abhiropayiṃ;</gatha>
    <gatha type="last">Duggatiṃ nābhijānāmi, pupphacchattassidaṃ phalaṃ.</gatha>
    <hangnum nr="80"/>
    <gatha type="1"> ‘‘Catusattatikappamhi, aṭṭha jalasikhā ahū;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="81"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pupphacchattiyo thero imā gāthāyo abhāsitthāti.</paragraph>
    <centered>Pupphacchattiyattherassāpadānaṃ navamaṃ.</centered>
    <subhead>10. Saparivārachattadāyakattheraapadānaṃ</subhead>
    <hangnum nr="82"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Ākāse jalavuṭṭhīva vassate <note>[vassati (sī. syā.), vasseti (?)]</note> dhammavuṭṭhiyā.</gatha>
    <hangnum nr="83"/>
    <gatha type="1"> ‘‘Tamaddasāsiṃ  sambuddhaṃ, desentaṃ amataṃ padaṃ;</gatha>
    <gatha type="last">Sakaṃ cittaṃ pasādetvā, agamāsiṃ sakaṃ gharaṃ.</gatha>
    <hangnum nr="84"/>
    <gatha type="1"> ‘‘Chattaṃ alaṅkataṃ gayha, upagacchiṃ naruttamaṃ;</gatha>
    <gatha type="last">Haṭṭho haṭṭhena cittena, ākāse ukkhipiṃ ahaṃ.</gatha>
    <hangnum nr="85"/>
    <gatha type="1"> ‘‘Susaṅgahitayānaṃva , dantova sāvakuttamo;</gatha>
    <gatha type="last">Upagantvāna sambuddhaṃ, matthake sampatiṭṭhahi.</gatha>
    <hangnum nr="86"/>
    <gatha type="1"> ‘‘Anukampako kāruṇiko, buddho lokagganāyako;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="87"/>
    <gatha type="1"> ‘‘‘Yena chattamidaṃ dinnaṃ, alaṅkataṃ manoramaṃ;</gatha>
    <gatha type="last">Tena cittappasādena, duggatiṃ so na gacchati.</gatha>
    <hangnum nr="88"/>
    <gatha type="1"> ‘‘‘Sattakkhattuñca  devesu, devarajjaṃ karissati;</gatha>
    <gatha type="last">Bāttiṃsakkhattuñca rājā, cakkavattī bhavissati.</gatha>
    <hangnum nr="89"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="90"/>
    <gatha type="1"> ‘‘‘Tassa  dhammesu dāyādo, oraso dhammanimmito;</gatha>
    <gatha type="last">Sabbāsave pariññāya, nibbāyissatināsavo’.</gatha>
    <hangnum nr="91"/>
    <gatha type="1"> ‘‘Buddhassa giramaññāya, vācāsabhimudīritaṃ;</gatha>
    <gatha type="last">Pasannacitto sumano, bhiyyo hāsaṃ janesahaṃ.</gatha>
    <hangnum nr="92"/>
    <gatha type="1"> ‘‘Jahitvā mānusaṃ yoniṃ, dibbaṃ yoniṃ <note>[devayoniṃ (sī.), dibbayoniṃ (syā.)]</note> majjhagaṃ;</gatha>
    <gatha type="last">Vimānamuttamaṃ mayhaṃ, abbhuggataṃ manoramaṃ.</gatha>
    <hangnum nr="93"/>
    <gatha type="1"> ‘‘Vimānā  nikkhamantassa, setacchattaṃ dharīyati;</gatha>
    <gatha type="last">Tadā saññaṃ paṭilabhiṃ, pubbakammassidaṃ phalaṃ.</gatha>
    <hangnum nr="94"/>
    <gatha type="1"> ‘‘Devalokā cavitvāna, manussattañca āgamiṃ;</gatha>
    <gatha type="last">Chattiṃsakkhattuṃ cakkavattī, sattakappasatamhito.</gatha>
    <hangnum nr="95"/>
    <gatha type="1"> ‘‘Tamhā kāyā cavitvāna, āgacchiṃ <note>[agañchiṃ (?)]</note> tidasaṃ puraṃ;</gatha>
    <gatha type="last">Saṃsaritvānupubbena, mānusaṃ punarāgamiṃ.</gatha>
    <hangnum nr="96"/>
    <gatha type="1"> ‘‘Okkantaṃ mātukucchiṃ maṃ, settacchattaṃ adhārayuṃ;</gatha>
    <gatha type="last">Jātiyā sattavassohaṃ, pabbajiṃ anagāriyaṃ.</gatha>
    <hangnum nr="97"/>
    <gatha type="1"> ‘‘Sunando nāma nāmena, brāhmaṇo mantapāragū;</gatha>
    <gatha type="last">Phalikaṃ chattamādāya, sāvakaggassa so tadā.</gatha>
    <hangnum nr="98"/>
    <gatha type="1"> ‘‘Anumodi  mahāvīro, sāriputto mahākathī;</gatha>
    <gatha type="last">Sutvānumodanaṃ tassa, pubbakammamanussariṃ.</gatha>
    <hangnum nr="99"/>
    <gatha type="1"> ‘‘Añjaliṃ paggahetvāna, sakaṃ cittaṃ pasādayiṃ;</gatha>
    <gatha type="last">Saritvā purimaṃ kammaṃ, arahattamapāpuṇiṃ.</gatha>
    <hangnum nr="100"/>
    <gatha type="1"> ‘‘Uṭṭhāya āsanā tamhā, sire katvāna añjaliṃ;</gatha>
    <gatha type="last">Sambuddhaṃ abhivādetvā, imaṃ vācaṃ udīriyiṃ.</gatha>
    <hangnum nr="101"/>
    <gatha type="1"> ‘‘Satasahassito kappe, buddho loke anuttaro;</gatha>
    <gatha type="last">Padumuttaro lokavidū, āhutīnaṃ paṭiggaho.</gatha>
    <hangnum nr="102"/>
    <gatha type="1"> ‘‘Tassa chattaṃ mayā dinnaṃ, vicittaṃ samalaṅkataṃ;</gatha>
    <gatha type="last">Ubho hatthehi paggaṇhi, sayambhū aggapuggalo.</gatha>
    <hangnum nr="103"/>
    <gatha type="1"> ‘‘Aho  buddho aho dhammo, aho no satthusampadā;</gatha>
    <gatha type="last">Ekacchattassa dānena, duggatiṃ nupapajjahaṃ.</gatha>
    <hangnum nr="104"/>
    <gatha type="1"> ‘‘Kilesā  jhāpitā mayhaṃ, bhavā sabbe samūhatā;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="105"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā saparivārachattadāyako thero imā gāthāyo abhāsitthāti.</paragraph>
    <centered>Saparivārachattadāyakattherassāpadānaṃ dasamaṃ.</centered>
    <centered>Umāpupphiyavaggo tettiṃsatimo.</centered>
    <paragraph>Tassuddānaṃ –</paragraph>
    <gatha type="1">Umāpupphañca pulinaṃ, hāso yañño nimittako;</gatha>
    <gatha type="2">Saṃsāvako nigguṇḍī ca, sumanaṃ pupphachattako;</gatha>
    <gatha type="last">Saparivārachatto ca, gāthā sattasatuttarāti.</gatha>
  </text>
</tree>
