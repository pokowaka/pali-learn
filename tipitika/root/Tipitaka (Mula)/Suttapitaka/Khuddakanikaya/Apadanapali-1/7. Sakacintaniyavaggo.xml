<?xml version='1.0' encoding='UTF-8'?>
<tree text="7. Sakacintaniyavaggo" target="text">
  <text>
    <subhead>1. Sakacintaniyattheraapadānaṃ</subhead>
    <hangnum nr="1"/>
    <gatha type="1"> ‘‘Pavanaṃ  kānanaṃ disvā, appasaddamannāvilaṃ;</gatha>
    <gatha type="last">Isīnaṃ anuciṇṇaṃva, āhutīnaṃ paṭiggahaṃ.</gatha>
    <hangnum nr="2"/>
    <gatha type="1"> ‘‘Thūpaṃ katvāna pulinaṃ <note>[veḷunā (aṭṭha.), veḷinaṃ (syā.)]</note>, nānāpupphaṃ samokiriṃ;</gatha>
    <gatha type="last">Sammukhā viya sambuddhaṃ, nimmitaṃ abhivandahaṃ.</gatha>
    <hangnum nr="3"/>
    <gatha type="1"> ‘‘Sattaratanasampanno , rājā raṭṭhamhi issaro;</gatha>
    <gatha type="last">Sakakammābhiraddhohaṃ, pupphapūjāyidaṃ <note>[thūpapūjāyidaṃ (sī.)]</note> phalaṃ.</gatha>
    <hangnum nr="4"/>
    <gatha type="1"> ‘‘Ekanavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, pupphapūjāyidaṃ <note>[thūpapūjāyidaṃ (sī.)]</note> phalaṃ.</gatha>
    <hangnum nr="5"/>
    <gatha type="1"> ‘‘Asītikappenantayaso, cakkavattī ahosahaṃ;</gatha>
    <gatha type="last">Sattaratanasampanno, catudīpamhi issaro.</gatha>
    <hangnum nr="6"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sakacintaniyo thero imā gāthāyo abhāsitthāti.</paragraph>
    <centered>Sakacintaniyattherassāpadānaṃ paṭhamaṃ.</centered>
    <subhead>2. Avopupphiyattheraapadānaṃ</subhead>
    <hangnum nr="7"/>
    <gatha type="1"> ‘‘Vihārā abhinikkhamma, abbhuṭṭhahiya <note>[abbhuṭṭhāsi ca (syā. ka.)]</note> caṅkame;</gatha>
    <gatha type="last">Catusaccaṃ pakāsanto, deseti <note>[desento (syā. ka.)]</note> amataṃ padaṃ.</gatha>
    <hangnum nr="8"/>
    <gatha type="1"> ‘‘Sikhissa  giramaññāya, buddhaseṭṭhassa tādino;</gatha>
    <gatha type="last">Nānāpupphaṃ gahetvāna, ākāsamhi samokiriṃ.</gatha>
    <hangnum nr="9"/>
    <gatha type="1"> ‘‘Tena  kammena dvipadinda, lokajeṭṭha narāsabha;</gatha>
    <gatha type="last">Pattomhi acalaṃ ṭhānaṃ, hitvā jayaparājayaṃ.</gatha>
    <hangnum nr="10"/>
    <gatha type="1"> ‘‘Ekattiṃse  ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, pupphapūjāyidaṃ phalaṃ.</gatha>
    <hangnum nr="11"/>
    <gatha type="1"> ‘‘Ito vīsatikappamhi, sumedho nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="12"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā avopupphiyo thero imā gāthāyo abhāsitthāti.</paragraph>
    <centered>Avopupphiyattherassāpadānaṃ dutiyaṃ.</centered>
    <subhead>3. Paccāgamaniyattheraapadānaṃ</subhead>
    <hangnum nr="13"/>
    <gatha type="1"> ‘‘Sindhuyā  nadiyā tīre, cakkavāko ahaṃ tadā;</gatha>
    <gatha type="last">Suddhasevālabhakkhohaṃ, pāpesu ca susaññato.</gatha>
    <hangnum nr="14"/>
    <gatha type="1"> ‘‘Addasaṃ virajaṃ buddhaṃ, gacchantaṃ anilañjase;</gatha>
    <gatha type="last">Tuṇḍena sālaṃ paggayha, vipassissābhiropayiṃ.</gatha>
    <hangnum nr="15"/>
    <gatha type="1"> ‘‘Yassa  saddhā tathāgate, acalā supatiṭṭhitā;</gatha>
    <gatha type="last">Tena cittappasādena, duggatiṃ so na gacchati.</gatha>
    <hangnum nr="16"/>
    <gatha type="1"> ‘‘Svāgataṃ vata me āsi, buddhaseṭṭhassa santike;</gatha>
    <gatha type="last">Vihaṅgamena santena, subījaṃ ropitaṃ mayā.</gatha>
    <hangnum nr="17"/>
    <gatha type="1"> ‘‘Ekanavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ <note>[pupphapūjāyidaṃ (sī.)]</note> phalaṃ.</gatha>
    <hangnum nr="18"/>
    <gatha type="1"> ‘‘Sucārudassanā nāma, aṭṭhete ekanāmakā;</gatha>
    <gatha type="last">Kappe sattarase āsuṃ, cakkavattī mahabbalā.</gatha>
    <hangnum nr="19"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā paccāgamaniyo thero imā gāthāyo abhāsitthāti.</paragraph>
    <centered>Paccāgamaniyattherassāpadānaṃ tatiyaṃ.</centered>
    <subhead>4. Parappasādakattheraapadānaṃ</subhead>
    <hangnum nr="20"/>
    <gatha type="1"> ‘‘Usabhaṃ  pavaraṃ vīraṃ, mahesiṃ vijitāvinaṃ;</gatha>
    <gatha type="last">Suvaṇṇavaṇṇaṃ sambuddhaṃ, ko disvā nappasīdati.</gatha>
    <hangnum nr="21"/>
    <gatha type="1"> ‘‘Himavāvāparimeyyo, sāgarova duruttaro;</gatha>
    <gatha type="last">Tatheva jhānaṃ buddhassa, ko disvā nappasīdati.</gatha>
    <hangnum nr="22"/>
    <gatha type="1"> ‘‘Vasudhā yathāppameyyā, cittā vanavaṭaṃsakā;</gatha>
    <gatha type="last">Tatheva  sīlaṃ buddhassa, ko disvā nappasīdati.</gatha>
    <hangnum nr="23"/>
    <gatha type="1"> ‘‘Anilañjasāsaṅkhubbho <note>[anilajova asaṅkhobho (sī.)]</note>, yathākāso asaṅkhiyo;</gatha>
    <gatha type="last">Tatheva ñāṇaṃ buddhassa, ko disvā nappasīdati.</gatha>
    <hangnum nr="24"/>
    <gatha type="1"> ‘‘Imāhi  catugāthāhi, brāhmaṇo senasavhayo;</gatha>
    <gatha type="last">Buddhaseṭṭhaṃ thavitvāna, siddhatthaṃ aparājitaṃ.</gatha>
    <hangnum nr="25"/>
    <gatha type="1"> ‘‘Catunnavutikappāni, duggatiṃ nupapajjatha;</gatha>
    <gatha type="last">Sugatiṃ sukhasampattiṃ <note>[sugatīsu susumpattiṃ (sī. syā.)]</note>, anubhosimanappakaṃ.</gatha>
    <hangnum nr="26"/>
    <gatha type="1"> ‘‘Catunnavutito kappe, thavitvā lokanāyakaṃ;</gatha>
    <gatha type="last">Duggatiṃ nābhijānāmi, thomanāya <note>[thomanassa (syā.)]</note> idaṃ phalaṃ.</gatha>
    <hangnum nr="27"/>
    <gatha type="1"> ‘‘Cātuddasamhi kappamhi, caturo āsumuggatā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="28"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā parappasādako thero imā gāthāyo abhāsitthāti.</paragraph>
    <centered>Parappasādakattherassāpadānaṃ catutthaṃ.</centered>
    <subhead>5. Bhisadāyakattheraapadānaṃ</subhead>
    <hangnum nr="29"/>
    <gatha type="1"> ‘‘Vessabhū nāma nāmena, isīnaṃ tatiyo ahu;</gatha>
    <gatha type="last">Kānanaṃ vanamogayha, vihāsi purisuttamo.</gatha>
    <hangnum nr="30"/>
    <gatha type="1"> ‘‘Bhisamuḷālaṃ  gaṇhitvā, agamaṃ buddhasantikaṃ;</gatha>
    <gatha type="last">Tañca buddhassa pādāsiṃ, pasanno sehi pāṇibhi.</gatha>
    <hangnum nr="31"/>
    <gatha type="1"> ‘‘Karena ca parāmaṭṭho, vessabhūvarabuddhinā;</gatha>
    <gatha type="last">Sukhāhaṃ nābhijānāmi, samaṃ tena kutottariṃ.</gatha>
    <hangnum nr="32"/>
    <gatha type="1"> ‘‘Carimo vattate mayhaṃ, bhavā sabbe samūhatā;</gatha>
    <gatha type="last">Hatthināgena santena, kusalaṃ ropitaṃ mayā <note>[nāgova bandhanaṃ chetvā, viharāmi anāsavo (syā.)]</note>.</gatha>
    <hangnum nr="33"/>
    <gatha type="1"> ‘‘Ekattiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, bhisadānassidaṃ phalaṃ.</gatha>
    <hangnum nr="34"/>
    <gatha type="1"> ‘‘Samodhānā ca rājāno, soḷasa manujādhipā;</gatha>
    <gatha type="last">Kappamhi cuddase <note>[terase (sī. syā.)]</note> āsuṃ, cakkavattī mahabbalā.</gatha>
    <hangnum nr="35"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā bhisadāyako thero imā gāthāyo abhāsitthāti.</paragraph>
    <centered>Bhisadāyakattherassāpadānaṃ pañcamaṃ.</centered>
    <subhead>6. Sucintitattheraapadānaṃ</subhead>
    <hangnum nr="36"/>
    <gatha type="1"> ‘‘Giriduggacaro  āsiṃ, abhijātova kesarī;</gatha>
    <gatha type="last">Migasaṅghaṃ vadhitvāna, jīvāmi pabbatantare.</gatha>
    <hangnum nr="37"/>
    <gatha type="1"> ‘‘Atthadassī  tu bhagavā, sabbaññū vadataṃ varo;</gatha>
    <gatha type="last">Mamuddharitukāmo so, āgacchi pabbatuttamaṃ.</gatha>
    <hangnum nr="38"/>
    <gatha type="1"> ‘‘Pasadañca migaṃ hantvā, bhakkhituṃ samupāgamiṃ;</gatha>
    <gatha type="last">Bhagavā tamhi samaye, bhikkhamāno <note>[sikkhācāro (syā.)]</note> upāgami.</gatha>
    <hangnum nr="39"/>
    <gatha type="1"> ‘‘Varamaṃsāni paggayha, adāsiṃ tassa satthuno;</gatha>
    <gatha type="last">Anumodi mahāvīro, nibbāpento mamaṃ tadā.</gatha>
    <hangnum nr="40"/>
    <gatha type="1"> ‘‘Tena  cittappasādena, giriduggaṃ pavisiṃ ahaṃ;</gatha>
    <gatha type="last">Pītiṃ uppādayitvāna, tattha kālaṅkato ahaṃ.</gatha>
    <hangnum nr="41"/>
    <gatha type="1"> ‘‘Etena  maṃsadānena, cittassa paṇidhīhi ca;</gatha>
    <gatha type="last">Pannarase kappasate, devaloke ramiṃ ahaṃ.</gatha>
    <hangnum nr="42"/>
    <gatha type="1"> ‘‘Avasesesu kappesu, kusalaṃ cintitaṃ <note>[nicitaṃ (sī.), karitaṃ (syā.)]</note> mayā;</gatha>
    <gatha type="last">Teneva maṃsadānena, buddhānussaraṇena ca.</gatha>
    <hangnum nr="43"/>
    <gatha type="1"> ‘‘Aṭṭhattiṃsamhi kappamhi, aṭṭha dīghāyunāmakā;</gatha>
    <gatha type="last">Saṭṭhimhito kappasate, duve varuṇanāmakā <note>[saraṇanāmakā (syā.)]</note>.</gatha>
    <hangnum nr="44"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sucintito thero imā gāthāyo abhāsitthāti.</paragraph>
    <centered>Sucintitattherassāpadānaṃ chaṭṭhaṃ.</centered>
    <subhead>7. Vatthadāyakattheraapadānaṃ</subhead>
    <hangnum nr="45"/>
    <gatha type="1"> ‘‘Pakkhijāto  tadā āsiṃ, supaṇṇo garuḷādhipo;</gatha>
    <gatha type="last">Addasaṃ virajaṃ buddhaṃ, gacchantaṃ gandhamādanaṃ.</gatha>
    <hangnum nr="46"/>
    <gatha type="1"> ‘‘Jahitvā garuḷavaṇṇaṃ, māṇavakaṃ adhārayiṃ;</gatha>
    <gatha type="last">Ekaṃ vatthaṃ mayā dinnaṃ, dvipadindassa tādino.</gatha>
    <hangnum nr="47"/>
    <gatha type="1"> ‘‘Tañca dussaṃ paṭiggayha, buddho lokagganāyako;</gatha>
    <gatha type="last">Antalikkhe ṭhito satthā, imā gāthā abhāsatha.</gatha>
    <hangnum nr="48"/>
    <gatha type="1"> ‘‘‘Iminā vatthadānena, cittassa paṇidhīhi ca;</gatha>
    <gatha type="last">Pahāya garuḷaṃ yoniṃ, devaloke ramissati’.</gatha>
    <hangnum nr="49"/>
    <gatha type="1"> ‘‘Atthadassī tu bhagavā, lokajeṭṭho narāsabho;</gatha>
    <gatha type="last">Vatthadānaṃ pasaṃsitvā, pakkāmi uttarāmukho.</gatha>
    <hangnum nr="50"/>
    <gatha type="1"> ‘‘Bhave nibbattamānamhi, honti me vatthasampadā;</gatha>
    <gatha type="last">Ākāse chadanaṃ hoti, vatthadānassidaṃ phalaṃ.</gatha>
    <hangnum nr="51"/>
    <gatha type="1"> ‘‘Aruṇavā <note>[aruṇakā (sī.), aruṇasā (syā.)]</note> satta janā, cakkavattī mahabbalā;</gatha>
    <gatha type="last">Chattiṃsatimhi āsiṃsu, kappamhi manujādhipā.</gatha>
    <hangnum nr="52"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā vatthadāyako thero imā gāthāyo abhāsitthāti.</paragraph>
    <centered>Vatthadāyakattherassāpadānaṃ sattamaṃ.</centered>
    <subhead>8. Ambadāyakattheraapadānaṃ</subhead>
    <hangnum nr="53"/>
    <gatha type="1"> ‘‘Anomadassī  bhagavā, nisinno pabbatantare;</gatha>
    <gatha type="last">Mettāya aphari loke, appamāṇe nirūpadhi.</gatha>
    <hangnum nr="54"/>
    <gatha type="1"> ‘‘Kapi ahaṃ tadā āsiṃ, himavante naguttame;</gatha>
    <gatha type="last">Disvā anomadassiṃ taṃ <note>[anomaṃ amitaṃ (sī.), anomamadhitaṃ (syā.)]</note>, buddhe cittaṃ pasādayiṃ.</gatha>
    <hangnum nr="55"/>
    <gatha type="1"> ‘‘Avidūre himavantassa, ambāsuṃ phalino tadā;</gatha>
    <gatha type="last">Tato pakkaṃ gahetvāna, ambaṃ samadhukaṃ adaṃ.</gatha>
    <hangnum nr="56"/>
    <gatha type="1"> ‘‘Taṃ  me buddho viyākāsi, anomadassī mahāmuni;</gatha>
    <gatha type="last">Iminā madhudānena, ambadānena cūbhayaṃ.</gatha>
    <hangnum nr="57"/>
    <gatha type="1"> ‘‘Sattapaññāsakappamhi, devaloke ramissati;</gatha>
    <gatha type="last">Avasesesu kappesu, vokiṇṇaṃ saṃsarissati.</gatha>
    <hangnum nr="58"/>
    <gatha type="1"> ‘‘Khepetvā pāpakaṃ kammaṃ, paripakkāya buddhiyā;</gatha>
    <gatha type="last">Vinipātamagantvāna, kilese jhāpayissati.</gatha>
    <hangnum nr="59"/>
    <gatha type="1"> ‘‘Damena uttamenāhaṃ, damitomhi mahesinā;</gatha>
    <gatha type="last">Pattomhi acalaṃ ṭhānaṃ, hitvā jayaparājayaṃ.</gatha>
    <hangnum nr="60"/>
    <gatha type="1"> ‘‘Sattasattatikappasate, ambaṭṭhajasanāmakā;</gatha>
    <gatha type="last">Catuddasa te rājāno, cakkavattī mahabbalā.</gatha>
    <hangnum nr="61"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā ambadāyako thero imā gāthāyo abhāsitthāti.</paragraph>
    <centered>Ambadāyakattherassāpadānaṃ aṭṭhamaṃ.</centered>
    <subhead>9. Sumanattheraapadānaṃ</subhead>
    <hangnum nr="62"/>
    <gatha type="1"> ‘‘Sumano  nāma nāmena, mālākāro ahaṃ tadā;</gatha>
    <gatha type="last">Addasaṃ virajaṃ buddhaṃ, lokāhutipaṭiggahaṃ.</gatha>
    <hangnum nr="63"/>
    <gatha type="1"> ‘‘Ubho hatthehi paggayha, sumanaṃ pupphamuttamaṃ;</gatha>
    <gatha type="last">Buddhassa abhiropesiṃ, sikhino lokabandhuno.</gatha>
    <hangnum nr="64"/>
    <gatha type="1"> ‘‘Imāya pupphapūjāya, cetanāpaṇidhīhi ca;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="65"/>
    <gatha type="1"> ‘‘Ekattiṃse ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ <note>[pupphapūjāyidaṃ (sī.)]</note> phalaṃ.</gatha>
    <hangnum nr="66"/>
    <gatha type="1"> ‘‘Chabbīsatimhi kappamhi, cattārosuṃ mahāyasā;</gatha>
    <gatha type="last">Sattaratanasampannā, rājāno cakkavattino.</gatha>
    <hangnum nr="67"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sumano thero imā gāthāyo abhāsitthāti.</paragraph>
    <centered>Sumanattherassāpadānaṃ navamaṃ.</centered>
    <subhead>10. Pupphacaṅkoṭiyattheraapadānaṃ</subhead>
    <hangnum nr="68"/>
    <gatha type="1"> ‘‘Abhītarūpaṃ  sīhaṃva, garuḷaggaṃva pakkhinaṃ;</gatha>
    <gatha type="last">Byagghūsabhaṃva pavaraṃ, abhijātaṃva kesariṃ.</gatha>
    <hangnum nr="69"/>
    <gatha type="1"> ‘‘Sikhiṃ tilokasaraṇaṃ, anejaṃ aparājitaṃ;</gatha>
    <gatha type="last">Nisinnaṃ samaṇānaggaṃ, bhikkhusaṅghapurakkhataṃ.</gatha>
    <hangnum nr="70"/>
    <gatha type="1"> ‘‘Caṅkoṭake <note>[caṅgoṭake (sī.)]</note> ṭhapetvāna, anojaṃ pupphamuttamaṃ;</gatha>
    <gatha type="last">Saha caṅkoṭakeneva, buddhaseṭṭhaṃ samokiriṃ.</gatha>
    <hangnum nr="71"/>
    <gatha type="1"> ‘‘Tena cittappasādena, dvipadinda narāsabha;</gatha>
    <gatha type="last">Pattomhi acalaṃ ṭhānaṃ, hitvā jayaparājayaṃ.</gatha>
    <hangnum nr="72"/>
    <gatha type="1"> ‘‘Ekattiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="73"/>
    <gatha type="1"> ‘‘Sampuṇṇe  tiṃsakappamhi, devabhūtisanāmakā;</gatha>
    <gatha type="last">Sattaratanasampannā, pañcāsuṃ cakkavattino.</gatha>
    <hangnum nr="74"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pupphacaṅkoṭiyo thero imā gāthāyo abhāsitthāti.</paragraph>
    <centered>Pupphacaṅkoṭiyattherassāpadānaṃ dasamaṃ.</centered>
    <centered>Sakacintaniyavaggo sattamo.</centered>
    <paragraph>Tassuddānaṃ –</paragraph>
    <gatha type="1">Sakacintī  avopupphī, sapaccāgamanena ca;</gatha>
    <gatha type="last">Parappasādī bhisado, sucinti vatthadāyako.</gatha>
    <gatha type="1">Ambadāyī ca sumano, pupphacaṅkoṭakīpi ca;</gatha>
    <gatha type="last">Gāthekasattati vuttā, gaṇitā atthadassibhi.</gatha>
  </text>
</tree>
