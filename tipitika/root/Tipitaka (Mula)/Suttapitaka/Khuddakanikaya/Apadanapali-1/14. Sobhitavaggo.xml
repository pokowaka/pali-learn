<?xml version='1.0' encoding='UTF-8'?>
<tree text="14. Sobhitavaggo" target="text">
  <text>
    <subhead>1. Sobhitattheraapadānaṃ</subhead>
    <hangnum nr="1"/>
    <gatha type="1"> ‘‘Padumuttaro  nāma jino, lokajeṭṭho narāsabho;</gatha>
    <gatha type="last">Mahato janakāyassa, deseti amataṃ padaṃ.</gatha>
    <hangnum nr="2"/>
    <gatha type="1"> ‘‘Tassāhaṃ vacanaṃ sutvā, vācāsabhimudīritaṃ <note>[vācāsabhimudīrayiṃ (?)]</note>;</gatha>
    <gatha type="last">Añjaliṃ paggahetvāna, ekaggo āsahaṃ tadā.</gatha>
    <hangnum nr="3"/>
    <gatha type="1"> ‘‘Yathā  samuddo udadhīnamaggo, nerū nagānaṃ pavaro siluccayo;</gatha>
    <gatha type="last">Tatheva ye cittavasena vattare, na buddhañāṇassa kalaṃ upenti te.</gatha>
    <hangnum nr="4"/>
    <gatha type="1"> ‘‘Dhammavidhiṃ <note>[dhamme vidhiṃ (sī.)]</note> ṭhapetvāna, buddho kāruṇiko isi;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="5"/>
    <gatha type="1"> ‘‘‘Yo so ñāṇaṃ pakittesi, buddhamhi lokanāyake;</gatha>
    <gatha type="last">Kappānaṃ satasahassaṃ, duggatiṃ na gamissati.</gatha>
    <hangnum nr="6"/>
    <gatha type="1"> ‘‘‘Kilese jhāpayitvāna, ekaggo susamāhito;</gatha>
    <gatha type="last">Sobhito nāma nāmena, hessati satthu sāvako’.</gatha>
    <hangnum nr="7"/>
    <gatha type="1"> ‘‘Paññāse  kappasahasse, sattevāsuṃ yasuggatā <note>[samuggatā (syā.)]</note>;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="8"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="9"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sobhito thero imā gāthāyo abhāsitthāti.</paragraph>
    <centered>Sobhitattherassāpadānaṃ paṭhamaṃ.</centered>
    <subhead>2. Sudassanattheraapadānaṃ</subhead>
    <hangnum nr="10"/>
    <gatha type="1"> ‘‘Vinatā  nadiyā <note>[vitthatāya nadiyā (syā.)]</note> tīre, pilakkhu <note>[pilakkho (sī. theragāthā aṭṭha.)]</note> phalito ahu;</gatha>
    <gatha type="last">Tāhaṃ rukkhaṃ gavesanto, addasaṃ lokanāyakaṃ.</gatha>
    <hangnum nr="11"/>
    <gatha type="1"> ‘‘Ketakaṃ pupphitaṃ disvā, vaṇṭe chetvānahaṃ tadā;</gatha>
    <gatha type="last">Buddhassa abhiropesiṃ, sikhino lokabandhuno.</gatha>
    <hangnum nr="12"/>
    <gatha type="1"> ‘‘Yena ñāṇena pattosi, accutaṃ amataṃ padaṃ;</gatha>
    <gatha type="last">Taṃ ñāṇaṃ abhipūjemi, buddhaseṭṭha mahāmuni.</gatha>
    <hangnum nr="13"/>
    <gatha type="1"> ‘‘Ñāṇamhi pūjaṃ katvāna, pilakkhumaddasaṃ ahaṃ;</gatha>
    <gatha type="last">Paṭiladdhomhi taṃ paññaṃ <note>[taṃ saññaṃ (syā.), taṃ puññaṃ (ka.)]</note>, ñāṇapūjāyidaṃ phalaṃ.</gatha>
    <hangnum nr="14"/>
    <gatha type="1"> ‘‘Ekattiṃse  ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, ñāṇapūjāyidaṃ phalaṃ.</gatha>
    <hangnum nr="15"/>
    <gatha type="1"> ‘‘Ito  terasakappamhi, dvādasāsuṃ phaluggatā;</gatha>
    <gatha type="last">Sattaratanasampannā, cakkavattī mahapphalā.</gatha>
    <hangnum nr="16"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sudassano thero imā gāthāyo abhāsitthāti.</paragraph>
    <centered>Sudassanattherassāpadānaṃ dutiyaṃ.</centered>
    <subhead>3. Candanapūjanakattheraapadānaṃ</subhead>
    <hangnum nr="17"/>
    <gatha type="1"> ‘‘Candabhāgānadītīre, ahosiṃ kinnaro tadā;</gatha>
    <gatha type="last">Pupphabhakkho cahaṃ āsiṃ, pupphānivasano tathā <note>[pupphānaṃ vasano ahaṃ (syā.)]</note>.</gatha>
    <hangnum nr="18"/>
    <gatha type="1"> ‘‘Atthadassī tu bhagavā, lokajeṭṭho narāsabho;</gatha>
    <gatha type="last">Vipinaggena niyyāsi, haṃsarājāva ambare.</gatha>
    <hangnum nr="19"/>
    <gatha type="1"> ‘‘Namo te purisājañña, cittaṃ te suvisodhitaṃ;</gatha>
    <gatha type="last">Pasannamukhavaṇṇosi, vippasannamukhindriyo.</gatha>
    <hangnum nr="20"/>
    <gatha type="1"> ‘‘Orohitvāna  ākāsā, bhūripañño sumedhaso;</gatha>
    <gatha type="last">Saṅghāṭiṃ pattharitvāna, pallaṅkena upāvisi.</gatha>
    <hangnum nr="21"/>
    <gatha type="1"> ‘‘Vilīnaṃ  candanādāya, agamāsiṃ jinantikaṃ;</gatha>
    <gatha type="last">Pasannacitto sumano, buddhassa abhiropayiṃ.</gatha>
    <hangnum nr="22"/>
    <gatha type="1"> ‘‘Abhivādetvāna  sambuddhaṃ, lokajeṭṭhaṃ narāsabhaṃ;</gatha>
    <gatha type="last">Pāmojjaṃ janayitvāna, pakkāmiṃ uttarāmukho.</gatha>
    <hangnum nr="23"/>
    <gatha type="1"> ‘‘Aṭṭhārase kappasate, candanaṃ yaṃ apūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="24"/>
    <gatha type="1"> ‘‘Catuddase kappasate, ito āsiṃsu te tayo;</gatha>
    <gatha type="last">Rohaṇī nāma <note>[rohitā nāma (sī.), rohiṇī nāma (syā.)]</note> nāmena, cakkavattī mahabbalā.</gatha>
    <hangnum nr="25"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā candanapūjanako thero imā gāthāyo abhāsitthāti;</gatha>
    <centered>Candanapūjanakattherassāpadānaṃ tatiyaṃ.</centered>
    <centered>Aṭṭhamabhāṇavāraṃ.</centered>
    <subhead>4. Pupphacchadaniyattheraapadānaṃ</subhead>
    <hangnum nr="26"/>
    <gatha type="1"> ‘‘Sunando  nāma nāmena, brāhmaṇo mantapāragū;</gatha>
    <gatha type="last">Ajjhāyako yācayogo, vājapeyyaṃ ayājayi.</gatha>
    <hangnum nr="27"/>
    <gatha type="1"> ‘‘Padumuttaro lokavidū, aggo kāruṇiko isi;</gatha>
    <gatha type="last">Janataṃ anukampanto, ambare caṅkamī tadā.</gatha>
    <hangnum nr="28"/>
    <gatha type="1"> ‘‘Caṅkamitvāna sambuddho, sabbaññū lokanāyako;</gatha>
    <gatha type="last">Mettāya aphari satte, appamāṇe <note>[appamāṇaṃ (sī. syā.)]</note> nirūpadhi.</gatha>
    <hangnum nr="29"/>
    <gatha type="1"> ‘‘Vaṇṭe  chetvāna pupphāni, brāhmaṇo mantapāragū;</gatha>
    <gatha type="last">Sabbe sisse samānetvā, ākāse ukkhipāpayi.</gatha>
    <hangnum nr="30"/>
    <gatha type="1"> ‘‘Yāvatā  nagaraṃ āsi, pupphānaṃ chadanaṃ tadā;</gatha>
    <gatha type="last">Buddhassa ānubhāvena, sattāhaṃ na vigacchatha.</gatha>
    <hangnum nr="31"/>
    <gatha type="1"> ‘‘Teneva sukkamūlena, anubhotvāna sampadā;</gatha>
    <gatha type="last">Sabbāsave pariññāya, tiṇṇo loke visattikaṃ.</gatha>
    <hangnum nr="32"/>
    <gatha type="1"> ‘‘Ekārase  kappasate, pañcatiṃsāsu khattiyā;</gatha>
    <gatha type="last">Ambaraṃsasanāmā te, cakkavattī mahabbalā.</gatha>
    <hangnum nr="33"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pupphacchadaniyo thero imā gāthāyo abhāsitthāti.</paragraph>
    <centered>Pupphacchadaniyattherassāpadānaṃ catutthaṃ.</centered>
    <subhead>5. Rahosaññakattheraapadānaṃ</subhead>
    <hangnum nr="34"/>
    <gatha type="1"> ‘‘Himavantassāvidūre, vasabho nāma pabbato;</gatha>
    <gatha type="last">Tasmiṃ pabbatapādamhi, assamo āsi māpito.</gatha>
    <hangnum nr="35"/>
    <gatha type="1"> ‘‘Tīṇi sissasahassāni, vācesiṃ brāhmaṇo <note>[brāhmaṇe (sī.)]</note> tadā;</gatha>
    <gatha type="last">Saṃharitvāna <note>[saṃsāvitvāna (syā.)]</note> te sisse, ekamantaṃ upāvisiṃ.</gatha>
    <hangnum nr="36"/>
    <gatha type="1"> ‘‘Ekamantaṃ  nisīditvā, brāhmaṇo mantapāragū;</gatha>
    <gatha type="last">Buddhavedaṃ gavesanto <note>[pavesanto (ka.)]</note>, ñāṇe cittaṃ pasādayiṃ.</gatha>
    <hangnum nr="37"/>
    <gatha type="1"> ‘‘Tattha cittaṃ pasādetvā, nisīdiṃ paṇṇasanthare;</gatha>
    <gatha type="last">Pallaṅkaṃ ābhujitvāna, tattha kālaṅkato ahaṃ.</gatha>
    <hangnum nr="38"/>
    <gatha type="1"> ‘‘Ekattiṃse ito kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, ñāṇasaññāyidaṃ phalaṃ.</gatha>
    <hangnum nr="39"/>
    <gatha type="1"> ‘‘Sattavīsatikappamhi, rājā siridharo ahu;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="40"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā rahosaññako thero imā gāthāyo abhāsitthāti.</paragraph>
    <centered>Rahosaññakattherassāpadānaṃ pañcamaṃ.</centered>
    <subhead>6. Campakapupphiyattheraapadānaṃ</subhead>
    <hangnum nr="41"/>
    <gatha type="1"> ‘‘Kaṇikāraṃva jotantaṃ, nisinnaṃ pabbatantare;</gatha>
    <gatha type="last">Obhāsentaṃ disā sabbā, osadhiṃ viya tārakaṃ <note>[osadhī viya tārakā (ka.)]</note>.</gatha>
    <hangnum nr="42"/>
    <gatha type="1"> ‘‘Tayo  māṇavakā āsuṃ, sake sippe susikkhitā;</gatha>
    <gatha type="last">Khāribhāraṃ gahetvāna, anventi mama pacchato.</gatha>
    <hangnum nr="43"/>
    <gatha type="1"> ‘‘Puṭake  satta pupphāni, nikkhittāni tapassinā;</gatha>
    <gatha type="last">Gahetvā tāni ñāṇamhi, vessabhussābhiropayiṃ.</gatha>
    <hangnum nr="44"/>
    <gatha type="1"> ‘‘Ekattiṃse ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, ñāṇapūjāyidaṃ phalaṃ.</gatha>
    <hangnum nr="45"/>
    <gatha type="1"> ‘‘Ekūnatiṃsakappamhi, vipulābha <note>[vihatābhā (syā.)]</note> sanāmako;</gatha>
    <gatha type="last">Sattaratanasampanno, cakkavattī <note>[rājā hosi (ka.)]</note> mahabbalo.</gatha>
    <hangnum nr="46"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā campakapupphiyo thero imā gāthāyo abhāsitthāti;</gatha>
    <centered>Campakapupphiyattherassāpadānaṃ chaṭṭhaṃ.</centered>
    <subhead>7. Atthasandassakattheraapadānaṃ</subhead>
    <hangnum nr="47"/>
    <gatha type="1"> ‘‘Visālamāḷe  āsīno, addasaṃ lokanāyakaṃ;</gatha>
    <gatha type="last">Khīṇāsavaṃ balappattaṃ, bhikkhusaṅghapurakkhataṃ.</gatha>
    <hangnum nr="48"/>
    <gatha type="1"> ‘‘Satasahassā  tevijjā, chaḷabhiññā mahiddhikā;</gatha>
    <gatha type="last">Parivārenti sambuddhaṃ, ko disvā nappasīdati.</gatha>
    <hangnum nr="49"/>
    <gatha type="1"> ‘‘Ñāṇe upanidhā yassa, na vijjati sadevake;</gatha>
    <gatha type="last">Anantañāṇaṃ sambuddhaṃ, ko disvā nappasīdati.</gatha>
    <hangnum nr="50"/>
    <gatha type="1"> ‘‘Dhammakāyañca  dīpentaṃ, kevalaṃ ratanākaraṃ;</gatha>
    <gatha type="last">Vikappetuṃ <note>[vikopetuṃ (sī. syā.)]</note> na sakkonti, ko disvā nappasīdati.</gatha>
    <hangnum nr="51"/>
    <gatha type="1"> ‘‘Imāhi tīhi gāthāhi, nāradovhayavacchalo <note>[saragacchiyo (sī.), puragacchiyo (syā.)]</note>;</gatha>
    <gatha type="last">Padumuttaraṃ thavitvāna, sambuddhaṃ aparājitaṃ.</gatha>
    <hangnum nr="52"/>
    <gatha type="1"> ‘‘Tena cittappasādena, buddhasanthavanena ca;</gatha>
    <gatha type="last">Kappānaṃ satasahassaṃ, duggatiṃ, nupapajjahaṃ.</gatha>
    <hangnum nr="53"/>
    <gatha type="1"> ‘‘Ito tiṃsakappasate, sumitto nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="54"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā atthasandassako thero imā gāthāyo abhāsitthāti.</paragraph>
    <centered>Atthasandassakattherassāpadānaṃ sattamaṃ.</centered>
    <subhead>8. Ekapasādaniyattheraapadānaṃ</subhead>
    <hangnum nr="55"/>
    <gatha type="1"> ‘‘Nārado iti me nāmaṃ <note>[nārado iti nāmena (syā. ka.) upari tevīsatimavagge pana chaṭṭhāpadāne ‘‘me nāmaṃ‘‘icceva dissati]</note>, kesavo iti maṃ vidū;</gatha>
    <gatha type="last">Kusalākusalaṃ esaṃ, agamaṃ buddhasantikaṃ.</gatha>
    <hangnum nr="56"/>
    <gatha type="1"> ‘‘Mettacitto kāruṇiko, atthadassī mahāmuni;</gatha>
    <gatha type="last">Assāsayanto satte so, dhammaṃ deseti cakkhumā.</gatha>
    <hangnum nr="57"/>
    <gatha type="1"> ‘‘Sakaṃ  cittaṃ pasādetvā, sire katvāna añjaliṃ;</gatha>
    <gatha type="last">Satthāraṃ abhivādetvā, pakkāmiṃ pācināmukho.</gatha>
    <hangnum nr="58"/>
    <gatha type="1"> ‘‘Sattarase  kappasate, rājā āsi mahīpati;</gatha>
    <gatha type="last">Amittatāpano nāma, cakkavattī mahabbalo.</gatha>
    <hangnum nr="59"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekapasādaniyo thero imā gāthāyo abhāsitthāti.</paragraph>
    <centered>Ekapasādaniyattherassāpadānaṃ aṭṭhamaṃ.</centered>
    <subhead>9. Sālapupphadāyakattheraapadānaṃ</subhead>
    <hangnum nr="60"/>
    <gatha type="1"> ‘‘Migarājā tadā āsiṃ, abhijāto sukesarī;</gatha>
    <gatha type="last">Giriduggaṃ gavesanto, addasaṃ lokanāyakaṃ.</gatha>
    <hangnum nr="61"/>
    <gatha type="1"> ‘‘Ayaṃ nu kho mahāvīro, nibbāpeti mahājanaṃ;</gatha>
    <gatha type="last">Yaṃnūnāhaṃ upāseyyaṃ, devadevaṃ narāsabhaṃ.</gatha>
    <hangnum nr="62"/>
    <gatha type="1"> ‘‘Sākhaṃ sālassa bhañjitvā, sakosaṃ pupphamāhariṃ;</gatha>
    <gatha type="last">Upagantvāna sambuddhaṃ, adāsiṃ pupphamuttamaṃ.</gatha>
    <hangnum nr="63"/>
    <gatha type="1"> ‘‘Ekanavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, pupphadānassidaṃ phalaṃ.</gatha>
    <hangnum nr="64"/>
    <gatha type="1"> ‘‘Ito  ca navame kappe, virocanasanāmakā;</gatha>
    <gatha type="last">Tayo āsiṃsu rājāno, cakkavattī mahabbalā.</gatha>
    <hangnum nr="65"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sālapupphadāyako thero imā gāthāyo abhāsitthāti.</paragraph>
    <centered>Sālapupphadāyakattherassāpadānaṃ navamaṃ.</centered>
    <subhead>10. Piyālaphaladāyakattheraapadānaṃ</subhead>
    <hangnum nr="66"/>
    <gatha type="1"> ‘‘Pārāvato <note>[parodhako (syā.)]</note> tadā āsiṃ, paraṃ anuparodhako;</gatha>
    <gatha type="last">Pabbhāre seyyaṃ kappemi, avidūre sikhisatthuno.</gatha>
    <hangnum nr="67"/>
    <gatha type="1"> ‘‘Sāyaṃ pātañca passāmi, buddhaṃ lokagganāyakaṃ;</gatha>
    <gatha type="last">Deyyadhammo ca me natthi, dvipadindassa tādino.</gatha>
    <hangnum nr="68"/>
    <gatha type="1"> ‘‘Piyālaphalamādāya , agamaṃ buddhasantikaṃ;</gatha>
    <gatha type="last">Paṭiggahesi bhagavā, lokajeṭṭho narāsabho.</gatha>
    <hangnum nr="69"/>
    <gatha type="1"> ‘‘Tato paraṃ upādāya, paricāriṃ vināyakaṃ;</gatha>
    <gatha type="last">Tena cittappasādena, tattha kālaṅkato ahaṃ.</gatha>
    <hangnum nr="70"/>
    <gatha type="1"> ‘‘Ekattiṃse ito kappe, yaṃ phalaṃ adadiṃ ahaṃ;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="71"/>
    <gatha type="1"> ‘‘Ito  pannarase kappe, tayo āsuṃ piyālino;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="72"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā piyālaphaladāyako thero imā gāthāyo abhāsitthāti.</paragraph>
    <centered>Piyālaphaladāyakattherassāpadānaṃ dasamaṃ.</centered>
    <centered>Sobhitavaggo cuddasamo.</centered>
    <paragraph>Tassuddānaṃ –</paragraph>
    <gatha type="1">Sobhitasudassano ca, candano pupphachadano;</gatha>
    <gatha type="last">Raho campakapupphī ca, atthasandassakena ca.</gatha>
    <gatha type="1">Ekapasādī <note>[ekaraṃsi (syā.)]</note> sāladado, dasamo phaladāyako;</gatha>
    <gatha type="last">Gāthāyo sattati dve ca, gaṇitāyo vibhāvibhi.</gatha>
  </text>
</tree>
