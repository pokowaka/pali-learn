<?xml version='1.0' encoding='UTF-8'?>
<tree text="4. Ku&#x1E47;&#x1E0D;adh&#x101;navaggo" target="text">
  <text>
    <subhead>1. Kuṇḍadhānattheraapadānaṃ</subhead>
    <hangnum nr="1"/>
    <gatha type="1"> ‘‘Sattāhaṃ  paṭisallīnaṃ, sayambhuṃ aggapuggalaṃ;</gatha>
    <gatha type="last">Pasannacitto sumano, buddhaseṭṭhaṃ upaṭṭhahiṃ.</gatha>
    <hangnum nr="2"/>
    <gatha type="1"> ‘‘Vuṭṭhitaṃ kālamaññāya, padumuttaraṃ mahāmuniṃ;</gatha>
    <gatha type="last">Mahantiṃ kadalīkaṇṇiṃ, gahetvā upagacchahaṃ.</gatha>
    <hangnum nr="3"/>
    <gatha type="1"> ‘‘Paṭiggahetvā <note>[paṭiggahesi (syā. ka.)]</note> bhagavā, sabbaññū <note>[taṃ phalaṃ (sī.)]</note> lokanāyako;</gatha>
    <gatha type="last">Mama cittaṃ pasādento, paribhuñji mahāmuni.</gatha>
    <hangnum nr="4"/>
    <gatha type="1"> ‘‘Paribhuñjitvā sambuddho, satthavāho anuttaro;</gatha>
    <gatha type="last">Sakāsane nisīditvā, imā gāthā abhāsatha.</gatha>
    <hangnum nr="5"/>
    <gatha type="1"> ‘‘‘Ye  ca santi samitāro <note>[ye vasanti sametāro (sī.)]</note>, yakkhā imamhi pabbate;</gatha>
    <gatha type="last">Araññe bhūtabhabyāni <note>[bhūtagaṇā sabbe (syā.)]</note>, suṇantu vacanaṃ mama’.</gatha>
    <hangnum nr="6"/>
    <gatha type="1"> ‘‘Yo so buddhaṃ upaṭṭhāsi, migarājaṃva kesariṃ <note>[migarājāva kesarī (sī.)]</note>;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="7"/>
    <gatha type="1"> ‘‘‘Ekādasañcakkhattuṃ, so <note>[soyamekādasakkhattuṃ (sī.)]</note> devarājā bhavissati;</gatha>
    <gatha type="last">Catutiṃsatikkhattuñca, cakkavattī bhavissati.</gatha>
    <hangnum nr="8"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="9"/>
    <gatha type="1"> ‘‘‘Akkositvāna samaṇe, sīlavante anāsave;</gatha>
    <gatha type="last">Pāpakammavipākena, nāmadheyyaṃ labhissati <note>[bhavissati (ka.)]</note>.</gatha>
    <hangnum nr="10"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Kuṇḍadhānoti nāmena, sāvako so bhavissati’.</gatha>
    <hangnum nr="11"/>
    <gatha type="1"> ‘‘Pavivekamanuyutto, jhāyī jhānarato ahaṃ;</gatha>
    <gatha type="last">Tosayitvāna satthāraṃ, viharāmi anāsavo.</gatha>
    <hangnum nr="12"/>
    <gatha type="1"> ‘‘Sāvakehi <note>[sāvakaggehi (sī.)]</note> parivuto, bhikkhusaṅghapurakkhato;</gatha>
    <gatha type="last">Bhikkhusaṅghe nisīditvā, salākaṃ gāhayī jino.</gatha>
    <hangnum nr="13"/>
    <gatha type="1"> ‘‘Ekaṃsaṃ  cīvaraṃ katvā, vanditvā lokanāyakaṃ;</gatha>
    <gatha type="last">Vadataṃ varassa purato, paṭhamaṃ aggahesahaṃ.</gatha>
    <hangnum nr="14"/>
    <gatha type="1"> ‘‘Tena kammena bhagavā, dasasahassīkampako;</gatha>
    <gatha type="last">Bhikkhusaṅghe nisīditvā, aggaṭṭhāne ṭhapesi maṃ.</gatha>
    <hangnum nr="15"/>
    <gatha type="1"> ‘‘Vīriyaṃ me dhuradhorayhaṃ, yogakkhemādhivāhanaṃ;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="16"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kuṇḍadhāno thero imā gāthāyo abhāsitthāti.</paragraph>
    <centered>Kuṇḍadhānattherassāpadānaṃ paṭhamaṃ.</centered>
    <subhead>2. Sāgatattheraapadānaṃ</subhead>
    <hangnum nr="17"/>
    <gatha type="1"> ‘‘Sobhito  nāma nāmena, ahosiṃ brāhmaṇo tadā;</gatha>
    <gatha type="last">Purakkhato sasissehi, ārāmaṃ agamāsahaṃ.</gatha>
    <hangnum nr="18"/>
    <gatha type="1"> ‘‘Bhagavā tamhi samaye, bhikkhusaṅghapurakkhato;</gatha>
    <gatha type="last">Ārāmadvārā nikkhamma, aṭṭhāsi purisuttamo.</gatha>
    <hangnum nr="19"/>
    <gatha type="1"> ‘‘Tamaddasāsiṃ sambuddhaṃ, dantaṃ dantapurakkhataṃ;</gatha>
    <gatha type="last">Sakaṃ cittaṃ pasādetvā, santhaviṃ lokanāyakaṃ.</gatha>
    <hangnum nr="20"/>
    <gatha type="1"> ‘‘Ye keci pādapā sabbe, mahiyā te virūhare;</gatha>
    <gatha type="last">Buddhimanto  tathā sattā, ruhanti jinasāsane.</gatha>
    <hangnum nr="21"/>
    <gatha type="1"> ‘‘Satthavāhosi sappañño, mahesi bahuke jane;</gatha>
    <gatha type="last">Vipathā uddharitvāna, pathaṃ ācikkhase tuvaṃ.</gatha>
    <hangnum nr="22"/>
    <gatha type="1"> ‘‘Danto  dantaparikiṇṇo <note>[purakkhato (syā.)]</note>, jhāyī jhānaratehi ca;</gatha>
    <gatha type="last">Ātāpī pahitattehi, upasantehi tādibhi.</gatha>
    <hangnum nr="23"/>
    <gatha type="1"> ‘‘Alaṅkato parisāhi, puññañāṇehi sobhati;</gatha>
    <gatha type="last">Pabhā niddhāvate tuyhaṃ, sūriyodayane yathā.</gatha>
    <hangnum nr="24"/>
    <gatha type="1"> ‘‘Pasannacittaṃ  disvāna, mahesī padumuttaro;</gatha>
    <gatha type="last">Bhikkhusaṅghe ṭhito satthā, imā gāthā abhāsatha.</gatha>
    <hangnum nr="25"/>
    <gatha type="1"> ‘‘‘Yo so hāsaṃ janetvāna, mamaṃ kittesi brāhmaṇo;</gatha>
    <gatha type="last">Kappānaṃ satasahassaṃ, devaloke ramissati.</gatha>
    <hangnum nr="26"/>
    <gatha type="1"> ‘‘‘Tusitā hi cavitvāna, sukkamūlena codito;</gatha>
    <gatha type="last">Gotamassa bhagavato, sāsane pabbajissati.</gatha>
    <hangnum nr="27"/>
    <gatha type="1"> ‘‘‘Tena kammena sukatena, arahattaṃ <note>[tuṭṭhahaṭṭhaṃ (syā. ka.)]</note> labhissati;</gatha>
    <gatha type="last">Sāgato nāma nāmena, hessati satthu sāvako’.</gatha>
    <hangnum nr="28"/>
    <gatha type="1"> ‘‘Pabbajitvāna kāyena, pāpakammaṃ vivajjayiṃ;</gatha>
    <gatha type="last">Vacīduccaritaṃ hitvā, ājīvaṃ parisodhayiṃ.</gatha>
    <hangnum nr="29"/>
    <gatha type="1"> ‘‘Evaṃ  viharamānohaṃ, tejodhātūsu kovido;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="30"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sāgato thero imā gāthāyo abhāsitthāti.</paragraph>
    <centered>Sāgatattherassāpadānaṃ dutiyaṃ.</centered>
    <subhead>3. Mahākaccānattheraapadānaṃ</subhead>
    <hangnum nr="31"/>
    <gatha type="1"> ‘‘Padumuttaranāthassa, padumaṃ nāma cetiyaṃ;</gatha>
    <gatha type="last">Silāsanaṃ <note>[sīhāsanaṃ (ka.)]</note> kārayitvā, suvaṇṇenābhilepayiṃ.</gatha>
    <hangnum nr="32"/>
    <gatha type="1"> ‘‘Ratanāmayachattañca, paggayha vāḷabījaniṃ <note>[vāḷabījanī (sī. syā.)]</note>;</gatha>
    <gatha type="last">Buddhassa abhiropesiṃ, lokabandhussa tādino.</gatha>
    <hangnum nr="33"/>
    <gatha type="1"> ‘‘Yāvatā  devatā bhummā <note>[bhūmā (ka.)]</note>, sabbe sannipatuṃ tadā;</gatha>
    <gatha type="last">Ratanāmayachattānaṃ, vipākaṃ kathayissati.</gatha>
    <hangnum nr="34"/>
    <gatha type="1"> ‘‘Tañca sabbaṃ suṇissāma, kathayantassa satthuno;</gatha>
    <gatha type="last">Bhiyyo hāsaṃ janeyyāma, sammāsambuddhasāsane.</gatha>
    <hangnum nr="35"/>
    <gatha type="1"> ‘‘Hemāsane nisīditvā, sayambhū aggapuggalo;</gatha>
    <gatha type="last">Bhikkhusaṅghaparibyūḷho <note>[paribbūḷho (sī.)]</note>, imā gāthā abhāsatha.</gatha>
    <hangnum nr="36"/>
    <gatha type="1"> ‘‘‘Yenidaṃ  āsanaṃ dinnaṃ, sovaṇṇaṃ ratanāmayaṃ;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="37"/>
    <gatha type="1"> ‘‘‘Tiṃsakappāni  devindo, devarajjaṃ karissati;</gatha>
    <gatha type="last">Samantā yojanasataṃ, ābhāyābhibhavissati.</gatha>
    <hangnum nr="38"/>
    <gatha type="1"> ‘‘‘Manussalokamāgantvā, cakkavattī bhavissati;</gatha>
    <gatha type="last">Pabhassaroti nāmena, uggatejo bhavissati.</gatha>
    <hangnum nr="39"/>
    <gatha type="1"> ‘‘‘Divā vā yadi vā rattiṃ, sataraṃsīva uggato;</gatha>
    <gatha type="last">Samantā aṭṭharatanaṃ, ujjotissati khattiyo.</gatha>
    <hangnum nr="40"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="41"/>
    <gatha type="1"> ‘‘‘Tusitā  hi cavitvāna, sukkamūlena codito;</gatha>
    <gatha type="last">Kaccāno nāma nāmena, brahmabandhu bhavissati.</gatha>
    <hangnum nr="42"/>
    <gatha type="1"> ‘‘‘So pacchā pabbajitvāna, arahā hessatināsavo;</gatha>
    <gatha type="last">Gotamo lokapajjoto, aggaṭṭhāne ṭhapessati.</gatha>
    <hangnum nr="43"/>
    <gatha type="1"> ‘‘‘Saṃkhittapucchitaṃ <note>[saṃkhittaṃ pucchitaṃ (syā. ka.)]</note> pañhaṃ, vitthārena kathessati;</gatha>
    <gatha type="last">Kathayanto ca taṃ pañhaṃ, ajjhāsayaṃ <note>[ajjhāsaṃ (sī.), abbhāsaṃ (ka.)]</note> pūrayissati’.</gatha>
    <hangnum nr="44"/>
    <gatha type="1"> ‘‘Aḍḍhe kule abhijāto, brāhmaṇo mantapāragū;</gatha>
    <gatha type="last">Ohāya dhanadhaññāni, pabbajiṃ anagāriyaṃ.</gatha>
    <hangnum nr="45"/>
    <gatha type="1"> ‘‘Saṃkhittenapi pucchante, vitthārena kathemahaṃ;</gatha>
    <gatha type="last">Ajjhāsayaṃ tesaṃ pūremi, tosemi dvipaduttamaṃ.</gatha>
    <hangnum nr="46"/>
    <gatha type="1"> ‘‘Tosito  me mahāvīro, sayambhū aggapuggalo;</gatha>
    <gatha type="last">Bhikkhusaṅghe nisīditvā, etadagge ṭhapesi maṃ.</gatha>
    <hangnum nr="47"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā mahākaccāno thero imā gāthāyo abhāsitthāti.</paragraph>
    <centered>Mahākaccānattherassāpadānaṃ tatiyaṃ.</centered>
    <subhead>4. Kāḷudāyittheraapadānaṃ</subhead>
    <hangnum nr="48"/>
    <gatha type="1"> ‘‘Padumuttarabuddhassa , lokajeṭṭhassa tādino;</gatha>
    <gatha type="last">Addhānaṃ paṭipannassa, carato cārikaṃ tadā.</gatha>
    <hangnum nr="49"/>
    <gatha type="1"> ‘‘Suphullaṃ padumaṃ gayha, uppalaṃ mallikañcahaṃ;</gatha>
    <gatha type="last">Paramannaṃ gahetvāna, adāsiṃ satthuno ahaṃ.</gatha>
    <hangnum nr="50"/>
    <gatha type="1"> ‘‘Paribhuñji mahāvīro, paramannaṃ subhojanaṃ;</gatha>
    <gatha type="last">Tañca pupphaṃ gahetvāna, janassa sampadassayi.</gatha>
    <hangnum nr="51"/>
    <gatha type="1"> ‘‘Iṭṭhaṃ kantaṃ <note>[kantayidaṃ (syā.)]</note>, piyaṃ loke, jalajaṃ pupphamuttamaṃ;</gatha>
    <gatha type="last">Sudukkaraṃ kataṃ tena, yo me pupphaṃ adāsidaṃ.</gatha>
    <hangnum nr="52"/>
    <gatha type="1"> ‘‘Yo  pupphamabhiropesi, paramannañcadāsi me;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="53"/>
    <gatha type="1"> ‘‘‘Dasa aṭṭha cakkhattuṃ <note>[dasa caṭṭhakkhattuṃ (sī.), dasamaṭṭhakkhattuṃ (syā.)]</note> so, devarajjaṃ karissati;</gatha>
    <gatha type="last">Uppalaṃ padumañcāpi, mallikañca taduttari.</gatha>
    <hangnum nr="54"/>
    <gatha type="1"> ‘‘‘Assa  puññavipākena, dibbagandhasamāyutaṃ;</gatha>
    <gatha type="last">Ākāse chadanaṃ katvā, dhārayissati tāvade.</gatha>
    <hangnum nr="55"/>
    <gatha type="1"> ‘‘‘Pañcavīsatikkhattuñca, cakkavattī bhavissati;</gatha>
    <gatha type="last">Pathabyā rajjaṃ pañcasataṃ, vasudhaṃ āvasissati.</gatha>
    <hangnum nr="56"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena <note>[nāmena (sī. syā. ka.)]</note>, satthā loke bhavissati.</gatha>
    <hangnum nr="57"/>
    <gatha type="1"> ‘‘‘Sakakammābhiraddho  so, sukkamūlena codito;</gatha>
    <gatha type="last">Sakyānaṃ nandijanano, ñātibandhu bhavissati.</gatha>
    <hangnum nr="58"/>
    <gatha type="1"> ‘‘‘So pacchā pabbajitvāna, sukkamūlena codito;</gatha>
    <gatha type="last">Sabbāsave pariññāya, nibbāyissatināsavo.</gatha>
    <hangnum nr="59"/>
    <gatha type="1"> ‘‘‘Paṭisambhidamanuppattaṃ, katakiccamanāsavaṃ;</gatha>
    <gatha type="last">Gotamo lokabandhu taṃ <note>[so (sī.)]</note>, etadagge ṭhapessati.</gatha>
    <hangnum nr="60"/>
    <gatha type="1"> ‘‘‘Padhānapahitatto so, upasanto nirūpadhi;</gatha>
    <gatha type="last">Udāyī nāma nāmena, hessati satthu sāvako’.</gatha>
    <hangnum nr="61"/>
    <gatha type="1"> ‘‘Rāgo  doso ca moho ca, māno makkho ca dhaṃsito;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="62"/>
    <gatha type="1"> ‘‘Tosayiñcāpi sambuddhaṃ, ātāpī nipako ahaṃ;</gatha>
    <gatha type="last">Pasādito <note>[pamodito (sī.)]</note> ca sambuddho, etadagge ṭhapesi maṃ.</gatha>
    <hangnum nr="63"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ  sudaṃ āyasmā kāḷudāyī thero imā gāthāyo abhāsitthāti;</gatha>
    <centered>Kāḷudāyītherassāpadānaṃ catutthaṃ.</centered>
    <subhead>5. Mogharājattheraapadānaṃ</subhead>
    <hangnum nr="64"/>
    <gatha type="1"> ‘‘Atthadassī  tu bhagavā, sayambhū aparājito;</gatha>
    <gatha type="last">Bhikkhusaṅghaparibyūḷho, rathiyaṃ paṭipajjatha.</gatha>
    <hangnum nr="65"/>
    <gatha type="1"> ‘‘Sissehi samparivuto, gharamhā abhinikkhamiṃ;</gatha>
    <gatha type="last">Nikkhamitvānahaṃ tattha, addasaṃ lokanāyakaṃ.</gatha>
    <hangnum nr="66"/>
    <gatha type="1"> ‘‘Abhivādiya sambuddhaṃ, sire katvāna añjaliṃ;</gatha>
    <gatha type="last">Sakaṃ cittaṃ pasādetvā, santhaviṃ lokanāyakaṃ.</gatha>
    <hangnum nr="67"/>
    <gatha type="1"> ‘‘Yāvatā rūpino sattā, arūpī vā asaññino;</gatha>
    <gatha type="last">Sabbe te tava ñāṇamhi, anto honti samogadhā.</gatha>
    <hangnum nr="68"/>
    <gatha type="1"> ‘‘Sukhumacchikajālena , udakaṃ yo parikkhipe;</gatha>
    <gatha type="last">Ye keci udake pāṇā, antojāle bhavanti te.</gatha>
    <hangnum nr="69"/>
    <gatha type="1"> ‘‘Yesañca cetanā atthi, rūpino ca arūpino;</gatha>
    <gatha type="last">Sabbe te tava ñāṇamhi, anto honti samogadhā.</gatha>
    <hangnum nr="70"/>
    <gatha type="1"> ‘‘Samuddharasimaṃ lokaṃ, andhakārasamākulaṃ;</gatha>
    <gatha type="last">Tava dhammaṃ suṇitvāna, kaṅkhāsotaṃ taranti te.</gatha>
    <hangnum nr="71"/>
    <gatha type="1"> ‘‘Avijjānivute loke, andhakārena otthaṭe;</gatha>
    <gatha type="last">Tava  ñāṇamhi jotante, andhakārā padhaṃsitā.</gatha>
    <hangnum nr="72"/>
    <gatha type="1"> ‘‘Tuvaṃ cakkhūsi sabbesaṃ, mahātamapanūdano;</gatha>
    <gatha type="last">Tava dhammaṃ suṇitvāna, nibbāyati bahujjano.</gatha>
    <hangnum nr="73"/>
    <gatha type="1"> ‘‘Puṭakaṃ  pūrayitvāna <note>[pīṭharaṃ (sī.), putaraṃ (syā.)]</note>, madhukhuddamaneḷakaṃ;</gatha>
    <gatha type="last">Ubho hatthehi paggayha, upanesiṃ mahesino.</gatha>
    <hangnum nr="74"/>
    <gatha type="1"> ‘‘Paṭiggaṇhi mahāvīro, sahatthena mahā isī;</gatha>
    <gatha type="last">Bhuñjitvā tañca sabbaññū, vehāsaṃ nabhamuggami.</gatha>
    <hangnum nr="75"/>
    <gatha type="1"> ‘‘Antalikkhe ṭhito satthā, atthadassī narāsabho;</gatha>
    <gatha type="last">Mama cittaṃ pasādento, imā gāthā abhāsatha.</gatha>
    <hangnum nr="76"/>
    <gatha type="1"> ‘‘‘Yenidaṃ thavitaṃ ñāṇaṃ, buddhaseṭṭho ca thomito;</gatha>
    <gatha type="last">Tena cittappasādena, duggatiṃ so na gacchati.</gatha>
    <hangnum nr="77"/>
    <gatha type="1"> ‘‘‘Catuddasañcakkhattuṃ <note>[catusaṭṭhiñca (syā.)]</note> so, devarajjaṃ karissati;</gatha>
    <gatha type="last">Pathabyā rajjaṃ aṭṭhasataṃ, vasudhaṃ āvasissati.</gatha>
    <hangnum nr="78"/>
    <gatha type="1"> ‘‘‘Pañceva  satakkhattuñca <note>[atha pañcasatakkhattuṃ (sī.)]</note>, cakkavattī bhavissati;</gatha>
    <gatha type="last">Padesarajjaṃ asaṅkheyyaṃ, mahiyā kārayissati.</gatha>
    <hangnum nr="79"/>
    <gatha type="1"> ‘‘‘Ajjhāyako mantadharo, tiṇṇaṃ vedāna pāragū;</gatha>
    <gatha type="last">Gotamassa bhagavato, sāsane pabbajissati.</gatha>
    <hangnum nr="80"/>
    <gatha type="1"> ‘‘‘Gambhīraṃ nipuṇaṃ atthaṃ, ñāṇena vicinissati;</gatha>
    <gatha type="last">Mogharājāti nāmena, hessati satthu sāvako.</gatha>
    <hangnum nr="81"/>
    <gatha type="1"> ‘‘‘Tīhi  vijjāhi sampannaṃ, katakiccamanāsavaṃ;</gatha>
    <gatha type="last">Gotamo  satthavāhaggo, etadagge ṭhapessati’.</gatha>
    <hangnum nr="82"/>
    <gatha type="1"> ‘‘Hitvā mānusakaṃ yogaṃ, chetvāna bhavabandhanaṃ;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="83"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ  sudaṃ āyasmā mogharājo thero imā gāthāyo abhāsitthāti;</gatha>
    <centered>Mogharājattherassāpadānaṃ pañcamaṃ.</centered>
    <subhead>6. Adhimuttattheraapadānaṃ</subhead>
    <hangnum nr="84"/>
    <gatha type="1"> ‘‘Nibbute lokanāthamhi, atthadassīnaruttame;</gatha>
    <gatha type="last">Upaṭṭhahiṃ bhikkhusaṅghaṃ, vippasannena cetasā.</gatha>
    <hangnum nr="85"/>
    <gatha type="1"> ‘‘Nimantetvā  bhikkhusaṅghaṃ <note>[saṃgharatanaṃ (sī. syā.)]</note>, ujubhūtaṃ samāhitaṃ;</gatha>
    <gatha type="last">Ucchunā maṇḍapaṃ katvā, bhojesiṃ saṅghamuttamaṃ.</gatha>
    <hangnum nr="86"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Sabbe satte abhibhomi <note>[atibhomi (sī. ka.)]</note>, puññakammassidaṃ phalaṃ.</gatha>
    <hangnum nr="87"/>
    <gatha type="1"> ‘‘Aṭṭhārase kappasate, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, ucchudānassidaṃ phalaṃ.</gatha>
    <hangnum nr="88"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā adhimutto thero imā gāthāyo abhāsitthāti;</gatha>
    <centered>Adhimuttattherassāpadānaṃ chaṭṭhaṃ.</centered>
    <subhead>7. Lasuṇadāyakattheraapadānaṃ</subhead>
    <hangnum nr="89"/>
    <gatha type="1"> ‘‘Himavantassāvidūre , tāpaso āsahaṃ tadā;</gatha>
    <gatha type="last">Lasuṇaṃ upajīvāmi, lasuṇaṃ mayhabhojanaṃ.</gatha>
    <hangnum nr="90"/>
    <gatha type="1"> ‘‘Khāriyo  pūrayitvāna, saṅghārāmamagacchahaṃ;</gatha>
    <gatha type="last">Haṭṭho haṭṭhena cittena, saṅghassa lasuṇaṃ adaṃ.</gatha>
    <hangnum nr="91"/>
    <gatha type="1"> ‘‘Vipassissa naraggassa, sāsane niratassahaṃ;</gatha>
    <gatha type="last">Saṅghassa lasuṇaṃ datvā, kappaṃ saggamhi modahaṃ.</gatha>
    <hangnum nr="92"/>
    <gatha type="1"> ‘‘Ekanavutito kappe, lasuṇaṃ yamadaṃ tadā;</gatha>
    <gatha type="last">Duggatiṃ nābhijānāmi, lasuṇassa idaṃ phalaṃ.</gatha>
    <hangnum nr="93"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā lasuṇadāyako thero imā gāthāyo abhāsitthāti;</gatha>
    <centered>Lasuṇadāyakattherassāpadānaṃ sattamaṃ.</centered>
    <subhead>8. Āyāgadāyakattheraapadānaṃ</subhead>
    <hangnum nr="94"/>
    <gatha type="1"> ‘‘Nibbute  lokanāthamhi, sikhimhi vadataṃ vare;</gatha>
    <gatha type="last">Haṭṭho haṭṭhena cittena, avandiṃ thūpamuttamaṃ.</gatha>
    <hangnum nr="95"/>
    <gatha type="1"> ‘‘Vaḍḍhakīhi  kathāpetvā, mūlaṃ datvānahaṃ tadā;</gatha>
    <gatha type="last">Haṭṭho haṭṭhena cittena, āyāgaṃ kārapesahaṃ.</gatha>
    <hangnum nr="96"/>
    <gatha type="1"> ‘‘Aṭṭha kappāni devesu, abbokiṇṇaṃ <note>[abbocchinnaṃ (sī.)]</note> vasiṃ ahaṃ;</gatha>
    <gatha type="last">Avasesesu kappesu, vokiṇṇaṃ saṃsariṃ ahaṃ.</gatha>
    <hangnum nr="97"/>
    <gatha type="1"> ‘‘Kāye visaṃ na kamati, satthāni na ca hanti me;</gatha>
    <gatha type="last">Udakehaṃ na miyyāmi, āyāgassa idaṃ phalaṃ.</gatha>
    <hangnum nr="98"/>
    <gatha type="1"> ‘‘Yadicchāmi ahaṃ vassaṃ, mahāmegho pavassati;</gatha>
    <gatha type="last">Devāpi me vasaṃ enti, puññakammassidaṃ phalaṃ.</gatha>
    <hangnum nr="99"/>
    <gatha type="1"> ‘‘Sattaratanasampanno, tisakkhattuṃ ahosahaṃ;</gatha>
    <gatha type="last">Na maṃ kecāvajānanti, puññakammassidaṃ phalaṃ.</gatha>
    <hangnum nr="100"/>
    <gatha type="1"> ‘‘Ekattiṃse  ito kappe, āyāgaṃ yamakārayiṃ;</gatha>
    <gatha type="last">Duggatiṃ nābhijānāmi, āyāgassa idaṃ phalaṃ.</gatha>
    <hangnum nr="101"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā āyāgadāyako thero imā gāthāyo abhāsitthāti.</paragraph>
    <centered>Āyāgadāyakattherassāpadānaṃ aṭṭhamaṃ.</centered>
    <subhead>9. Dhammacakkikattheraapadānaṃ</subhead>
    <hangnum nr="102"/>
    <gatha type="1"> ‘‘Siddhatthassa  bhagavato, sīhāsanassa sammukhā;</gatha>
    <gatha type="last">Dhammacakkaṃ me ṭhapitaṃ, sukataṃ viññuvaṇṇitaṃ.</gatha>
    <hangnum nr="103"/>
    <gatha type="1"> ‘‘Cāruvaṇṇova sobhāmi, sayoggabalavāhano;</gatha>
    <gatha type="last">Parivārenti maṃ niccaṃ, anuyantā bahujjanā.</gatha>
    <hangnum nr="104"/>
    <gatha type="1"> ‘‘Saṭṭhitūriyasahassehi, paricāremahaṃ sadā;</gatha>
    <gatha type="last">Parivārena sobhāmi, puññakammassidaṃ phalaṃ.</gatha>
    <hangnum nr="105"/>
    <gatha type="1"> ‘‘Catunnavutito kappe, yaṃ cakkaṃ ṭhapayiṃ ahaṃ;</gatha>
    <gatha type="last">Duggatiṃ nābhijānāmi, dhammacakkassidaṃ phalaṃ.</gatha>
    <hangnum nr="106"/>
    <gatha type="1"> ‘‘Ito ekādase kappe, aṭṭhāsiṃsu janādhipā;</gatha>
    <gatha type="last">Sahassarājanāmena, cakkavattī mahabbalā.</gatha>
    <hangnum nr="107"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā dhammacakkiko thero imā gāthāyo abhāsitthāti.</paragraph>
    <centered>Dhammacakkikattherassāpadānaṃ navamaṃ.</centered>
    <subhead>10. Kapparukkhiyattheraapadānaṃ</subhead>
    <hangnum nr="108"/>
    <gatha type="1"> ‘‘Siddhatthassa bhagavato, thūpaseṭṭhassa sammukhā;</gatha>
    <gatha type="last">Vicittadusse lagetvā <note>[laggetvā (sī. syā.)]</note>, kapparukkhaṃ ṭhapesahaṃ.</gatha>
    <hangnum nr="109"/>
    <gatha type="1"> ‘‘Yaṃ  yaṃ yonupapajjāmi, devattaṃ atha mānusaṃ;</gatha>
    <gatha type="last">Sobhayanto mama dvāraṃ, kapparukkho patiṭṭhati.</gatha>
    <hangnum nr="110"/>
    <gatha type="1"> ‘‘Ahañca  parisā ceva, ye keci mama vassitā <note>[nissitā (sī.)]</note>;</gatha>
    <gatha type="last">Tamhā dussaṃ gahetvāna, nivāsema mayaṃ sadā <note>[tadā (syā.)]</note>.</gatha>
    <hangnum nr="111"/>
    <gatha type="1"> ‘‘Catunnavutito kappe, yaṃ rukkhaṃ ṭhapayiṃ ahaṃ;</gatha>
    <gatha type="last">Duggatiṃ nābhijānāmi, kapparukkhassidaṃ phalaṃ.</gatha>
    <hangnum nr="112"/>
    <gatha type="1"> ‘‘Ito ca sattame kappe, suceḷā aṭṭha khattiyā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="113"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kapparukkhiyo thero imā gāthāyo abhāsitthāti.</paragraph>
    <centered>Kapparukkhiyattherassāpadānaṃ dasamaṃ.</centered>
    <centered>Kuṇḍadhānavaggo catuttho.</centered>
    <paragraph>Tassuddānaṃ –</paragraph>
    <gatha type="1">Kuṇḍasāgatakaccānā, udāyī mogharājako;</gatha>
    <gatha type="2">Adhimutto lasuṇado, āyāgī dhammacakkiko;</gatha>
    <gatha type="last">Kapparukkhī ca dasamo, gāthā dvayadasasataṃ <note>[gāthāyo dvādasasataṃ (sī.)]</note>.</gatha>
  </text>
</tree>
