<?xml version='1.0' encoding='UTF-8'?>
<tree text="42. Bhadd&#x101;livaggo" target="text">
  <text>
    <subhead>1. Bhaddālittheraapadānaṃ</subhead>
    <hangnum nr="1"/>
    <gatha type="1"> ‘‘Sumedho  nāma sambuddho, aggo kāruṇiko muni;</gatha>
    <gatha type="last">Vivekakāmo lokaggo, himavantamupāgami.</gatha>
    <hangnum nr="2"/>
    <gatha type="1"> ‘‘Ajjhogāhetvā himavaṃ, sumedho lokanāyako;</gatha>
    <gatha type="last">Pallaṅkaṃ ābhujitvāna, nisīdi purisuttamo.</gatha>
    <hangnum nr="3"/>
    <gatha type="1"> ‘‘Samādhiṃ so samāpanno, sumedho lokanāyako;</gatha>
    <gatha type="last">Sattarattindivaṃ buddho, nisīdi purisuttamo.</gatha>
    <hangnum nr="4"/>
    <gatha type="1"> ‘‘Khāribhāraṃ <note>[khārikājaṃ (sī.)]</note> gahetvāna, vanamajjhogahiṃ ahaṃ;</gatha>
    <gatha type="last">Tatthaddasāsiṃ sambuddhaṃ, oghatiṇṇamanāsavaṃ.</gatha>
    <hangnum nr="5"/>
    <gatha type="1"> ‘‘Sammajjaniṃ gahetvāna, sammajjitvāna assamaṃ;</gatha>
    <gatha type="last">Catudaṇḍe ṭhapetvāna, akāsiṃ maṇḍapaṃ tadā.</gatha>
    <hangnum nr="6"/>
    <gatha type="1"> ‘‘Sālapupphaṃ  āharitvā, maṇḍapaṃ chādayiṃ ahaṃ;</gatha>
    <gatha type="last">Pasannacitto sumano, abhivandiṃ tathāgataṃ.</gatha>
    <hangnum nr="7"/>
    <gatha type="1"> ‘‘Yaṃ  vadanti sumedhoti, bhūripaññaṃ sumedhasaṃ;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="8"/>
    <gatha type="1"> ‘‘‘Buddhassa giramaññāya, sabbe devā samāgamuṃ;</gatha>
    <gatha type="last">Asaṃsayaṃ buddhaseṭṭho, dhammaṃ deseti cakkhumā.</gatha>
    <hangnum nr="9"/>
    <gatha type="1"> ‘‘‘Sumedho nāma sambuddho, āhutīnaṃ paṭiggaho;</gatha>
    <gatha type="last">Devasaṅghe nisīditvā, imā gāthā abhāsatha.</gatha>
    <hangnum nr="10"/>
    <gatha type="1"> ‘‘‘Yo me sattāhaṃ maṇḍapaṃ, dhārayī sālachāditaṃ;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="11"/>
    <gatha type="1"> ‘‘‘Devabhūto manusso vā, hemavaṇṇo bhavissati;</gatha>
    <gatha type="last">Pahūtabhogo hutvāna, kāmabhogī bhavissati.</gatha>
    <hangnum nr="12"/>
    <gatha type="1"> ‘‘‘Saṭṭhi  nāgasahassāni, sabbālaṅkārabhūsitā;</gatha>
    <gatha type="last">Suvaṇṇakacchā mātaṅgā, hemakappanavāsasā.</gatha>
    <hangnum nr="13"/>
    <gatha type="1"> ‘‘‘Ārūḷhā gāmaṇīyehi, tomaraṅkusapāṇibhi;</gatha>
    <gatha type="last">Sāyaṃ pāto <note>[sāyapāto (pī.)]</note> upaṭṭhānaṃ, āgamissantimaṃ naraṃ;</gatha>
    <gatha type="last">Tehi nāgehi parivuto, ramissati ayaṃ naro.</gatha>
    <hangnum nr="14"/>
    <gatha type="1"> ‘‘‘Saṭṭhi assasahassāni, sabbālaṅkārabhūsitā;</gatha>
    <gatha type="last">Ājānīyāva jātiyā, sindhavā sīghavāhino.</gatha>
    <hangnum nr="15"/>
    <gatha type="1"> ‘‘‘Ārūḷhā gāmaṇīyehi, illiyācāpadhāribhi;</gatha>
    <gatha type="last">Parivāressantimaṃ niccaṃ, buddhapūjāyidaṃ phalaṃ.</gatha>
    <hangnum nr="16"/>
    <gatha type="1"> ‘‘‘Saṭṭhi rathasahassāni, sabbālaṅkārabhūsitā;</gatha>
    <gatha type="last">Dīpā  athopi veyagghā, sannaddhā ussitaddhajā.</gatha>
    <hangnum nr="17"/>
    <gatha type="1"> ‘‘‘Ārūḷhā gāmaṇīyehi, cāpahatthehi vammibhi;</gatha>
    <gatha type="last">Parivāressantimaṃ niccaṃ, buddhapūjāyidaṃ phalaṃ.</gatha>
    <hangnum nr="18"/>
    <gatha type="1"> ‘‘‘Saṭṭhi gāmasahassāni, paripuṇṇāni sabbaso;</gatha>
    <gatha type="2">Pahūtadhanadhaññāni, susamiddhāni sabbaso;</gatha>
    <gatha type="last">Sadā pātubhavissanti, buddhapūjāyidaṃ phalaṃ.</gatha>
    <hangnum nr="19"/>
    <gatha type="1"> ‘‘‘Hatthī assā rathā pattī, senā ca caturaṅginī;</gatha>
    <gatha type="last">Parivāressantimaṃ niccaṃ, buddhapūjāyidaṃ phalaṃ.</gatha>
    <hangnum nr="20"/>
    <gatha type="1"> ‘‘‘Aṭṭhārase kappasate, devaloke ramissati;</gatha>
    <gatha type="last">Sahassakkhattuṃ rājā ca, cakkavattī bhavissati.</gatha>
    <hangnum nr="21"/>
    <gatha type="1"> ‘‘‘Satānaṃ  tīṇikkhattuñca, devarajjaṃ karissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="22"/>
    <gatha type="1"> ‘‘‘Tiṃsakappasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="23"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Sabbāsave pariññāya, viharissatināsavo’.</gatha>
    <hangnum nr="24"/>
    <gatha type="1"> ‘‘Tiṃsakappasahassamhi , addasaṃ lokanāyakaṃ;</gatha>
    <gatha type="last">Etthantaramupādāya, gavesiṃ amataṃ padaṃ.</gatha>
    <hangnum nr="25"/>
    <gatha type="1"> ‘‘Lābhā  mayhaṃ suladdhaṃ me, yamahaññāsi sāsanaṃ;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="26"/>
    <gatha type="1"> ‘‘Namo  te purisājañña, namo te purisuttama;</gatha>
    <gatha type="last">Tava ñāṇaṃ pakittetvā, pattomhi acalaṃ padaṃ.</gatha>
    <hangnum nr="27"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Sabbattha sukhito homi, phalaṃ me ñāṇakittane.</gatha>
    <hangnum nr="28"/>
    <gatha type="1"> ‘‘Idaṃ pacchimakaṃ mayhaṃ, carimo vattate bhavo;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="29"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="30"/>
    <gatha type="1"> ‘‘Svāgataṃ vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="31"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā bhaddālitthero imā gāthāyo abhāsitthāti.</paragraph>
    <centered>Bhaddālittherassāpadānaṃ paṭhamaṃ.</centered>
    <subhead>2. Ekachattiyattheraapadānaṃ</subhead>
    <hangnum nr="32"/>
    <gatha type="1"> ‘‘Candabhāgānadītīre, assamo sukato mama;</gatha>
    <gatha type="last">Susuddhapulinākiṇṇo, pannasālā sumāpitā.</gatha>
    <hangnum nr="33"/>
    <gatha type="1"> ‘‘Uttānakūlā nadikā, supatitthā manoramā;</gatha>
    <gatha type="last">Macchakacchapasampannā <note>[… sañchannā (ka.)]</note>, susumāranisevitā.</gatha>
    <hangnum nr="34"/>
    <gatha type="1"> ‘‘Acchā  dīpī ca mayūrā, karavīkā ca sāḷikā;</gatha>
    <gatha type="last">Kūjanti sabbadā ete, sobhayantā mamassamaṃ.</gatha>
    <hangnum nr="35"/>
    <gatha type="1"> ‘‘Kokilā mañjubhāṇī ca, haṃsā ca madhurassarā;</gatha>
    <gatha type="last">Abhikūjanti te tattha, sobhayantā mamassamaṃ.</gatha>
    <hangnum nr="36"/>
    <gatha type="1"> ‘‘Sīhā byagghā varāhā ca, accha <note>[vaka (sī. pī.), bakā (syā.), vakā (ka.)]</note> kokataracchakā;</gatha>
    <gatha type="last">Giriduggamhi nādenti, sobhayantā mamassamaṃ.</gatha>
    <hangnum nr="37"/>
    <gatha type="1"> ‘‘Eṇīmigā  ca sarabhā, bheraṇḍā sūkarā bahū;</gatha>
    <gatha type="last">Giriduggamhi nādenti, sobhayantā mamassamaṃ.</gatha>
    <hangnum nr="38"/>
    <gatha type="1"> ‘‘Uddālakā campakā ca, pāṭalī sinduvārakā;</gatha>
    <gatha type="last">Atimuttā asokā ca, sobhayanti mamassamaṃ <note>[pupphanti mama assame (sī. pī.)]</note>.</gatha>
    <hangnum nr="39"/>
    <gatha type="1"> ‘‘Aṅkolā yūthikā ceva, sattalī bimbijālikā;</gatha>
    <gatha type="last">Kaṇikārā ca pupphanti, sobhayantā mamassamaṃ <note>[kaṇikākaṇikārā ca, pupphanti mama assame (sī. syā. pī.)]</note>.</gatha>
    <hangnum nr="40"/>
    <gatha type="1"> ‘‘Nāgā sālā ca saḷalā, puṇḍarīkettha pupphitā;</gatha>
    <gatha type="last">Dibbagandhaṃ sampavantā, sobhayanti mamassamaṃ.</gatha>
    <hangnum nr="41"/>
    <gatha type="1"> ‘‘Ajjunā asanā cettha, mahānāmā ca pupphitā;</gatha>
    <gatha type="last">Sālā ca kaṅgupupphā ca, sobhayanti mamassamaṃ.</gatha>
    <hangnum nr="42"/>
    <gatha type="1"> ‘‘Ambā jambū ca tilakā, nimbā ca sālakalyāṇī;</gatha>
    <gatha type="last">Dibbagandhaṃ sampavantā, sobhayanti mamassamaṃ.</gatha>
    <hangnum nr="43"/>
    <gatha type="1"> ‘‘Asokā ca kapiṭṭhā ca, girimālettha <note>[bhaginimālettha (sī. pī.), bhaginimālā ca (syā.)]</note> pupphitā;</gatha>
    <gatha type="last">Dibbagandhaṃ sampavantā, sobhayanti mamassamaṃ.</gatha>
    <hangnum nr="44"/>
    <gatha type="1"> ‘‘Kadambā  kadalī ceva, isimuggā ca ropitā;</gatha>
    <gatha type="last">Dhuvaṃ phalāni dhārenti, sobhayantā mamassamaṃ.</gatha>
    <hangnum nr="45"/>
    <gatha type="1"> ‘‘Harītakā āmalakā, ambajambuvibhītakā;</gatha>
    <gatha type="last">Kolā bhallātakā billā, phalino mama assame.</gatha>
    <hangnum nr="46"/>
    <gatha type="1"> ‘‘Avidūre  pokkharaṇī, supatitthā manoramā;</gatha>
    <gatha type="last">Mandālakehi sañchannā, padumuppalakehi ca.</gatha>
    <hangnum nr="47"/>
    <gatha type="1"> ‘‘Gabbhaṃ gaṇhanti padumā, aññe pupphanti kesarī;</gatha>
    <gatha type="last">Opattakaṇṇikā ceva, pupphanti mama assame.</gatha>
    <hangnum nr="48"/>
    <gatha type="1"> ‘‘Pāṭhīnā pāvusā macchā, balajā muñjarohitā;</gatha>
    <gatha type="last">Acchodakamhi vicaraṃ, sobhayanti mamassamaṃ.</gatha>
    <hangnum nr="49"/>
    <gatha type="1"> ‘‘Nayitā ambagandhī ca, anukūle ca ketakā;</gatha>
    <gatha type="last">Dibbagandhaṃ sampavantā, sobhayanti mamassamaṃ.</gatha>
    <hangnum nr="50"/>
    <gatha type="1"> ‘‘Madhu bhisamhā savati, khīrasappi muḷālibhi;</gatha>
    <gatha type="last">Dibbagandhaṃ sampavantā, sobhayanti mamassamaṃ.</gatha>
    <hangnum nr="51"/>
    <gatha type="1"> ‘‘Pulinā  sobhanā tattha, ākiṇṇā jalasevitā;</gatha>
    <gatha type="last">Opupphā pupphitā senti, sobhayantā mamassamaṃ.</gatha>
    <hangnum nr="52"/>
    <gatha type="1"> ‘‘Jaṭābhārena  bharitā, ajinuttaravāsanā;</gatha>
    <gatha type="last">Vākacīradharā sabbe, sobhayanti mamassamaṃ.</gatha>
    <hangnum nr="53"/>
    <gatha type="1"> ‘‘Yugamattamapekkhantā, nipakā santavuttino;</gatha>
    <gatha type="last">Kāmabhoge anapekkhā, vasanti mama assame.</gatha>
    <hangnum nr="54"/>
    <gatha type="1"> ‘‘Parūḷhakacchanakhalomā , paṅkadantā rajassirā;</gatha>
    <gatha type="last">Rajojalladharā sabbe, vasanti mama assame.</gatha>
    <hangnum nr="55"/>
    <gatha type="1"> ‘‘Abhiññāpāramippattā, antalikkhacarā ca te;</gatha>
    <gatha type="last">Uggacchantā nabhaṃ ete, sobhayanti mamassamaṃ.</gatha>
    <hangnum nr="56"/>
    <gatha type="1"> ‘‘Tehi sissehi parivuto, vasāmi vipine tadā;</gatha>
    <gatha type="last">Rattindivaṃ na jānāmi, sadā jhānasamappito.</gatha>
    <hangnum nr="57"/>
    <gatha type="1"> ‘‘Bhagavā tamhi samaye, atthadassī mahāmuni;</gatha>
    <gatha type="last">Tamandhakāraṃ nāsento, uppajji lokanāyako.</gatha>
    <hangnum nr="58"/>
    <gatha type="1"> ‘‘Atha aññataro sisso, āgacchi mama santikaṃ;</gatha>
    <gatha type="last">Mante ajjhetukāmo so, chaḷaṅgaṃ nāma lakkhaṇaṃ.</gatha>
    <hangnum nr="59"/>
    <gatha type="1"> ‘‘Buddho  loke samuppanno, atthadassī mahāmuni;</gatha>
    <gatha type="last">Catusaccaṃ pakāsento, deseti amataṃ padaṃ.</gatha>
    <hangnum nr="60"/>
    <gatha type="1"> ‘‘Tuṭṭhahaṭṭho pamudito, dhammantaragatāsayo;</gatha>
    <gatha type="last">Assamā abhinikkhamma, idaṃ vacanamabraviṃ.</gatha>
    <hangnum nr="61"/>
    <gatha type="1"> ‘‘‘Buddho loke samuppanno, dvattiṃsavaralakkhaṇo;</gatha>
    <gatha type="last">Etha sabbe gamissāma, sammāsambuddhasantikaṃ’.</gatha>
    <hangnum nr="62"/>
    <gatha type="1"> ‘‘Ovādapaṭikarā te, sadhamme pāramiṃ gatā;</gatha>
    <gatha type="last">Sādhūti sampaṭicchiṃsu, uttamatthagavesakā.</gatha>
    <hangnum nr="63"/>
    <gatha type="1"> ‘‘Jaṭābhārabharitā te <note>[jaṭābhārena bharitā (ka.)]</note>, ajinuttaravāsanā;</gatha>
    <gatha type="last">Uttamatthaṃ gavesantā, nikkhamiṃsu vanā tadā.</gatha>
    <hangnum nr="64"/>
    <gatha type="1"> ‘‘Bhagavā  tamhi samaye, atthadassī mahāyaso;</gatha>
    <gatha type="last">Catusaccaṃ pakāsento, deseti amataṃ padaṃ.</gatha>
    <hangnum nr="65"/>
    <gatha type="1"> ‘‘Setacchattaṃ  gahetvāna, buddhaseṭṭhassa dhārayiṃ;</gatha>
    <gatha type="last">Ekāhaṃ dhārayitvāna, buddhaseṭṭhaṃ avandahaṃ.</gatha>
    <hangnum nr="66"/>
    <gatha type="1"> ‘‘Atthadassī tu bhagavā, lokajeṭṭho narāsabho;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="67"/>
    <gatha type="1"> ‘‘‘Yo me chattaṃ adhāresi, pasanno sehi pāṇibhi;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="68"/>
    <gatha type="1"> ‘‘‘Imassa jāyamānassa, devatte atha mānuse;</gatha>
    <gatha type="last">Dhāressati sadā chattaṃ, chattadānassidaṃ phalaṃ.</gatha>
    <hangnum nr="69"/>
    <gatha type="1"> ‘‘‘Sattasattatikappāni , devaloke ramissati;</gatha>
    <gatha type="last">Sahassakkhattuṃ rājā ca, cakkavattī bhavissati.</gatha>
    <hangnum nr="70"/>
    <gatha type="1"> ‘‘‘Sattasattatikkhattuñca, devarajjaṃ karissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="71"/>
    <gatha type="1"> ‘‘‘Aṭṭhārase kappasate, gotamo sakyapuṅgavo;</gatha>
    <gatha type="last">Tamandhakāraṃ nāsento, uppajjissati cakkhumā.</gatha>
    <hangnum nr="72"/>
    <gatha type="1"> ‘‘‘Tassa  dhammesu dāyādo, oraso dhammanimmito;</gatha>
    <gatha type="last">Sabbāsave pariññāya, viharissatināsavo’.</gatha>
    <hangnum nr="73"/>
    <gatha type="1"> ‘‘Yato ahaṃ kammamakaṃ, chattaṃ buddhassa dhārayaṃ;</gatha>
    <gatha type="last">Etthantare na jānāmi, setacchattaṃ adhāritaṃ.</gatha>
    <hangnum nr="74"/>
    <gatha type="1"> ‘‘Idaṃ  pacchimakaṃ mayhaṃ, carimo vattate bhavo;</gatha>
    <gatha type="last">Chattadhāraṇamajjāpi, vattate niccakālikaṃ.</gatha>
    <hangnum nr="75"/>
    <gatha type="1"> ‘‘Aho me sukataṃ kammaṃ, atthadassissa tādino;</gatha>
    <gatha type="last">Sabbāsavā parikkhīṇā, natthi dāni punabbhavo.</gatha>
    <hangnum nr="76"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="77"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="78"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā ekachattiyo thero imā gāthāyo abhāsitthāti;</gatha>
    <centered>Ekachattiyattherassāpadānaṃ dutiyaṃ.</centered>
    <subhead>3. Tiṇasūlakachādaniyattheraapadānaṃ</subhead>
    <hangnum nr="79"/>
    <gatha type="1"> ‘‘Jātiṃ  jarañca maraṇaṃ, paccavekkhiṃ ahaṃ tadā;</gatha>
    <gatha type="last">Ekako abhinikkhamma, pabbajiṃ anagāriyaṃ.</gatha>
    <hangnum nr="80"/>
    <gatha type="1"> ‘‘Caramānonupubbena, gaṅgātīraṃ upāgamiṃ;</gatha>
    <gatha type="last">Tatthaddasāsiṃ pathaviṃ, gaṅgātīre samunnataṃ.</gatha>
    <hangnum nr="81"/>
    <gatha type="1"> ‘‘Assamaṃ tattha māpetvā, vasāmi assame ahaṃ;</gatha>
    <gatha type="last">Sukato caṅkamo mayhaṃ, nānādijagaṇāyuto.</gatha>
    <hangnum nr="82"/>
    <gatha type="1"> ‘‘Mamupenti ca vissatthā, kūjanti ca manoharaṃ;</gatha>
    <gatha type="last">Ramamāno saha tehi, vasāmi assame ahaṃ.</gatha>
    <hangnum nr="83"/>
    <gatha type="1"> ‘‘Mama  assamasāmantā, migarājā catukkamo;</gatha>
    <gatha type="last">Āsayā abhinikkhamma, gajji so asanī viya.</gatha>
    <hangnum nr="84"/>
    <gatha type="1"> ‘‘Nadite  migarāje ca, hāso me udapajjatha;</gatha>
    <gatha type="last">Migarājaṃ gavesanto, addasaṃ lokanāyakaṃ.</gatha>
    <hangnum nr="85"/>
    <gatha type="1"> ‘‘Disvānāhaṃ devadevaṃ, tissaṃ lokagganāyakaṃ;</gatha>
    <gatha type="last">Haṭṭho haṭṭhena cittena, pūjayiṃ nāgakesaraṃ.</gatha>
    <hangnum nr="86"/>
    <gatha type="1"> ‘‘Uggacchantaṃva sūriyaṃ, sālarājaṃva pupphitaṃ;</gatha>
    <gatha type="last">Osadhiṃva virocantaṃ, santhaviṃ lokanāyakaṃ.</gatha>
    <hangnum nr="87"/>
    <gatha type="1"> ‘‘‘Tava ñāṇena sabbaññu, mocesimaṃ sadevakaṃ;</gatha>
    <gatha type="last">Tavaṃ ārādhayitvāna, jātiyā parimuccare.</gatha>
    <hangnum nr="88"/>
    <gatha type="1"> ‘‘‘Adassanena sabbaññu, buddhānaṃ sabbadassinaṃ;</gatha>
    <gatha type="last">Patantivīcinirayaṃ, rāgadosehi ophuṭā <note>[otthaṭā (syā.)]</note>.</gatha>
    <hangnum nr="89"/>
    <gatha type="1"> ‘‘‘Tava dassanamāgamma, sabbaññu lokanāyaka;</gatha>
    <gatha type="last">Pamuccanti bhavā sabbā, phusanti amataṃ padaṃ.</gatha>
    <hangnum nr="90"/>
    <gatha type="1"> ‘‘‘Yadā buddhā cakkhumanto, uppajjanti pabhaṅkarā;</gatha>
    <gatha type="last">Kilese jhāpayitvāna, ālokaṃ dassayanti te’.</gatha>
    <hangnum nr="91"/>
    <gatha type="1"> ‘‘Kittayitvāna sambuddhaṃ, tissaṃ lokagganāyakaṃ;</gatha>
    <gatha type="last">Haṭṭho haṭṭhena cittena, tiṇasūlaṃ apūjayiṃ.</gatha>
    <hangnum nr="92"/>
    <gatha type="1"> ‘‘Mama  saṅkappamaññāya, tisso lokagganāyako;</gatha>
    <gatha type="last">Sakāsane nisīditvā, imā gāthā abhāsatha.</gatha>
    <hangnum nr="93"/>
    <gatha type="1"> ‘‘‘Yo maṃ pupphehi chādesi, pasanno sehi pāṇibhi;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="94"/>
    <gatha type="1"> ‘‘‘Pañcavīsatikkhattuṃ so, devarajjaṃ karissati;</gatha>
    <gatha type="last">Pañcasattatikkhattuñca, cakkavattī bhavissati.</gatha>
    <hangnum nr="95"/>
    <gatha type="1"> ‘‘‘Padesarajjaṃ vipulaṃ, gaṇanāto asaṅkhiyaṃ;</gatha>
    <gatha type="last">Tassa kammanissandena <note>[kammassa nissando (sī. syā. pī.)]</note>, pupphānaṃ pūjanāya ca <note>[so (syā. pī.)]</note>.</gatha>
    <hangnum nr="96"/>
    <gatha type="1"> ‘‘‘Sīsaṃnhāto cayaṃ poso, pupphamākaṅkhate yadi <note>[sāyaṃ pāto cayaṃ poso, pupphehi maṃ achādayi (syā.)]</note>;</gatha>
    <gatha type="last">Puññakammena saṃyuttaṃ <note>[saṃyutto (sī. syā. pī.)]</note>, purato pātubhavissati.</gatha>
    <hangnum nr="97"/>
    <gatha type="1"> ‘‘‘Yaṃ  yaṃ icchati kāmehi, taṃ taṃ pātubhavissati;</gatha>
    <gatha type="last">Saṅkappaṃ paripūretvā, nibbāyissatināsavo’.</gatha>
    <paragraph>Aṭṭhārasamaṃ bhāṇavāraṃ.</paragraph>
    <hangnum nr="98"/>
    <gatha type="1"> ‘‘Kilese jhāpayitvāna, sampajāno patissato;</gatha>
    <gatha type="last">Ekāsane nisīditvā, arahattamapāpuṇiṃ.</gatha>
    <hangnum nr="99"/>
    <gatha type="1"> ‘‘Caṅkamanto  nipajjanto, nisinno uda vā ṭhito;</gatha>
    <gatha type="last">Buddhaseṭṭhaṃ saritvāna, viharāmi ahaṃ sadā.</gatha>
    <hangnum nr="100"/>
    <gatha type="1"> ‘‘Cīvare piṇḍapāte ca, paccaye sayanāsane;</gatha>
    <gatha type="last">Tattha me ūnatā natthi, buddhapūjāyidaṃ phalaṃ.</gatha>
    <hangnum nr="101"/>
    <gatha type="1"> ‘‘So dāni patto amataṃ, santaṃ padamanuttaraṃ;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="102"/>
    <gatha type="1"> ‘‘Dvenavute  ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="103"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="104"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="105"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tiṇasūlakachādaniyo <note>[tiṇasūlikachādaniyo (ka.)]</note> thero imā gāthāyo abhāsitthāti.</paragraph>
    <centered>Tiṇasūlakachādaniyattherassāpadānaṃ tatiyaṃ.</centered>
    <subhead>4. Madhumaṃsadāyakattheraapadānaṃ</subhead>
    <hangnum nr="106"/>
    <gatha type="1"> ‘‘Nagare  bandhumatiyā, sūkariko ahosahaṃ;</gatha>
    <gatha type="last">Ukkoṭaṃ randhayitvāna <note>[ukkoṭakaṃ randhayitvā (sī. syā.)]</note>, madhumaṃsamhi <note>[madhusappimhi (pī.), madhuṃ maṃsamhi (ka.)]</note> okiriṃ.</gatha>
    <hangnum nr="107"/>
    <gatha type="1"> ‘‘Sannipātaṃ  ahaṃ gantvā, ekaṃ pattaṃ gahesahaṃ;</gatha>
    <gatha type="last">Pūrayitvāna taṃ pattaṃ, bhikkhusaṅghassadāsahaṃ.</gatha>
    <hangnum nr="108"/>
    <gatha type="1"> ‘‘Yottha therataro bhikkhu, niyyādesi mamaṃ tadā;</gatha>
    <gatha type="last">Iminā pattapūrena, labhassu vipulaṃ sukhaṃ.</gatha>
    <hangnum nr="109"/>
    <gatha type="1"> ‘‘Duve sampattiyo bhutvā, sukkamūlena codito;</gatha>
    <gatha type="last">Pacchime vattamānamhi, kilese jhāpayissati.</gatha>
    <hangnum nr="110"/>
    <gatha type="1"> ‘‘Tattha  cittaṃ pasādetvā, tāvatiṃsamagacchahaṃ;</gatha>
    <gatha type="last">Tattha bhutvā pivitvā ca, labhāmi vipulaṃ sukhaṃ.</gatha>
    <hangnum nr="111"/>
    <gatha type="1"> ‘‘Maṇḍape rukkhamūle vā, pubbakammaṃ anussariṃ;</gatha>
    <gatha type="last">Annapānābhivasso me, abhivassati tāvade.</gatha>
    <hangnum nr="112"/>
    <gatha type="1"> ‘‘Idaṃ pacchimakaṃ mayhaṃ, carimo vattate bhavo;</gatha>
    <gatha type="last">Idhāpi annapānaṃ me, vassate sabbakālikaṃ.</gatha>
    <hangnum nr="113"/>
    <gatha type="1"> ‘‘Teneva madhudānena <note>[maṃsadānena (sī. pī.)]</note>, sandhāvitvā bhave ahaṃ;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="114"/>
    <gatha type="1"> ‘‘Ekanavutito  kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, madhudānassidaṃ phalaṃ.</gatha>
    <hangnum nr="115"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="116"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="117"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā madhumaṃsadāyako thero imā gāthāyo abhāsitthāti.</paragraph>
    <centered>Madhumaṃsadāyakattherassāpadānaṃ catutthaṃ.</centered>
    <subhead>5. Nāgapallavattheraapadānaṃ</subhead>
    <hangnum nr="118"/>
    <gatha type="1"> ‘‘Nagare  bandhumatiyā, rājuyyāne vasāmahaṃ;</gatha>
    <gatha type="last">Mama assamasāmantā, nisīdi lokanāyako.</gatha>
    <hangnum nr="119"/>
    <gatha type="1"> ‘‘Nāgapallavamādāya , buddhassa abhiropayiṃ;</gatha>
    <gatha type="last">Pasannacitto sumano, sugataṃ abhivādayiṃ.</gatha>
    <hangnum nr="120"/>
    <gatha type="1"> ‘‘Ekanavutito kappe, yaṃ pallavamapūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="121"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="122"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="123"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā nāgapallavo thero imā gāthāyo abhāsitthāti.</paragraph>
    <centered>Nāgapallavattherassāpadānaṃ pañcamaṃ.</centered>
    <subhead>6. Ekadīpiyattheraapadānaṃ</subhead>
    <hangnum nr="124"/>
    <gatha type="1"> ‘‘Parinibbute sugate, siddhatthe lokanāyake;</gatha>
    <gatha type="last">Sadevamānusā sabbe, pūjenti dvipaduttamaṃ.</gatha>
    <hangnum nr="125"/>
    <gatha type="1"> ‘‘Āropite  ca citake, siddhatthe lokanāyake;</gatha>
    <gatha type="last">Yathāsakena thāmena, citaṃ pūjenti satthuno.</gatha>
    <hangnum nr="126"/>
    <gatha type="1"> ‘‘Avidūre citakassa, dīpaṃ ujjālayiṃ ahaṃ;</gatha>
    <gatha type="last">Yāva udeti sūriyo, dīpaṃ me tāva ujjali.</gatha>
    <hangnum nr="127"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="128"/>
    <gatha type="1"> ‘‘Tattha me sukataṃ byamhaṃ, ekadīpīti ñāyati;</gatha>
    <gatha type="last">Dīpasatasahassāni, byamhe pajjalare mama.</gatha>
    <hangnum nr="129"/>
    <gatha type="1"> ‘‘Udayantova  sūriyo, deho me jotate sadā;</gatha>
    <gatha type="last">Sappabhāhi sarīrassa, āloko hoti me sadā.</gatha>
    <hangnum nr="130"/>
    <gatha type="1"> ‘‘Tirokuṭṭaṃ <note>[tirokuḍḍaṃ (sī. syā. ka.)]</note> tiroselaṃ, samatiggayha <note>[sabbatthapi evameva dissati]</note> pabbataṃ;</gatha>
    <gatha type="last">Samantā yojanasataṃ, passāmi cakkhunā ahaṃ.</gatha>
    <hangnum nr="131"/>
    <gatha type="1"> ‘‘Sattasattatikkhattuñca , devaloke ramiṃ ahaṃ;</gatha>
    <gatha type="last">Ekatiṃsatikkhattuñca, devarajjamakārayiṃ.</gatha>
    <hangnum nr="132"/>
    <gatha type="1"> ‘‘Aṭṭhavīsatikkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="133"/>
    <gatha type="1"> ‘‘Devalokā cavitvāna, nibbattiṃ mātukucchiyaṃ;</gatha>
    <gatha type="last">Mātukucchigatassāpi, akkhi me na nimīlati.</gatha>
    <hangnum nr="134"/>
    <gatha type="1"> ‘‘Jātiyā catuvassohaṃ, pabbajiṃ anagāriyaṃ;</gatha>
    <gatha type="last">Aḍḍhamāse asampatte, arahattamapāpuṇiṃ.</gatha>
    <hangnum nr="135"/>
    <gatha type="1"> ‘‘Dibbacakkhuṃ  visodhesiṃ, bhavā sabbe samūhatā;</gatha>
    <gatha type="last">Sabbe kilesā sañchinnā, ekadīpassidaṃ phalaṃ.</gatha>
    <hangnum nr="136"/>
    <gatha type="1"> ‘‘Tirokuṭṭaṃ tiroselaṃ, pabbatañcāpi kevalaṃ;</gatha>
    <gatha type="last">Samatikkamma <note>[sabbatthapī evameva dissati]</note> passāmi, ekadīpassidaṃ phalaṃ.</gatha>
    <hangnum nr="137"/>
    <gatha type="1"> ‘‘Visamā me samā honti, andhakāro na vijjati;</gatha>
    <gatha type="last">Nāhaṃ passāmi timiraṃ, ekadīpassidaṃ phalaṃ.</gatha>
    <hangnum nr="138"/>
    <gatha type="1"> ‘‘Catunnavutito kappe, yaṃ dīpamadadiṃ tadā;</gatha>
    <gatha type="last">Duggatiṃ nābhijānāmi, ekadīpassidaṃ phalaṃ.</gatha>
    <hangnum nr="139"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="140"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="141"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekadīpiyo thero imā gāthāyo abhāsitthāti.</paragraph>
    <centered>Ekadīpiyattherassāpadānaṃ chaṭṭhaṃ.</centered>
    <subhead>7. Ucchaṅgapupphiyattheraapadānaṃ</subhead>
    <hangnum nr="142"/>
    <gatha type="1"> ‘‘Nagare bandhumatiyā, ahosiṃ māliko tadā;</gatha>
    <gatha type="last">Ucchaṅgaṃ pūrayitvāna, agamaṃ antarāpaṇaṃ.</gatha>
    <hangnum nr="143"/>
    <gatha type="1"> ‘‘Bhagavā  tamhi samaye, bhikkhusaṅghapurakkhato;</gatha>
    <gatha type="last">Mahatā ānubhāvena, niyyāti lokanāyako.</gatha>
    <hangnum nr="144"/>
    <gatha type="1"> ‘‘Disvāna  lokapajjotaṃ, vipassiṃ lokatāraṇaṃ;</gatha>
    <gatha type="last">Pupphaṃ paggayha ucchaṅgā, buddhaseṭṭhaṃ apūjayiṃ.</gatha>
    <hangnum nr="145"/>
    <gatha type="1"> ‘‘Ekanavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="146"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="147"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="148"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ucchaṅgapupphiyo thero imā gāthāyo abhāsitthāti.</paragraph>
    <centered>Ucchaṅgapupphiyattherassāpadānaṃ sattamaṃ.</centered>
    <subhead>8. Yāgudāyakattheraapadānaṃ</subhead>
    <hangnum nr="149"/>
    <gatha type="1"> ‘‘Atithiṃ <note>[atītaṃ (ka.)]</note> me gahetvāna, agacchiṃ gāmakaṃ tadā;</gatha>
    <gatha type="last">Sampuṇṇanadikaṃ disvā, saṅghārāmaṃ upāgamiṃ.</gatha>
    <hangnum nr="150"/>
    <gatha type="1"> ‘‘Āraññakā dhutadharā, jhāyino lūkhacīvarā;</gatha>
    <gatha type="last">Vivekābhiratā dhīrā, saṅghārāme vasanti te.</gatha>
    <hangnum nr="151"/>
    <gatha type="1"> ‘‘Gati  tesaṃ upacchinnā, suvimuttāna tādinaṃ;</gatha>
    <gatha type="last">Piṇḍāya te na gacchanti, oruddhanaditāya hi <note>[oruddhanadikāyatiṃ (syā.)]</note>.</gatha>
    <hangnum nr="152"/>
    <gatha type="1"> ‘‘Pasannacitto sumano, vedajāto katañjalī;</gatha>
    <gatha type="last">Taṇḍulaṃ me gahetvāna, yāgudānaṃ adāsahaṃ.</gatha>
    <hangnum nr="153"/>
    <gatha type="1"> ‘‘Pañcannaṃ yāguṃ datvāna, pasanno sehi pāṇibhi;</gatha>
    <gatha type="last">Sakakammābhiraddhohaṃ, tāvatiṃsamagacchahaṃ.</gatha>
    <hangnum nr="154"/>
    <gatha type="1"> ‘‘Maṇimayañca  me byamhaṃ, nibbatti tidase gaṇe;</gatha>
    <gatha type="last">Nārīgaṇehi sahito, modāmi byamhamuttame.</gatha>
    <hangnum nr="155"/>
    <gatha type="1"> ‘‘Tettiṃsakkhattuṃ devindo, devarajjamakārayiṃ;</gatha>
    <gatha type="last">Tiṃsakkhattuṃ cakkavattī, mahārajjamakārayiṃ.</gatha>
    <hangnum nr="156"/>
    <gatha type="1"> ‘‘Padesarajjaṃ  vipulaṃ, gaṇanāto asaṅkhiyaṃ;</gatha>
    <gatha type="last">Devaloke manusse vā, anubhotvā sayaṃ <note>[yasaṃ (syā.)]</note> ahaṃ.</gatha>
    <hangnum nr="157"/>
    <gatha type="1"> ‘‘Pacchime bhave sampatte, pabbajiṃ anagāriyaṃ;</gatha>
    <gatha type="last">Saha oropite kese, sabbaṃ sampaṭivijjhahaṃ.</gatha>
    <hangnum nr="158"/>
    <gatha type="1"> ‘‘Khayato vayato cāpi, sammasanto kaḷevaraṃ;</gatha>
    <gatha type="last">Pure sikkhāpadādānā, arahattamapāpuṇiṃ.</gatha>
    <hangnum nr="159"/>
    <gatha type="1"> ‘‘Sudinnaṃ  me dānavaraṃ, vāṇijjaṃ sampayojitaṃ;</gatha>
    <gatha type="last">Teneva yāgudānena, pattomhi acalaṃ padaṃ.</gatha>
    <hangnum nr="160"/>
    <gatha type="1"> ‘‘Sokaṃ pariddavaṃ byādhiṃ, darathaṃ cittatāpanaṃ;</gatha>
    <gatha type="last">Nābhijānāmi uppannaṃ, yāgudānassidaṃ phalaṃ.</gatha>
    <hangnum nr="161"/>
    <gatha type="1"> ‘‘Yāguṃ  saṅghassa datvāna, puññakkhette anuttare;</gatha>
    <gatha type="last">Pañcānisaṃse anubhomi, aho yāgusuyiṭṭhatā.</gatha>
    <hangnum nr="162"/>
    <gatha type="1"> ‘‘Abyādhitā rūpavatā, khippaṃ dhammanisantitā <note>[nibujjhitā (syā.)]</note>;</gatha>
    <gatha type="last">Lābhitā annapānassa, āyu pañcamakaṃ mama.</gatha>
    <hangnum nr="163"/>
    <gatha type="1"> ‘‘Yo koci vedaṃ janayaṃ, saṅghe yāguṃ dadeyya so;</gatha>
    <gatha type="last">Imāni pañca ṭhānāni, paṭigaṇheyya paṇḍito.</gatha>
    <hangnum nr="164"/>
    <gatha type="1"> ‘‘Karaṇīyaṃ kataṃ sabbaṃ, bhavā ugghāṭitā mayā;</gatha>
    <gatha type="last">Sabbāsavā parikkhīṇā, natthi dāni punabbhavo.</gatha>
    <hangnum nr="165"/>
    <gatha type="1"> ‘‘So ahaṃ vicarissāmi, gāmā gāmaṃ purā puraṃ;</gatha>
    <gatha type="last">Namassamāno sambuddhaṃ, dhammassa ca sudhammataṃ.</gatha>
    <hangnum nr="166"/>
    <gatha type="1"> ‘‘Tiṃsakappasahassamhi, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, yāgudānassidaṃ phalaṃ.</gatha>
    <hangnum nr="167"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="168"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="169"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā yāgudāyako thero imā gāthāyo abhāsitthāti.</paragraph>
    <centered>Yāgudāyakattherassāpadānaṃ aṭṭhamaṃ.</centered>
    <subhead>9. Patthodanadāyakattheraapadānaṃ</subhead>
    <hangnum nr="170"/>
    <gatha type="1"> ‘‘Vanacārī  pure āsiṃ, satataṃ vanakammiko;</gatha>
    <gatha type="last">Patthodanaṃ gahetvāna, kammantaṃ agamāsahaṃ.</gatha>
    <hangnum nr="171"/>
    <gatha type="1"> ‘‘Tatthaddasāsiṃ sambuddhaṃ, sayambhuṃ aparājitaṃ;</gatha>
    <gatha type="last">Vanā piṇḍāya nikkhantaṃ, disvā cittaṃ pasādayiṃ.</gatha>
    <hangnum nr="172"/>
    <gatha type="1"> ‘‘Parakammāyane <note>[vayakammāyane (ka.)]</note> yutto, puññañca me na vijjati;</gatha>
    <gatha type="last">Ayaṃ patthodano atthi, bhojayissāmahaṃ <note>[bhojayissāmi maṃ (syā.)]</note> muniṃ.</gatha>
    <hangnum nr="173"/>
    <gatha type="1"> ‘‘Patthodanaṃ gahetvāna, sayambhussa adāsahaṃ;</gatha>
    <gatha type="last">Mama nijjhāyamānassa, paribhuñji tadā muni.</gatha>
    <hangnum nr="174"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="175"/>
    <gatha type="1"> ‘‘Chattiṃsakkhattuṃ  devindo, devarajjamakārayiṃ;</gatha>
    <gatha type="last">Tettiṃsakkhattuṃ rājā ca, cakkavattī ahosahaṃ.</gatha>
    <hangnum nr="176"/>
    <gatha type="1"> ‘‘Padesarajjaṃ vipulaṃ, gaṇanāto asaṅkhiyaṃ;</gatha>
    <gatha type="last">Sukhito yasavā homi, patthodanassidaṃ phalaṃ.</gatha>
    <hangnum nr="177"/>
    <gatha type="1"> ‘‘Bhavābhave saṃsaranto, labhāmi amitaṃ dhanaṃ;</gatha>
    <gatha type="last">Bhoge me ūnatā natthi, patthodanassidaṃ phalaṃ.</gatha>
    <hangnum nr="178"/>
    <gatha type="1"> ‘‘Nadīsotapaṭibhāgā , bhogā nibbattare mama;</gatha>
    <gatha type="last">Parimetuṃ na sakkomi, patthodanassidaṃ phalaṃ.</gatha>
    <hangnum nr="179"/>
    <gatha type="1"> ‘‘Imaṃ  khāda imaṃ bhuñja, imamhi sayane saya;</gatha>
    <gatha type="last">Tenāhaṃ sukhito homi, patthodanassidaṃ phalaṃ.</gatha>
    <hangnum nr="180"/>
    <gatha type="1"> ‘‘Catunnavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, patthodanassidaṃ phalaṃ.</gatha>
    <hangnum nr="181"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="182"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="183"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā patthodanadāyako thero imā gāthāyo abhāsitthāti.</paragraph>
    <centered>Patthodanadāyakattherassāpadānaṃ navamaṃ.</centered>
    <subhead>10. Mañcadāyakattheraapadānaṃ</subhead>
    <hangnum nr="184"/>
    <gatha type="1"> ‘‘Parinibbute kāruṇike, siddhatthe lokanāyake;</gatha>
    <gatha type="last">Vitthārike pāvacane, devamānusasakkate.</gatha>
    <hangnum nr="185"/>
    <gatha type="1"> ‘‘Caṇḍālo āsahaṃ tattha, āsandipīṭhakārako;</gatha>
    <gatha type="last">Tena kammena jīvāmi, tena posemi dārake.</gatha>
    <hangnum nr="186"/>
    <gatha type="1"> ‘‘Āsandiṃ sukataṃ katvā, pasanno sehi pāṇibhi;</gatha>
    <gatha type="last">Sayamevupagantvāna, bhikkhusaṅghassadāsahaṃ.</gatha>
    <hangnum nr="187"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="188"/>
    <gatha type="1"> ‘‘Devalokagato santo, modāmi tidase gaṇe;</gatha>
    <gatha type="last">Sayanāni mahagghāni, nibbattanti yadicchakaṃ.</gatha>
    <hangnum nr="189"/>
    <gatha type="1"> ‘‘Paññāsakkhattuṃ devindo, devarajjamakārayiṃ;</gatha>
    <gatha type="last">Asītikkhattuṃ rājā ca, cakkavattī ahosahaṃ.</gatha>
    <hangnum nr="190"/>
    <gatha type="1"> ‘‘Padesarajjaṃ  vipulaṃ, gaṇanāto asaṅkhiyaṃ;</gatha>
    <gatha type="last">Sukhito yasavā homi, mañcadānassidaṃ phalaṃ.</gatha>
    <hangnum nr="191"/>
    <gatha type="1"> ‘‘Devalokā cavitvāna, emi ce mānusaṃ bhavaṃ;</gatha>
    <gatha type="last">Mahārahā susayanā, sayameva bhavanti me.</gatha>
    <hangnum nr="192"/>
    <gatha type="1"> ‘‘Ayaṃ pacchimako mayhaṃ, carimo vattate bhavo;</gatha>
    <gatha type="last">Ajjāpi sayane kāle <note>[sayanakāle (syā.)]</note>, sayanaṃ upatiṭṭhati.</gatha>
    <hangnum nr="193"/>
    <gatha type="1"> ‘‘Catunnavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, mañcadānassidaṃ phalaṃ.</gatha>
    <hangnum nr="194"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="195"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="196"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ  sudaṃ āyasmā mañcadāyako thero imā gāthāyo</centered>
    <paragraph>Abhāsitthāti.</paragraph>
    <centered>Mañcadāyakattherassāpadānaṃ dasamaṃ.</centered>
    <centered>Bhaddālivaggo bācattālīsamo.</centered>
    <paragraph>Tassuddānaṃ –</paragraph>
    <gatha type="1">Bhaddālī ekachatto ca, tiṇasūlo ca maṃsado;</gatha>
    <gatha type="last">Nāgapallaviko dīpī, ucchaṅgi yāgudāyako.</gatha>
    <gatha type="1">Patthodanī mañcadado, gāthāyo gaṇitā ciha;</gatha>
    <gatha type="last">Dvesatāni ca gāthānaṃ, gāthā cekā taduttari.</gatha>
  </text>
</tree>
