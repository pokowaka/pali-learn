<?xml version='1.0' encoding='UTF-8'?>
<tree text="31. Padumakesaravaggo" target="text">
  <text>
    <subhead>1. Padumakesariyattheraapadānaṃ</subhead>
    <hangnum nr="1"/>
    <gatha type="1"> ‘‘Isisaṅghe  ahaṃ pubbe, āsiṃ mātaṅgavāraṇo;</gatha>
    <gatha type="last">Mahesīnaṃ pasādena, padmakesaramokiriṃ.</gatha>
    <hangnum nr="2"/>
    <gatha type="1"> ‘‘Paccekajinaseṭṭhesu, dhutarāgesu tādisu;</gatha>
    <gatha type="last">Tesu cittaṃ pasādetvā, kappaṃ saggamhi modahaṃ.</gatha>
    <hangnum nr="3"/>
    <gatha type="1"> ‘‘Ekanavutito kappe, kesaraṃ okiriṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="4"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā padumakesariyo thero imā gāthāyo abhāsitthāti.</paragraph>
    <centered>Padumakesariyattherassāpadānaṃ paṭhamaṃ.</centered>
    <subhead>2. Sabbagandhiyattheraapadānaṃ</subhead>
    <hangnum nr="5"/>
    <gatha type="1"> ‘‘Gandhamālaṃ mayā dinnaṃ, vipassissa mahesino;</gatha>
    <gatha type="last">Adāsiṃ ujubhūtassa, koseyyavatthamuttamaṃ.</gatha>
    <hangnum nr="6"/>
    <gatha type="1"> ‘‘Ekanavutito kappe, yaṃ vatthamadadiṃ <note>[gandhamadadiṃ (syā.)]</note> pure;</gatha>
    <gatha type="last">Duggatiṃ nābhijānāmi, gandhadānassidaṃ phalaṃ.</gatha>
    <hangnum nr="7"/>
    <gatha type="1"> ‘‘Ito  pannarase kappe, suceḷo nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="8"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sabbagandhiyo thero imā gāthāyo abhāsitthāti.</paragraph>
    <centered>Sabbagandhiyattherassāpadānaṃ dutiyaṃ.</centered>
    <subhead>3. Paramannadāyakattheraapadānaṃ</subhead>
    <hangnum nr="9"/>
    <gatha type="1"> ‘‘Kaṇikāraṃva  jotantaṃ, udayantaṃva bhāṇumaṃ;</gatha>
    <gatha type="last">Vipassiṃ addasaṃ buddhaṃ, lokajeṭṭhaṃ narāsabhaṃ.</gatha>
    <hangnum nr="10"/>
    <gatha type="1"> ‘‘Añjaliṃ  paggahetvāna, abhinesiṃ sakaṃ gharaṃ;</gatha>
    <gatha type="last">Abhinetvāna sambuddhaṃ, paramannamadāsahaṃ.</gatha>
    <hangnum nr="11"/>
    <gatha type="1"> ‘‘Ekanavutito kappe, paramannamadiṃ <note>[paramannaṃ dadiṃ (sī.), paramannamadaṃ (syā.)]</note> tadā;</gatha>
    <gatha type="last">Duggatiṃ nābhijānāmi, paramannassidaṃ phalaṃ.</gatha>
    <hangnum nr="12"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā paramannadāyako thero imā gāthāyo abhāsitthāti.</paragraph>
    <centered>Paramannadāyakattherassāpadānaṃ tatiyaṃ.</centered>
    <subhead>4. Dhammasaññakattheraapadānaṃ</subhead>
    <hangnum nr="13"/>
    <gatha type="1"> ‘‘Vipassino bhagavato, mahābodhimaho ahu;</gatha>
    <gatha type="last">Rukkhaṭṭhasseva sambuddho, <note>[rukkhaṭṭheyeva sambuddhe (sī.), rukkhaṭṭho iva sambuddho (aṭṭha.) ettha rukkhaṭṭhasseva bodhimahakārajanassa sambuddho catusaccaṃ pakāsetīti atthopi sakkā ñātuṃ]</note> lokajeṭṭho narāsabho <note>[lokajeṭṭhe narāsabhe (sī.)]</note>.</gatha>
    <hangnum nr="14"/>
    <gatha type="1"> ‘‘Bhagavā tamhi samaye, bhikkhusaṅghapurakkhato;</gatha>
    <gatha type="last">Catusaccaṃ pakāseti, vācāsabhimudīrayaṃ.</gatha>
    <hangnum nr="15"/>
    <gatha type="1"> ‘‘Saṅkhittena ca desento, vitthārena ca desayaṃ <note>[desayi (syā.), bhāsati (ka.)]</note>;</gatha>
    <gatha type="last">Vivaṭṭacchado sambuddho, nibbāpesi mahājanaṃ.</gatha>
    <hangnum nr="16"/>
    <gatha type="1"> ‘‘Tassāhaṃ dhammaṃ sutvāna, lokajeṭṭhassa tādino;</gatha>
    <gatha type="last">Vanditvā satthuno pāde, pakkāmiṃ uttarāmukho.</gatha>
    <hangnum nr="17"/>
    <gatha type="1"> ‘‘Ekanavutito  kappe, yaṃ dhammamasuṇiṃ tadā;</gatha>
    <gatha type="last">Duggatiṃ nābhijānāmi, dhammasavassidaṃ phalaṃ.</gatha>
    <hangnum nr="18"/>
    <gatha type="1"> ‘‘Tettiṃsamhi  ito kappe, eko āsiṃ mahīpati;</gatha>
    <gatha type="last">Sutavā nāma nāmena, cakkavattī mahabbalo.</gatha>
    <hangnum nr="19"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā dhammasaññako thero imā gāthāyo abhāsitthāti.</paragraph>
    <centered>Dhammasaññakattherassāpadānaṃ catutthaṃ.</centered>
    <subhead>5. Phaladāyakattheraapadānaṃ</subhead>
    <hangnum nr="20"/>
    <gatha type="1"> ‘‘Bhāgīrathīnadītīre , ahosi assamo tadā;</gatha>
    <gatha type="last">Tamahaṃ assamaṃ gacchiṃ, phalahattho apekkhavā.</gatha>
    <hangnum nr="21"/>
    <gatha type="1"> ‘‘Vipassiṃ tattha addakkhiṃ, pītaraṃsiṃva bhāṇumaṃ;</gatha>
    <gatha type="last">Yaṃ me atthi phalaṃ sabbaṃ, adāsiṃ satthuno ahaṃ.</gatha>
    <hangnum nr="22"/>
    <gatha type="1"> ‘‘Ekanavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="23"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā phaladāyako thero imā gāthāyo abhāsitthāti.</paragraph>
    <centered>Phaladāyakattherassāpadānaṃ pañcamaṃ.</centered>
    <subhead>6. Sampasādakattheraapadānaṃ</subhead>
    <hangnum nr="24"/>
    <gatha type="1"> ‘‘‘Namo te buddha vīratthu, vippamuttosi sabbadhi;</gatha>
    <gatha type="last">Byasanamhi <note>[byasanaṃ hi (sī.)]</note> anuppatto, tassa me saraṇaṃ bhava’.</gatha>
    <hangnum nr="25"/>
    <gatha type="1"> ‘‘Siddhattho tassa byākāsi, loke appaṭipuggalo;</gatha>
    <gatha type="last">‘Mahodadhisamo saṅgho, appameyyo anuttaro.</gatha>
    <hangnum nr="26"/>
    <gatha type="1"> ‘‘‘Tattha tvaṃ viraje khette, anantaphaladāyake;</gatha>
    <gatha type="last">Saṅghe cittaṃ pasādetvā, subījaṃ vāpa <note>[cāpi (sī.), vāpi (syā.)]</note> ropaya.</gatha>
    <hangnum nr="27"/>
    <gatha type="1"> ‘‘Idaṃ  vatvāna sabbaññū, lokajeṭṭho narāsabho;</gatha>
    <gatha type="last">Mameva anusāsitvā, vehāsaṃ nabhamuggami.</gatha>
    <hangnum nr="28"/>
    <gatha type="1"> ‘‘Aciraṃ gatamattamhi, sabbaññumhi narāsabhe;</gatha>
    <gatha type="last">Maraṇaṃ samanuppatto, tusitaṃ upapajjahaṃ.</gatha>
    <hangnum nr="29"/>
    <gatha type="1"> ‘‘Tadāhaṃ viraje khette, anantaphaladāyake;</gatha>
    <gatha type="last">Saṅghe cittaṃ pasādetvā, kappaṃ saggamhi modahaṃ.</gatha>
    <hangnum nr="30"/>
    <gatha type="1"> ‘‘Catunnavutito kappe, pasādamalabhiṃ tadā;</gatha>
    <gatha type="last">Duggatiṃ nābhijānāmi, pasādassa idaṃ phalaṃ.</gatha>
    <hangnum nr="31"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sampasādako thero imā gāthāyo abhāsitthāti.</paragraph>
    <centered>Sampasādakattherassāpadānaṃ chaṭṭhaṃ.</centered>
    <subhead>7. Ārāmadāyakattheraapadānaṃ</subhead>
    <hangnum nr="32"/>
    <gatha type="1"> ‘‘Siddhatthassa  bhagavato, ārāmo ropito mayā;</gatha>
    <gatha type="last">Sandacchāyesu <note>[sītachāyesu (syā.), santacchāyesu (ka.)]</note> rukkhesu, upāsantesu pakkhisu.</gatha>
    <hangnum nr="33"/>
    <gatha type="1"> ‘‘Addasaṃ virajaṃ buddhaṃ, āhutīnaṃ paṭiggahaṃ;</gatha>
    <gatha type="last">Ārāmaṃ abhināmesiṃ, lokajeṭṭhaṃ narāsabhaṃ.</gatha>
    <hangnum nr="34"/>
    <gatha type="1"> ‘‘Haṭṭho haṭṭhena cittena, phalaṃ pupphamadāsahaṃ;</gatha>
    <gatha type="last">Tato jātappasādova, taṃ vanaṃ pariṇāmayiṃ.</gatha>
    <hangnum nr="35"/>
    <gatha type="1"> ‘‘Buddhassa yamidaṃ dāsiṃ, vippasannena cetasā;</gatha>
    <gatha type="last">Bhave nibbattamānamhi, nibbattati phalaṃ mama.</gatha>
    <hangnum nr="36"/>
    <gatha type="1"> ‘‘Catunnavutito kappe, yaṃ ārāmamadaṃ tadā;</gatha>
    <gatha type="last">Duggatiṃ nābhijānāmi, ārāmassa idaṃ phalaṃ.</gatha>
    <hangnum nr="37"/>
    <gatha type="1"> ‘‘Sattatiṃse ito kappe, sattāsuṃ mudusītalā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="38"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ārāmadāyako thero imā gāthāyo abhāsitthāti.</paragraph>
    <centered>Ārāmadāyakattherassāpadānaṃ sattamaṃ.</centered>
    <subhead>8. Anulepadāyakattheraapadānaṃ</subhead>
    <hangnum nr="39"/>
    <gatha type="1"> ‘‘Atthadassissa munino, addasaṃ sāvakaṃ ahaṃ;</gatha>
    <gatha type="last">Navakammaṃ karontassa, sīmāya upagacchahaṃ.</gatha>
    <hangnum nr="40"/>
    <gatha type="1"> ‘‘Niṭṭhite navakamme ca, anulepamadāsahaṃ;</gatha>
    <gatha type="last">Pasannacitto sumano, puññakkhette anuttare.</gatha>
    <hangnum nr="41"/>
    <gatha type="1"> ‘‘Aṭṭhārase  kappasate, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, anulepassidaṃ phalaṃ.</gatha>
    <hangnum nr="42"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā anulepadāyako thero imā gāthāyo abhāsitthāti.</paragraph>
    <centered>Anulepadāyakattherassāpadānaṃ aṭṭhamaṃ.</centered>
    <subhead>9. Buddhasaññakattheraapadānaṃ</subhead>
    <hangnum nr="43"/>
    <gatha type="1"> ‘‘Udentaṃ  sataraṃsiṃva, pītaraṃsiṃva bhāṇumaṃ;</gatha>
    <gatha type="last">Vanantaragataṃ santaṃ, lokajeṭṭhaṃ narāsabhaṃ.</gatha>
    <hangnum nr="44"/>
    <gatha type="1"> ‘‘Addasaṃ supinantena, siddhatthaṃ lokanāyakaṃ;</gatha>
    <gatha type="last">Tattha cittaṃ pasādetvā, sugatiṃ upapajjahaṃ.</gatha>
    <hangnum nr="45"/>
    <gatha type="1"> ‘‘Catunnavutito kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, buddhasaññāyidaṃ phalaṃ.</gatha>
    <hangnum nr="46"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā buddhasaññako thero imā gāthāyo abhāsitthāti.</paragraph>
    <centered>Buddhasaññakattherassāpadānaṃ navamaṃ.</centered>
    <subhead>10. Pabbhāradāyakattheraapadānaṃ</subhead>
    <hangnum nr="47"/>
    <gatha type="1"> ‘‘Piyadassino bhagavato, pabbhāro sodhito mayā;</gatha>
    <gatha type="last">Ghaṭakañca upaṭṭhāsiṃ, paribhogāya tādino.</gatha>
    <hangnum nr="48"/>
    <gatha type="1"> ‘‘Taṃ me buddho viyākāsi, piyadassī mahāmuni;</gatha>
    <gatha type="last">Sahassakaṇḍo satabheṇḍu <note>[satageṇḍu (syā. ka.)]</note>, dhajālu haritāmayo.</gatha>
    <hangnum nr="49"/>
    <gatha type="1"> ‘‘Nibbattissati  so yūpo, ratanañca anappakaṃ;</gatha>
    <gatha type="last">Pabbhāradānaṃ datvāna, kappaṃ saggamhi modahaṃ.</gatha>
    <hangnum nr="50"/>
    <gatha type="1"> ‘‘Ito bāttiṃsakappamhi, susuddho nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="51"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pabbhāradāyako thero imā gāthāyo abhāsitthāti.</paragraph>
    <centered>Pabbhāradāyakattherassāpadānaṃ dasamaṃ.</centered>
    <centered>Padumakesaravaggo ekatiṃsatimo.</centered>
    <paragraph>Tassuddānaṃ –</paragraph>
    <gatha type="1">Kesaraṃ gandhamannañca, dhammasaññī phalena ca;</gatha>
    <gatha type="2">Pasādārāmadāyī ca, lepako buddhasaññako;</gatha>
    <gatha type="last">Pabbhārado ca gāthāyo, ekapaññāsa kittitā.</gatha>
  </text>
</tree>
