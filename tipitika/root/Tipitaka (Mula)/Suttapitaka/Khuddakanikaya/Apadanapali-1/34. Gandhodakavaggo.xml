<?xml version='1.0' encoding='UTF-8'?>
<tree text="34. Gandhodakavaggo" target="text">
  <text>
    <subhead>1. Gandhadhūpiyattheraapadānaṃ</subhead>
    <hangnum nr="1"/>
    <gatha type="1"> ‘‘Siddhatthassa  bhagavato, gandhadhūpaṃ adāsahaṃ;</gatha>
    <gatha type="last">Sumanehi paṭicchannaṃ, buddhānucchavikañca taṃ.</gatha>
    <hangnum nr="2"/>
    <gatha type="1"> ‘‘Kañcanagghiyasaṅkāsaṃ, buddhaṃ lokagganāyakaṃ;</gatha>
    <gatha type="last">Indīvaraṃva jalitaṃ, ādittaṃva hutāsanaṃ.</gatha>
    <hangnum nr="3"/>
    <gatha type="1"> ‘‘Byagghusabhaṃva pavaraṃ, abhijātaṃva kesariṃ;</gatha>
    <gatha type="last">Nisinnaṃ samaṇānaggaṃ, bhikkhusaṅghapurakkhataṃ.</gatha>
    <hangnum nr="4"/>
    <gatha type="1"> ‘‘Disvā cittaṃ pasādetvā, paggahetvāna añjaliṃ;</gatha>
    <gatha type="last">Vanditvā satthuno pāde, pakkāmiṃ uttarāmukho.</gatha>
    <hangnum nr="5"/>
    <gatha type="1"> ‘‘Catunnavutito kappe, yaṃ gandhamadadiṃ tadā;</gatha>
    <gatha type="last">Duggatiṃ nābhijānāmi, gandhapūjāyidaṃ phalaṃ.</gatha>
    <hangnum nr="6"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā gandhadhūpiyo thero imā gāthāyo abhāsitthāti.</paragraph>
    <centered>Gandhadhūpiyattherassāpadānaṃ paṭhamaṃ.</centered>
    <subhead>2. Udakapūjakattheraapadānaṃ</subhead>
    <hangnum nr="7"/>
    <gatha type="1"> ‘‘Suvaṇṇavaṇṇaṃ  sambuddhaṃ, gacchantaṃ anilañjase;</gatha>
    <gatha type="last">Ghatāsanaṃva jalitaṃ, ādittaṃva hutāsanaṃ.</gatha>
    <hangnum nr="8"/>
    <gatha type="1"> ‘‘Pāṇinā udakaṃ gayha, ākāse ukkhipiṃ ahaṃ;</gatha>
    <gatha type="last">Sampaṭicchi mahāvīro, buddho kāruṇiko isi.</gatha>
    <hangnum nr="9"/>
    <gatha type="1"> ‘‘Antalikkhe ṭhito satthā, padumuttaranāmako;</gatha>
    <gatha type="last">Mama saṅkappamaññāya, imaṃ gāthamabhāsatha.</gatha>
    <hangnum nr="10"/>
    <gatha type="1"> ‘‘‘Iminā  dakadānena, pītiuppādanena ca;</gatha>
    <gatha type="last">Kappasatasahassampi, duggatiṃ nupapajjasi’.</gatha>
    <hangnum nr="11"/>
    <gatha type="1"> ‘‘Tena  kammena dvipadinda, lokajeṭṭha narāsabha;</gatha>
    <gatha type="last">Pattomhi acalaṃ ṭhānaṃ, hitvā jayaparājayaṃ.</gatha>
    <hangnum nr="12"/>
    <gatha type="1"> ‘‘Sahassarājanāmena, tayo ca cakkavattino;</gatha>
    <gatha type="last">Pañcasaṭṭhikappasate, cāturantā janādhipā.</gatha>
    <hangnum nr="13"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā udakapūjako thero imā gāthāyo abhāsitthāti.</paragraph>
    <centered>Udakapūjakattherassāpadānaṃ dutiyaṃ.</centered>
    <subhead>3. Punnāgapupphiyattheraapadānaṃ</subhead>
    <hangnum nr="14"/>
    <gatha type="1"> ‘‘Kānanaṃ  vanamogayha, vasāmi luddako ahaṃ;</gatha>
    <gatha type="last">Punnāgaṃ pupphitaṃ disvā, buddhaseṭṭhaṃ anussariṃ.</gatha>
    <hangnum nr="15"/>
    <gatha type="1"> ‘‘Taṃ pupphaṃ ocinitvāna, sugandhaṃ gandhitaṃ subhaṃ;</gatha>
    <gatha type="last">Thūpaṃ katvāna puline, buddhassa abhiropayiṃ.</gatha>
    <hangnum nr="16"/>
    <gatha type="1"> ‘‘Dvenavute ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="17"/>
    <gatha type="1"> ‘‘Ekamhi navute kappe, eko āsiṃ tamonudo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="18"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā punnāgapupphiyo thero imā gāthāyo abhāsitthāti.</paragraph>
    <centered>Punnāgapupphiyattherassāpadānaṃ tatiyaṃ.</centered>
    <subhead>4. Ekadussadāyakattheraapadānaṃ</subhead>
    <hangnum nr="19"/>
    <gatha type="1"> ‘‘Nagare haṃsavatiyā, ahosiṃ tiṇahārako;</gatha>
    <gatha type="last">Tiṇahārena jīvāmi, tena posemi dārake.</gatha>
    <hangnum nr="20"/>
    <gatha type="1"> ‘‘Padumuttaro  nāma jino, sabbadhammāna pāragū;</gatha>
    <gatha type="last">Tamandhakāraṃ nāsetvā, uppajji lokanāyako.</gatha>
    <hangnum nr="21"/>
    <gatha type="1"> ‘‘Sake  ghare nisīditvā, evaṃ cintesahaṃ tadā;</gatha>
    <gatha type="last">‘Buddho loke samuppanno, deyyadhammo ca natthi me.</gatha>
    <hangnum nr="22"/>
    <gatha type="1"> ‘‘‘Idaṃ me sāṭakaṃ ekaṃ, natthi me koci dāyako;</gatha>
    <gatha type="last">Dukkho nirayasamphasso, ropayissāmi dakkhiṇaṃ’.</gatha>
    <hangnum nr="23"/>
    <gatha type="1"> ‘‘Evāhaṃ cintayitvāna, sakaṃ cittaṃ pasādayiṃ;</gatha>
    <gatha type="last">Ekaṃ dussaṃ gahetvāna, buddhaseṭṭhassadāsahaṃ.</gatha>
    <hangnum nr="24"/>
    <gatha type="1"> ‘‘Ekaṃ dussaṃ daditvāna, ukkuṭṭhiṃ sampavattayiṃ;</gatha>
    <gatha type="last">Yadi buddho tuvaṃ vīra, tārehi maṃ mahāmuni.</gatha>
    <hangnum nr="25"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Mama dānaṃ pakittento, akā me anumodanaṃ.</gatha>
    <hangnum nr="26"/>
    <gatha type="1"> ‘‘‘Iminā ekadussena, cetanāpaṇidhīhi ca;</gatha>
    <gatha type="last">Kappasatasahassāni, vinipātaṃ na gacchati.</gatha>
    <hangnum nr="27"/>
    <gatha type="1"> ‘‘‘Chattiṃsakkhattuṃ devindo, devarajjaṃ karissati;</gatha>
    <gatha type="2">Tettiṃsakkhattuṃ rājā ca, cakkavattī bhavissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="28"/>
    <gatha type="1"> ‘‘‘Devaloke manusse vā, saṃsaranto tuvaṃ bhave;</gatha>
    <gatha type="2">Rūpavā guṇasampanno, anavakkantadehavā;</gatha>
    <gatha type="last">Akkhobhaṃ amitaṃ dussaṃ, labhissasi yadicchakaṃ’.</gatha>
    <hangnum nr="29"/>
    <gatha type="1"> ‘‘Idaṃ  vatvāna sambuddho, jalajuttamanāmako;</gatha>
    <gatha type="last">Nabhaṃ abbhuggamī dhīro, haṃsarājāva ambare.</gatha>
    <hangnum nr="30"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Bhoge me ūnatā natthi, ekadussassidaṃ phalaṃ.</gatha>
    <hangnum nr="31"/>
    <gatha type="1"> ‘‘Paduddhāre paduddhāre, dussaṃ nibbattate mamaṃ;</gatha>
    <gatha type="last">Heṭṭhā dussamhi tiṭṭhāmi, upari chadanaṃ mama.</gatha>
    <hangnum nr="32"/>
    <gatha type="1"> ‘‘Cakkavāḷamupādāya, sakānanaṃ sapabbataṃ;</gatha>
    <gatha type="last">Icchamāno cahaṃ ajja, dussehi chādayeyyahaṃ.</gatha>
    <hangnum nr="33"/>
    <gatha type="1"> ‘‘Teneva  ekadussena, saṃsaranto bhavābhave;</gatha>
    <gatha type="last">Suvaṇṇavaṇṇo hutvāna, saṃsarāmi bhavābhave.</gatha>
    <hangnum nr="34"/>
    <gatha type="1"> ‘‘Vipākaṃ ekadussassa, najjhagaṃ katthacikkhayaṃ;</gatha>
    <gatha type="last">Ayaṃ me antimā jāti, vipaccati idhāpi me.</gatha>
    <hangnum nr="35"/>
    <gatha type="1"> ‘‘Satasahassito  kappe, yaṃ dussamadadiṃ tadā;</gatha>
    <gatha type="last">Duggatiṃ nābhijānāmi, ekadussassidaṃ phalaṃ.</gatha>
    <hangnum nr="36"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="37"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekadussadāyako thero imā gāthāyo abhāsitthāti.</paragraph>
    <centered>Ekadussadāyakattherassāpadānaṃ catutthaṃ.</centered>
    <subhead>5. Phusitakampiyattheraapadānaṃ</subhead>
    <hangnum nr="38"/>
    <gatha type="1"> ‘‘Vipassī  nāma <note>[sabbatthapi evameva dissati]</note></gatha>
    <paragraph>Sambuddho, lokajeṭṭho narāsabho.</paragraph>
    <gatha type="last">Khīṇāsavehi sahito, saṅghārāme vasī tadā.</gatha>
    <hangnum nr="39"/>
    <gatha type="1"> ‘‘Ārāmadvārā nikkhamma, vipassī <note>[sabbatthapi evameva dissati]</note> lokanāyako;</gatha>
    <gatha type="last">Saha satasahassehi, aṭṭha <note>[sahassasatasissehi, aṭṭha (ka.), aṭṭha satasahassehi, saha (?)]</note> khīṇāsavehi so.</gatha>
    <hangnum nr="40"/>
    <gatha type="1"> ‘‘Ajinena nivatthohaṃ, vākacīradharopi ca;</gatha>
    <gatha type="last">Kusumodakamādāya <note>[kusumbhodaka… (sī. syā.)]</note>, sambuddhaṃ upasaṅkamiṃ.</gatha>
    <hangnum nr="41"/>
    <gatha type="1"> ‘‘Sakaṃ cittaṃ pasādetvā, vedajāto katañjalī;</gatha>
    <gatha type="last">Kusumodakamādāya, buddhamabbhukkiriṃ ahaṃ.</gatha>
    <hangnum nr="42"/>
    <gatha type="1"> ‘‘Tena kammena sambuddho, jalajuttamanāmako <note>[sabbatthapi evameva dissati]</note>;</gatha>
    <gatha type="last">Mama kammaṃ pakittetvā, agamā yena patthitaṃ.</gatha>
    <hangnum nr="43"/>
    <gatha type="1"> ‘‘Phusitā  pañcasahassā, yehi pūjesahaṃ jinaṃ;</gatha>
    <gatha type="last">Aḍḍhateyyasahassehi, devarajjaṃ akārayiṃ.</gatha>
    <hangnum nr="44"/>
    <gatha type="1"> ‘‘Aḍḍhateyyasahassehi, cakkavattī ahosahaṃ;</gatha>
    <gatha type="last">Avasesena kammena, arahattamapāpuṇiṃ.</gatha>
    <hangnum nr="45"/>
    <gatha type="1"> ‘‘Devarājā yadā homi <note>[ahosiṃ (syā. ka.)]</note>, manujādhipatī yadā <note>[tadā (syā. ka.)]</note>;</gatha>
    <gatha type="last">Tameva nāmadheyyaṃ me, phusito nāma homahaṃ.</gatha>
    <hangnum nr="46"/>
    <gatha type="1"> ‘‘Devabhūtassa santassa, athāpi mānusassa vā;</gatha>
    <gatha type="last">Samantā byāmato mayhaṃ, phusitaṃva pavassati.</gatha>
    <hangnum nr="47"/>
    <gatha type="1"> ‘‘Bhavā  ugghāṭitā mayhaṃ, kilesā jhāpitā mama;</gatha>
    <gatha type="last">Sabbāsavaparikkhīṇo, phusitassa idaṃ phalaṃ.</gatha>
    <hangnum nr="48"/>
    <gatha type="1"> ‘‘Candanasseva me kāyā, tathā gandho pavāyati;</gatha>
    <gatha type="last">Sarīrato mama gandho, aḍḍhakose pavāyati.</gatha>
    <hangnum nr="49"/>
    <gatha type="1"> ‘‘Dibbagandhaṃ sampavantaṃ, puññakammasamaṅginaṃ;</gatha>
    <gatha type="last">Gandhaṃ ghatvāna jānanti, phusito āgato idha.</gatha>
    <hangnum nr="50"/>
    <gatha type="1"> ‘‘Sākhāpalāsakaṭṭhāni , tiṇānipi ca sabbaso;</gatha>
    <gatha type="last">Mama saṅkappamaññāya, gandho sampajjate khaṇe.</gatha>
    <hangnum nr="51"/>
    <gatha type="1"> ‘‘Satasahassito <note>[sabbatthapi evameva dissati]</note> kappe, candanaṃ abhipūjayiṃ;</gatha>
    <gatha type="last">Duggatiṃ nābhijānāmi, phusitassa idaṃ phalaṃ.</gatha>
    <hangnum nr="52"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā phusitakampiyo thero imā gāthāyo abhāsitthāti.</paragraph>
    <centered>Phusitakampiyattherassāpadānaṃ pañcamaṃ.</centered>
    <subhead>6. Pabhaṅkarattheraapadānaṃ</subhead>
    <hangnum nr="53"/>
    <gatha type="1"> ‘‘Padumuttarabhagavato, lokajeṭṭhassa tādino;</gatha>
    <gatha type="last">Vipine cetiyaṃ āsi, vāḷamigasamākule.</gatha>
    <hangnum nr="54"/>
    <gatha type="1"> ‘‘Na  koci visahi gantuṃ, cetiyaṃ abhivandituṃ;</gatha>
    <gatha type="last">Tiṇakaṭṭhalatonaddhaṃ, paluggaṃ āsi cetiyaṃ.</gatha>
    <hangnum nr="55"/>
    <gatha type="1"> ‘‘Vanakammiko tadā āsiṃ, pitumātumatenahaṃ <note>[pitupetāmahenahaṃ (sī.), pitāpetāmahenahaṃ (syā.)]</note>;</gatha>
    <gatha type="last">Addasaṃ vipine thūpaṃ, luggaṃ tiṇalatākulaṃ.</gatha>
    <hangnum nr="56"/>
    <gatha type="1"> ‘‘Disvānāhaṃ buddhathūpaṃ, garucittaṃ upaṭṭhahiṃ;</gatha>
    <gatha type="last">Buddhaseṭṭhassa thūpoyaṃ, paluggo acchatī vane.</gatha>
    <hangnum nr="57"/>
    <gatha type="1"> ‘‘Nacchannaṃ nappatirūpaṃ, jānantassa guṇāguṇaṃ;</gatha>
    <gatha type="last">Buddhathūpaṃ asodhetvā, aññaṃ kammaṃ payojaye.</gatha>
    <hangnum nr="58"/>
    <gatha type="1"> ‘‘Tiṇakaṭṭhañca valliñca, sodhayitvāna cetiye;</gatha>
    <gatha type="last">Vanditvā aṭṭha vārāni <note>[aṭṭha ṭhānāni (ka.)]</note>, paṭikuṭiko agacchahaṃ.</gatha>
    <hangnum nr="59"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="60"/>
    <gatha type="1"> ‘‘Tattha me sukataṃ byamhaṃ, sovaṇṇaṃ sapabhassaraṃ;</gatha>
    <gatha type="last">Saṭṭhiyojanamubbiddhaṃ, tiṃsayojanavitthataṃ.</gatha>
    <hangnum nr="61"/>
    <gatha type="1"> ‘‘Tisatāni ca vārāni, devarajjamakārayiṃ;</gatha>
    <gatha type="last">Pañcavīsatikkhattuñca, cakkavattī ahosahaṃ.</gatha>
    <hangnum nr="62"/>
    <gatha type="1"> ‘‘Bhavābhave saṃsaranto, mahābhogaṃ labhāmahaṃ;</gatha>
    <gatha type="last">Bhoge me ūnatā natthi, sodhanāya idaṃ phalaṃ.</gatha>
    <hangnum nr="63"/>
    <gatha type="1"> ‘‘Sivikā  hatthikhandhena, vipine gacchato mama;</gatha>
    <gatha type="last">Yaṃ yaṃ disāhaṃ gacchāmi, saraṇaṃ sampate <note>[sijjhate (ka.)]</note> vanaṃ.</gatha>
    <hangnum nr="64"/>
    <gatha type="1"> ‘‘Khāṇuṃ  vā kaṇṭakaṃ vāpi, nāhaṃ passāmi cakkhunā;</gatha>
    <gatha type="last">Puññakammena saṃyutto, sayamevāpanīyare.</gatha>
    <hangnum nr="65"/>
    <gatha type="1"> ‘‘Kuṭṭhaṃ gaṇḍo kilāso ca, apamāro vitacchikā;</gatha>
    <gatha type="last">Daddu kacchu <note>[kaṇḍu (syā.)]</note> ca me natthi, sodhanāya idaṃ phalaṃ.</gatha>
    <hangnum nr="66"/>
    <gatha type="1"> ‘‘Aññampi  me acchariyaṃ, buddhathūpassa sodhane <note>[buddhathūpamhi sodhite (syā.)]</note>;</gatha>
    <gatha type="last">Nābhijānāmi me kāye, jātaṃ piḷakabindukaṃ.</gatha>
    <hangnum nr="67"/>
    <gatha type="1"> ‘‘Aññampi me acchariyaṃ, buddhathūpamhi sodhite <note>[sabbatthapi evameva dissati, tathā uparipi]</note>;</gatha>
    <gatha type="last">Duve bhave saṃsarāmi, devatte atha mānuse.</gatha>
    <hangnum nr="68"/>
    <gatha type="1"> ‘‘Aññampi me acchariyaṃ, buddhathūpamhi sodhite;</gatha>
    <gatha type="last">Suvaṇṇavaṇṇo sabbattha, sappabhāso bhavāmahaṃ.</gatha>
    <hangnum nr="69"/>
    <gatha type="1"> ‘‘Aññampi me acchariyaṃ, buddhathūpamhi sodhite;</gatha>
    <gatha type="last">Amanāpaṃ vivajjati, manāpaṃ upatiṭṭhati.</gatha>
    <hangnum nr="70"/>
    <gatha type="1"> ‘‘Aññampi me acchariyaṃ, buddhathūpamhi sodhite;</gatha>
    <gatha type="last">Visuddhaṃ hoti me cittaṃ, ekaggaṃ susamāhitaṃ.</gatha>
    <hangnum nr="71"/>
    <gatha type="1"> ‘‘Aññampi me acchariyaṃ, buddhathūpamhi sodhite;</gatha>
    <gatha type="last">Ekāsane nisīditvā, arahattamapāpuṇiṃ.</gatha>
    <hangnum nr="72"/>
    <gatha type="1"> ‘‘Satasahassito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, sodhanāya idaṃ phalaṃ.</gatha>
    <hangnum nr="73"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā pabhaṅkaro thero imā gāthāyo abhāsitthāti.</paragraph>
    <centered>Pabhaṅkarattherassāpadānaṃ chaṭṭhaṃ.</centered>
    <subhead>7. Tiṇakuṭidāyakattheraapadānaṃ</subhead>
    <hangnum nr="74"/>
    <gatha type="1"> ‘‘Nagare bandhumatiyā, ahosiṃ parakammiko;</gatha>
    <gatha type="last">Parakammāyane yutto, parabhattaṃ apassito.</gatha>
    <hangnum nr="75"/>
    <gatha type="1"> ‘‘Rahogato nisīditvā, evaṃ cintesahaṃ tadā;</gatha>
    <gatha type="last">Buddho loke samuppanno, adhikāro ca natthi me.</gatha>
    <hangnum nr="76"/>
    <gatha type="1"> ‘‘Kālo  me gatiṃ <note>[kālo gatiṃ me (sī. syā.)]</note> sodhetuṃ, khaṇo me paṭipādito;</gatha>
    <gatha type="last">Dukkho nirayasamphasso, apuññānañhi pāṇinaṃ.</gatha>
    <hangnum nr="77"/>
    <gatha type="1"> ‘‘Evāhaṃ cintayitvāna, kammasāmiṃ upāgamiṃ;</gatha>
    <gatha type="last">Ekāhaṃ kammaṃ yācitvā, vipinaṃ pāvisiṃ ahaṃ.</gatha>
    <hangnum nr="78"/>
    <gatha type="1"> ‘‘Tiṇakaṭṭhañca  valliñca, āharitvānahaṃ tadā;</gatha>
    <gatha type="last">Tidaṇḍake ṭhapetvāna, akaṃ tiṇakuṭiṃ ahaṃ.</gatha>
    <hangnum nr="79"/>
    <gatha type="1"> ‘‘Saṅghassatthāya kuṭikaṃ, niyyādetvāna <note>[niyyātetvāna (sī.)]</note> taṃ ahaṃ;</gatha>
    <gatha type="last">Tadaheyeva āgantvā, kammasāmiṃ upāgamiṃ.</gatha>
    <hangnum nr="80"/>
    <gatha type="1"> ‘‘Tena kammena sukatena, tāvatiṃsamagacchahaṃ;</gatha>
    <gatha type="last">Tattha me sukataṃ byamhaṃ, kuṭikāya sunimmitaṃ <note>[tiṇakuṭikāya nimmitaṃ (sī.)]</note>.</gatha>
    <hangnum nr="81"/>
    <gatha type="1"> ‘‘Sahassakaṇḍaṃ  satabheṇḍu, dhajālu haritāmayaṃ;</gatha>
    <gatha type="last">Satasahassaniyyūhā, byamhe pātubhaviṃsu me.</gatha>
    <hangnum nr="82"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Mama saṅkappamaññāya, pāsādo upatiṭṭhati.</gatha>
    <hangnum nr="83"/>
    <gatha type="1"> ‘‘Bhayaṃ vā chambhitattaṃ vā, lomahaṃso na vijjati;</gatha>
    <gatha type="last">Tāsaṃ mama na jānāmi, tiṇakuṭikāyidaṃ <note>[tiṇakuṭiyidaṃ (ka.)]</note> phalaṃ.</gatha>
    <hangnum nr="84"/>
    <gatha type="1"> ‘‘Sīhabyagghā ca dīpī ca, acchakokataracchakā <note>[taracchayo (syā. ka.)]</note>;</gatha>
    <gatha type="last">Sabbe maṃ parivajjenti, tiṇakuṭikāyidaṃ phalaṃ.</gatha>
    <hangnum nr="85"/>
    <gatha type="1"> ‘‘Sarīsapā <note>[siriṃsapā (sī. syā.), sariṃsapā (ka.)]</note> ca bhūtā ca, ahī kumbhaṇḍarakkhasā;</gatha>
    <gatha type="last">Tepi maṃ parivajjenti, tiṇakuṭikāyidaṃ phalaṃ.</gatha>
    <hangnum nr="86"/>
    <gatha type="1"> ‘‘Na pāpasupinassāpi, sarāmi dassanaṃ mama;</gatha>
    <gatha type="last">Upaṭṭhitā sati mayhaṃ, tiṇakuṭikāyidaṃ phalaṃ.</gatha>
    <hangnum nr="87"/>
    <gatha type="1"> ‘‘Tāyeva tiṇakuṭikāya, anubhotvāna sampadā;</gatha>
    <gatha type="last">Gotamassa bhagavato, dhammaṃ sacchikariṃ ahaṃ.</gatha>
    <hangnum nr="88"/>
    <gatha type="1"> ‘‘Ekanavutito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, tiṇakuṭikāyidaṃ phalaṃ.</gatha>
    <hangnum nr="89"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā tiṇakuṭidāyako thero imā gāthāyo abhāsitthāti.</paragraph>
    <centered>Tiṇakuṭidāyakattherassāpadānaṃ sattamaṃ.</centered>
    <subhead>8. Uttareyyadāyakattheraapadānaṃ</subhead>
    <hangnum nr="90"/>
    <gatha type="1"> ‘‘Nagare  haṃsavatiyā, ahosiṃ brāhmaṇo tadā;</gatha>
    <gatha type="last">Ajjhāyako mantadharo, tiṇṇaṃ vedāna pāragū.</gatha>
    <hangnum nr="91"/>
    <gatha type="1"> ‘‘Purakkhato sasissehi, jātimā ca susikkhito;</gatha>
    <gatha type="last">Toyābhisecanatthāya, nagarā nikkhamiṃ tadā.</gatha>
    <hangnum nr="92"/>
    <gatha type="1"> ‘‘Padumuttaro nāma jino, sabbadhammāna pāragū;</gatha>
    <gatha type="last">Khīṇāsavasahassehi, pāvisī nagaraṃ jino.</gatha>
    <hangnum nr="93"/>
    <gatha type="1"> ‘‘Sucārurūpaṃ disvāna, āneñjakāritaṃ viya;</gatha>
    <gatha type="last">Parivutaṃ arahantehi, disvā cittaṃ pasādayiṃ.</gatha>
    <hangnum nr="94"/>
    <gatha type="1"> ‘‘Sirasmiṃ añjaliṃ katvā, namassitvāna subbataṃ;</gatha>
    <gatha type="last">Pasannacitto sumano, uttarīyamadāsahaṃ.</gatha>
    <hangnum nr="95"/>
    <gatha type="1"> ‘‘Ubho hatthehi paggayha, sāṭakaṃ ukkhipiṃ ahaṃ;</gatha>
    <gatha type="last">Yāvatā buddhaparisā, tāva chādesi sāṭako.</gatha>
    <hangnum nr="96"/>
    <gatha type="1"> ‘‘Piṇḍacāraṃ carantassa, mahābhikkhugaṇādino;</gatha>
    <gatha type="last">Chadaṃ karonto aṭṭhāsi, hāsayanto mamaṃ tadā.</gatha>
    <hangnum nr="97"/>
    <gatha type="1"> ‘‘Gharato  nikkhamantassa, sayambhū aggapuggalo;</gatha>
    <gatha type="last">Vīthiyaṃva ṭhito satthā, akā me <note>[akāsi (syā.)]</note> anumodanaṃ.</gatha>
    <hangnum nr="98"/>
    <gatha type="1"> ‘‘Pasannacitto sumano, yo me adāsi sāṭakaṃ;</gatha>
    <gatha type="last">Tamahaṃ kittayissāmi, suṇotha mama bhāsato.</gatha>
    <hangnum nr="99"/>
    <gatha type="1"> ‘‘‘Tiṃsakappasahassāni, devaloke ramissati;</gatha>
    <gatha type="last">Paññāsakkhattuṃ devindo, devarajjaṃ karissati.</gatha>
    <hangnum nr="100"/>
    <gatha type="1"> ‘‘‘Devaloke vasantassa, puññakammasamaṅgino;</gatha>
    <gatha type="last">Samantā yojanasataṃ, dussacchannaṃ bhavissati.</gatha>
    <hangnum nr="101"/>
    <gatha type="1"> ‘‘‘Chattiṃsakkhattuṃ rājā ca, cakkavattī bhavissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="102"/>
    <gatha type="1"> ‘‘‘Bhave saṃsaramānassa, puññakammasamaṅgino;</gatha>
    <gatha type="last">Manasā patthitaṃ sabbaṃ, nibbattissati tāvade.</gatha>
    <hangnum nr="103"/>
    <gatha type="1"> ‘‘‘Koseyyakambaliyāni <note>[koseyyakambalīyāni (sī.)]</note>, khomakappāsikāni ca;</gatha>
    <gatha type="last">Mahagghāni ca dussāni, paṭilacchatiyaṃ naro.</gatha>
    <hangnum nr="104"/>
    <gatha type="1"> ‘‘‘Manasā  patthitaṃ sabbaṃ, paṭilacchatiyaṃ naro;</gatha>
    <gatha type="last">Ekadussassa vipākaṃ, anubhossati sabbadā.</gatha>
    <hangnum nr="105"/>
    <gatha type="1"> ‘‘‘So pacchā pabbajitvāna, sukkamūlena codito;</gatha>
    <gatha type="last">Gotamassa bhagavato, dhammaṃ sacchikarissati’.</gatha>
    <hangnum nr="106"/>
    <gatha type="1"> ‘‘Aho me sukataṃ kammaṃ, sabbaññussa mahesino;</gatha>
    <gatha type="last">Ekāhaṃ sāṭakaṃ datvā, pattomhi amataṃ padaṃ.</gatha>
    <hangnum nr="107"/>
    <gatha type="1"> ‘‘Maṇḍape  rukkhamūle vā, vasato suññake ghare;</gatha>
    <gatha type="last">Dhāreti dussachadanaṃ, samantā byāmato mama.</gatha>
    <hangnum nr="108"/>
    <gatha type="1"> ‘‘Aviññattaṃ nivāsemi <note>[aviññattāni sevāmi (?)]</note>, cīvaraṃ paccayañcahaṃ;</gatha>
    <gatha type="last">Lābhī <note>[lābhimhi (syā.)]</note> annassa pānassa, uttareyyassidaṃ phalaṃ.</gatha>
    <hangnum nr="109"/>
    <gatha type="1"> ‘‘Satasahassito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, vatthadānassidaṃ phalaṃ.</gatha>
    <hangnum nr="110"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā uttareyyadāyako thero imā gāthāyo abhāsitthāti.</paragraph>
    <centered>Uttareyyadāyakattherassāpadānaṃ aṭṭhamaṃ.</centered>
    <subhead>9. Dhammasavaniyattheraapadānaṃ</subhead>
    <hangnum nr="111"/>
    <gatha type="1"> ‘‘Padumuttaro  nāma jino, sabbadhammāna pāragū;</gatha>
    <gatha type="last">Catusaccaṃ pakāsento, santāresi bahuṃ janaṃ.</gatha>
    <hangnum nr="112"/>
    <gatha type="1"> ‘‘Ahaṃ tena samayena, jaṭilo uggatāpano;</gatha>
    <gatha type="last">Dhunanto vākacīrāni, gacchāmi ambare tadā.</gatha>
    <hangnum nr="113"/>
    <gatha type="1"> ‘‘Buddhaseṭṭhassa upari, gantuṃ na visahāmahaṃ;</gatha>
    <gatha type="last">Pakkhīva selamāsajja <note>[selamāpajja (syā.)]</note>, gamanaṃ na labhāmahaṃ.</gatha>
    <hangnum nr="114"/>
    <gatha type="1"> ‘‘Na  me idaṃ bhūtapubbaṃ, iriyassa vikopanaṃ;</gatha>
    <gatha type="last">Dake yathā ummujjitvā, evaṃ gacchāmi ambare.</gatha>
    <hangnum nr="115"/>
    <gatha type="1"> ‘‘Uḷārabhūto  manujo, heṭṭhāsīno <note>[heṭṭhāpi no (ka.)]</note> bhavissati;</gatha>
    <gatha type="last">Handa menaṃ gavesissaṃ, api atthaṃ labheyyahaṃ.</gatha>
    <hangnum nr="116"/>
    <gatha type="1"> ‘‘Orohanto antalikkhā, saddamassosi satthuno;</gatha>
    <gatha type="last">Aniccataṃ kathentassa, tamahaṃ uggahiṃ tadā.</gatha>
    <hangnum nr="117"/>
    <gatha type="1"> ‘‘Aniccasaññamuggayha, agamāsiṃ mamassamaṃ;</gatha>
    <gatha type="last">Yāvatāyuṃ vasitvāna, tattha kālaṅkato ahaṃ.</gatha>
    <hangnum nr="118"/>
    <gatha type="1"> ‘‘Carime vattamānamhi, taṃ dhammasavanaṃ <note>[dhammasavaṇaṃ (sī.)]</note> sariṃ;</gatha>
    <gatha type="last">Tena kammena sukatena, tāvatiṃsamagacchahaṃ.</gatha>
    <hangnum nr="119"/>
    <gatha type="1"> ‘‘Tiṃsakappasahassāni, devaloke ramiṃ ahaṃ;</gatha>
    <gatha type="last">Ekapaññāsakkhattuñca, devarajjamakārayiṃ.</gatha>
    <hangnum nr="120"/>
    <gatha type="1"> ‘‘Ekasattatikkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="121"/>
    <gatha type="1"> ‘‘Pitugehe nisīditvā, samaṇo bhāvitindriyo;</gatha>
    <gatha type="last">Gāthāya paridīpento, aniccatamudāhari <note>[aniccavatthudāhari (syā. ka.)]</note>.</gatha>
    <hangnum nr="122"/>
    <gatha type="1"> ‘‘Anussarāmi taṃ saññaṃ, saṃsaranto bhavābhave;</gatha>
    <gatha type="last">Na koṭiṃ paṭivijjhāmi <note>[na koci paṭivajjāmi (ka.)]</note>, nibbānaṃ accutaṃ padaṃ <note>[ayaṃ gāthā upari 43 vagge sattamāpadāne purimagāthāya puretaraṃ dissati]</note>.</gatha>
    <hangnum nr="123"/>
    <gatha type="1"> ‘‘Aniccā vata saṅkhārā, uppādavayadhammino;</gatha>
    <gatha type="last">Uppajjitvā nirujjhanti, tesaṃ vūpasamo sukho.</gatha>
    <hangnum nr="124"/>
    <gatha type="1"> ‘‘Saha  gāthaṃ suṇitvāna, pubbakammaṃ anussariṃ;</gatha>
    <gatha type="last">Ekāsane nisīditvā, arahattamapāpuṇiṃ.</gatha>
    <hangnum nr="125"/>
    <gatha type="1"> ‘‘Jātiyā sattavassohaṃ, arahattamapāpuṇiṃ;</gatha>
    <gatha type="last">Upasampādayi buddho, guṇamaññāya cakkhumā.</gatha>
    <hangnum nr="126"/>
    <gatha type="1"> ‘‘Dārakova  ahaṃ santo, karaṇīyaṃ samāpayiṃ;</gatha>
    <gatha type="last">Kiṃ me karaṇīyaṃ ajja, sakyaputtassa sāsane.</gatha>
    <hangnum nr="127"/>
    <gatha type="1"> ‘‘Satasahassito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, saddhammasavane phalaṃ.</gatha>
    <hangnum nr="128"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā dhammasavaniyo thero imā gāthāyo abhāsitthāti.</paragraph>
    <centered>Dhammasavaniyattherassāpadānaṃ navamaṃ.</centered>
    <subhead>10. Ukkhittapadumiyattheraapadānaṃ</subhead>
    <hangnum nr="129"/>
    <gatha type="1"> ‘‘Nagare  haṃsavatiyā, ahosiṃ māliko tadā;</gatha>
    <gatha type="last">Ogāhetvā padumasaraṃ, satapattaṃ ocināmahaṃ.</gatha>
    <hangnum nr="130"/>
    <gatha type="1"> ‘‘Padumuttaro nāma jino, sabbadhammāna pāragū;</gatha>
    <gatha type="last">Saha satasahassehi <note>[satasahassasissehi (ka.)]</note>, santacittehi tādibhi.</gatha>
    <hangnum nr="131"/>
    <gatha type="1"> ‘‘Khīṇāsavehi  suddhehi, chaḷabhiññehi jhāyibhi <note>[so tadā (sī.), so saha (ka.)]</note>;</gatha>
    <gatha type="last">Mama vuddhiṃ samanvesaṃ, āgacchi mama santikaṃ <note>[mama santike (sī.), purisuttamo (syā. ka.)]</note>.</gatha>
    <hangnum nr="132"/>
    <gatha type="1"> ‘‘Disvānahaṃ devadevaṃ, sayambhuṃ lokanāyakaṃ;</gatha>
    <gatha type="last">Vaṇṭe chetvā satapattaṃ, ukkhipimambare tadā.</gatha>
    <hangnum nr="133"/>
    <gatha type="1"> ‘‘Yadi buddho tuvaṃ vīra, lokajeṭṭho narāsabho;</gatha>
    <gatha type="last">Sayaṃ gantvā satapattā, matthake dhārayantu te.</gatha>
    <hangnum nr="134"/>
    <gatha type="1"> ‘‘Adhiṭṭhahi mahāvīro, lokajeṭṭho narāsabho;</gatha>
    <gatha type="last">Buddhassa ānubhāvena, matthake dhārayiṃsu te.</gatha>
    <hangnum nr="135"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="136"/>
    <gatha type="1"> ‘‘Tattha  me sukataṃ byamhaṃ, satapattanti vuccati;</gatha>
    <gatha type="last">Saṭṭhiyojanamubbiddhaṃ, tiṃsayojanavitthataṃ.</gatha>
    <hangnum nr="137"/>
    <gatha type="1"> ‘‘Sahassakkhattuṃ devindo, devarajjamakārayiṃ;</gatha>
    <gatha type="last">Pañcasattatikkhattuñca, cakkavattī ahosahaṃ.</gatha>
    <hangnum nr="138"/>
    <gatha type="1"> ‘‘Padesarajjaṃ vipulaṃ, gaṇanāto asaṅkhiyaṃ;</gatha>
    <gatha type="last">Anubhomi sakaṃ kammaṃ, pubbe sukatamattano.</gatha>
    <hangnum nr="139"/>
    <gatha type="1"> ‘‘Tenevekapadumena, anubhotvāna sampadā;</gatha>
    <gatha type="last">Gotamassa bhagavato, dhammaṃ sacchikariṃ ahaṃ.</gatha>
    <hangnum nr="140"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="141"/>
    <gatha type="1"> ‘‘Satasahassito  kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, ekapadumassidaṃ phalaṃ.</gatha>
    <hangnum nr="142"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ukkhittapadumiyo thero imā gāthāyo abhāsitthāti.</paragraph>
    <centered>Ukkhittapadumiyattherassāpadānaṃ dasamaṃ.</centered>
    <centered>Gandhodakavaggo catutiṃsatimo.</centered>
    <paragraph>Tassuddānaṃ –</paragraph>
    <gatha type="1">Gandhadhūpo udakañca, punnāga ekadussakā;</gatha>
    <gatha type="last">Phusito ca pabhaṅkaro, kuṭido uttarīyako.</gatha>
    <gatha type="1">Savanī ekapadumī, gāthāyo sabbapiṇḍitā;</gatha>
    <gatha type="last">Ekaṃ gāthāsatañceva, catutālīsameva ca.</gatha>
  </text>
</tree>
