<?xml version='1.0' encoding='UTF-8'?>
<tree text="39. Ava&#x1E6D;aphalavaggo" target="text">
  <text>
    <subhead>1. Avaṭaphaladāyakattheraapadānaṃ</subhead>
    <hangnum nr="1"/>
    <gatha type="1"> ‘‘Sataraṃsi  nāma bhagavā, sayambhū aparājito;</gatha>
    <gatha type="last">Vivekakāmo sambuddho, gocarāyābhinikkhami.</gatha>
    <hangnum nr="2"/>
    <gatha type="1"> ‘‘Phalahattho ahaṃ disvā, upagacchiṃ narāsabhaṃ;</gatha>
    <gatha type="last">Pasannacitto sumano, avaṭaṃ <note>[avaṇṭaṃ (sī.), ambaṭaṃ (syā.)]</note> adadiṃ phalaṃ.</gatha>
    <hangnum nr="3"/>
    <gatha type="1"> ‘‘Catunnavutito kappe, yaṃ phalamadadiṃ ahaṃ;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="4"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="5"/>
    <gatha type="1"> ‘‘Svāgataṃ vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="6"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā avaṭaphaladāyako thero imā gāthāyo abhāsitthāti.</paragraph>
    <centered>Avaṭaphaladāyakattherassāpadānaṃ paṭhamaṃ.</centered>
    <subhead>2. Labujadāyakattheraapadānaṃ</subhead>
    <hangnum nr="7"/>
    <gatha type="1"> ‘‘Nagare bandhumatiyā, āsiṃ ārāmiko tadā;</gatha>
    <gatha type="last">Addasaṃ virajaṃ buddhaṃ, gacchantaṃ anilañjase.</gatha>
    <hangnum nr="8"/>
    <gatha type="1"> ‘‘Labujassa phalaṃ gayha, buddhaseṭṭhassadāsahaṃ;</gatha>
    <gatha type="last">Ākāse ṭhitako santo, paṭigaṇhi mahāyaso.</gatha>
    <hangnum nr="9"/>
    <gatha type="1"> ‘‘Vittisañjananaṃ  mayhaṃ, diṭṭhadhammasukhāvahaṃ;</gatha>
    <gatha type="last">Phalaṃ buddhassa datvāna, vippasannena cetasā.</gatha>
    <hangnum nr="10"/>
    <gatha type="1"> ‘‘Adhigacchiṃ  tadā pītiṃ, vipulañca sukhuttamaṃ;</gatha>
    <gatha type="last">Uppajjateva ratanaṃ, nibbattassa tahiṃ tahiṃ.</gatha>
    <hangnum nr="11"/>
    <gatha type="1"> ‘‘Ekanavutito kappe, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="12"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="13"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="14"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā labujadāyako thero imā gāthāyo abhāsitthāti.</paragraph>
    <centered>Labujadāyakattherassāpadānaṃ dutiyaṃ.</centered>
    <subhead>3. Udumbaraphaladāyakattheraapadānaṃ</subhead>
    <hangnum nr="15"/>
    <gatha type="1"> ‘‘Vinatānadiyā tīre, vihāsi purisuttamo;</gatha>
    <gatha type="last">Addasaṃ virajaṃ buddhaṃ, ekaggaṃ susamāhitaṃ.</gatha>
    <hangnum nr="16"/>
    <gatha type="1"> ‘‘Tasmiṃ pasannamānaso, kilesamaladhovane;</gatha>
    <gatha type="last">Udumbaraphalaṃ gayha, buddhaseṭṭhassadāsahaṃ.</gatha>
    <hangnum nr="17"/>
    <gatha type="1"> ‘‘Ekanavutito kappe, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="18"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="19"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="20"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā udumbaraphaladāyako thero imā gāthāyo abhāsitthāti.</paragraph>
    <centered>Udumbaraphaladāyakattherassāpadānaṃ tatiyaṃ.</centered>
    <subhead>4. Pilakkhaphaladāyakattheraapadānaṃ</subhead>
    <hangnum nr="21"/>
    <gatha type="1"> ‘‘Vanantare  buddhaṃ disvā, atthadassiṃ mahāyasaṃ;</gatha>
    <gatha type="last">Pasannacitto sumano, pilakkhassādadiṃ phalaṃ <note>[pilakkhassa phalaṃ adaṃ (sī.), pilakkhussa phalaṃ adaṃ (syā.)]</note>.</gatha>
    <hangnum nr="22"/>
    <gatha type="1"> ‘‘Aṭṭhārase kappasate, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="23"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="24"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="25"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pilakkhaphaladāyako thero imā gāthāyo abhāsitthāti.</paragraph>
    <centered>Pilakkhaphaladāyakattherassāpadānaṃ catutthaṃ.</centered>
    <subhead>5. Phārusaphaladāyakattheraapadānaṃ</subhead>
    <hangnum nr="26"/>
    <gatha type="1"> ‘‘Suvaṇṇavaṇṇaṃ  sambuddhaṃ, āhutīnaṃ paṭiggahaṃ;</gatha>
    <gatha type="last">Rathiyaṃ paṭipajjantaṃ, phārusaphalamadāsahaṃ.</gatha>
    <hangnum nr="27"/>
    <gatha type="1"> ‘‘Ekanavutito kappe, yaṃ phalamadadiṃ ahaṃ;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="28"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="29"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="30"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā phārusaphaladāyako thero imā gāthāyo abhāsitthāti.</paragraph>
    <centered>Phārusaphaladāyakattherassāpadānaṃ pañcamaṃ.</centered>
    <subhead>6. Valliphaladāyakattheraapadānaṃ</subhead>
    <hangnum nr="31"/>
    <gatha type="1"> ‘‘Sabbe  janā samāgamma, agamiṃsu vanaṃ tadā;</gatha>
    <gatha type="last">Phalamanvesamānā te, alabhiṃsu phalaṃ tadā.</gatha>
    <hangnum nr="32"/>
    <gatha type="1"> ‘‘Tatthaddasāsiṃ  sambuddhaṃ, sayambhuṃ aparājitaṃ;</gatha>
    <gatha type="last">Pasannacitto sumano, valliphalamadāsahaṃ.</gatha>
    <hangnum nr="33"/>
    <gatha type="1"> ‘‘Ekattiṃse ito kappe, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="34"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="35"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="36"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā valliphaladāyako thero imā gāthāyo abhāsitthāti.</paragraph>
    <centered>Valliphaladāyakattherassāpadānaṃ chaṭṭhaṃ.</centered>
    <subhead>7. Kadaliphaladāyakattheraapadānaṃ</subhead>
    <hangnum nr="37"/>
    <gatha type="1"> ‘‘Kaṇikāraṃva jalitaṃ, puṇṇamāyeva <note>[puṇṇamāseva (sī. ka.)]</note> candimaṃ;</gatha>
    <gatha type="last">Jalantaṃ dīparukkhaṃva, addasaṃ lokanāyakaṃ.</gatha>
    <hangnum nr="38"/>
    <gatha type="1"> ‘‘Kadaliphalaṃ paggayha, adāsiṃ satthuno ahaṃ;</gatha>
    <gatha type="last">Pasannacitto sumano, vanditvāna apakkamiṃ.</gatha>
    <hangnum nr="39"/>
    <gatha type="1"> ‘‘Ekattiṃse  ito kappe, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="40"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="41"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="42"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kadaliphaladāyako thero imā gāthāyo abhāsitthāti.</paragraph>
    <centered>Kadaliphaladāyakattherassāpadānaṃ sattamaṃ.</centered>
    <subhead>8. Panasaphaladāyakattheraapadānaṃ</subhead>
    <hangnum nr="43"/>
    <gatha type="1"> ‘‘Ajjuno  nāma sambuddho, himavante vasī tadā;</gatha>
    <gatha type="last">Caraṇena ca sampanno, samādhikusalo muni.</gatha>
    <hangnum nr="44"/>
    <gatha type="1"> ‘‘Kumbhamattaṃ  gahetvāna, panasaṃ jīvajīvakaṃ <note>[devagandhikaṃ (41 vagge, 5 apadāne)]</note>;</gatha>
    <gatha type="last">Chattapaṇṇe ṭhapetvāna, adāsiṃ satthuno ahaṃ.</gatha>
    <hangnum nr="45"/>
    <gatha type="1"> ‘‘Ekattiṃse ito kappe, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="46"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="47"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="48"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā panasaphaladāyako thero imā gāthāyo abhāsitthāti.</paragraph>
    <centered>Panasaphaladāyakattherassāpadānaṃ aṭṭhamaṃ.</centered>
    <subhead>9. Soṇakoṭivīsattheraapadānaṃ</subhead>
    <hangnum nr="49"/>
    <gatha type="1"> ‘‘Vipassino  pāvacane, ekaṃ leṇaṃ mayā kataṃ;</gatha>
    <gatha type="last">Cātuddisassa saṅghassa, bandhumārājadhāniyā.</gatha>
    <hangnum nr="50"/>
    <gatha type="1"> ‘‘Dussehi bhūmiṃ leṇassa, santharitvā pariccajiṃ;</gatha>
    <gatha type="last">Udaggacitto sumano, akāsiṃ paṇidhiṃ tadā.</gatha>
    <hangnum nr="51"/>
    <gatha type="1"> ‘‘Ārādhayeyyaṃ sambuddhaṃ, pabbajjañca labheyyahaṃ;</gatha>
    <gatha type="last">Anuttarañca nibbānaṃ, phuseyyaṃ santimuttamaṃ.</gatha>
    <hangnum nr="52"/>
    <gatha type="1"> ‘‘Teneva sukkamūlena, kappe <note>[kappaṃ (sī.), kappa (ka.)]</note> navuti saṃsariṃ;</gatha>
    <gatha type="last">Devabhūto manusso ca, katapuñño virocahaṃ.</gatha>
    <hangnum nr="53"/>
    <gatha type="1"> ‘‘Tato  kammāvasesena, idha pacchimake bhave;</gatha>
    <gatha type="last">Campāyaṃ aggaseṭṭhissa, jātomhi ekaputtako.</gatha>
    <hangnum nr="54"/>
    <gatha type="1"> ‘‘Jātamattassa  me sutvā, pitu chando ayaṃ ahu;</gatha>
    <gatha type="last">Dadāmahaṃ kumārassa, vīsakoṭī anūnakā.</gatha>
    <hangnum nr="55"/>
    <gatha type="1"> ‘‘Caturaṅgulā ca me lomā, jātā pādatale ubho;</gatha>
    <gatha type="last">Sukhumā mudusamphassā, tūlāpicusamā subhā.</gatha>
    <hangnum nr="56"/>
    <gatha type="1"> ‘‘Atītā navuti kappā, ayaṃ eko ca uttari;</gatha>
    <gatha type="last">Nābhijānāmi nikkhitte, pāde bhūmyā asanthate.</gatha>
    <hangnum nr="57"/>
    <gatha type="1"> ‘‘Ārādhito  me sambuddho, pabbajiṃ anagāriyaṃ;</gatha>
    <gatha type="last">Arahattañca me pattaṃ, sītibhūtomhi nibbuto.</gatha>
    <hangnum nr="58"/>
    <gatha type="1"> ‘‘Aggo āraddhavīriyānaṃ, niddiṭṭho sabbadassinā;</gatha>
    <gatha type="last">Khīṇāsavomhi arahā, chaḷabhiñño mahiddhiko.</gatha>
    <hangnum nr="59"/>
    <gatha type="1"> ‘‘Ekanavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, leṇadānassidaṃ phalaṃ.</gatha>
    <hangnum nr="60"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="61"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="62"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <hangnum nr="63"/>
    <gatha type="1"> ‘‘Thero  koṭivīso <note>[koṭiviso (syā. ka.), koḷiviso (aññaṭṭhānesu)]</note> soṇo, bhikkhusaṅghassa aggato;</gatha>
    <gatha type="last">Pañhaṃ puṭṭho viyākāsi, anotatte mahāsare’’ti.</gatha>
    <paragraph>Itthaṃ sudaṃ āyasmā soṇo koṭivīso thero imā gāthāyo abhāsitthāti.</paragraph>
    <centered>Soṇakoṭivīsattherassāpadānaṃ navamaṃ.</centered>
    <subhead>10. Pubbakammapilotikabuddhaapadānaṃ</subhead>
    <hangnum nr="64"/>
    <gatha type="1"> ‘‘Anotattasarāsanne , ramaṇīye silātale;</gatha>
    <gatha type="last">Nānāratanapajjote, nānāgandhavanantare.</gatha>
    <hangnum nr="65"/>
    <gatha type="1"> ‘‘Mahatā bhikkhusaṅghena, pareto <note>[upeto (udānaṭṭhakathāyaṃ 4 vagge, 8 sutte)]</note> lokanāyako;</gatha>
    <gatha type="last">Āsīno byākarī tattha, pubbakammāni attano.</gatha>
    <hangnum nr="66"/>
    <gatha type="1"><note>[suṇātha bhikkhave mayhaṃ, yaṃ kammaṃ pakataṃ mayā; ekaṃ araññikaṃ bhikkhuṃ, disvā dinnaṃ pilotikaṃ; patthitaṃ paṭhamaṃ buddhaṃ, buddhattāya mayā tadā; pilotiyassa kammassa, buddhattepi vipaccati; gopālako pure āsiṃ, gāviṃ pājeti gocaraṃ; pivantiṃ udakaṃ āvilaṃ, gāviṃ disvā nivārayiṃ; tena kammavipākena, idha pacchimake bhave; vipāsito yadicchakaṃ, na hi pātuṃ labhāmahaṃ (syā.)]</note> ‘‘Suṇātha  bhikkhavo mayhaṃ, yaṃ kammaṃ pakataṃ mayā;</gatha>
    <gatha type="last">Pilotikassa kammassa, buddhattepi vipaccati <note>[suṇātha bhikkhave mayhaṃ, yaṃ kammaṃ pakataṃ mayā; ekaṃ araññikaṃ bhikkhuṃ, disvā dinnaṃ pilotikaṃ; patthitaṃ paṭhamaṃ buddhaṃ, buddhattāya mayā tadā; pilotiyassa kammassa, buddhattepi vipaccati; gopālako pure āsiṃ, gāviṃ pājeti gocaraṃ; pivantiṃ udakaṃ āvilaṃ, gāviṃ disvā nivārayiṃ; tena kammavipākena, idha pacchimake bhave; vipāsito yadicchakaṃ, na hi pātuṃ labhāmahaṃ (syā.)]</note>.</gatha>
    <centered>[1]</centered>
    <hangnum nr="67"/>
    <gatha type="1"> ‘‘Munāḷi  nāmahaṃ dhutto, pubbe aññāsu jātisu <note>[aññāya jātiyā (udāna aṭṭha.)]</note>;</gatha>
    <gatha type="last">Paccekabuddhaṃ surabhiṃ <note>[sarabhuṃ (sī.)]</note>, abbhācikkhiṃ adūsakaṃ.</gatha>
    <hangnum nr="68"/>
    <gatha type="1"> ‘‘Tena kammavipākena, niraye saṃsariṃ ciraṃ;</gatha>
    <gatha type="last">Bahūvassasahassāni, dukkhaṃ vedesi vedanaṃ.</gatha>
    <hangnum nr="69"/>
    <gatha type="1"> ‘‘Tena kammāvasesena, idha pacchimake bhave;</gatha>
    <gatha type="last">Abbhakkhānaṃ mayā laddhaṃ, sundarikāya kāraṇā.</gatha>
    <centered>[2]</centered>
    <hangnum nr="70"/>
    <gatha type="1"> ‘‘Sabbābhibhussa  buddhassa, nando nāmāsi sāvako;</gatha>
    <gatha type="last">Taṃ abbhakkhāya niraye, ciraṃ saṃsaritaṃ mayā.</gatha>
    <hangnum nr="71"/>
    <gatha type="1"> ‘‘Dasavassasahassāni, niraye saṃsariṃ ciraṃ;</gatha>
    <gatha type="last">Manussabhāvaṃ laddhāhaṃ, abbhakkhānaṃ bahuṃ labhiṃ.</gatha>
    <hangnum nr="72"/>
    <gatha type="1"> ‘‘Tena kammāvasesena, ciñcamānavikā mamaṃ;</gatha>
    <gatha type="last">Abbhācikkhi abhūtena, janakāyassa aggato.</gatha>
    <centered>[3]</centered>
    <hangnum nr="73"/>
    <gatha type="1"> ‘‘Brāhmaṇo sutavā āsiṃ, ahaṃ sakkatapūjito;</gatha>
    <gatha type="last">Mahāvane pañcasate, mante vācemi māṇave.</gatha>
    <hangnum nr="74"/>
    <gatha type="1"> ‘‘Tatthāgato <note>[tamāgato (ka.)]</note> isi bhīmo, pañcābhiñño mahiddhiko;</gatha>
    <gatha type="last">Taṃ cāhaṃ āgataṃ disvā, abbhācikkhiṃ adūsakaṃ.</gatha>
    <hangnum nr="75"/>
    <gatha type="1"> ‘‘Tatohaṃ avacaṃ sisse, kāmabhogī ayaṃ isi;</gatha>
    <gatha type="last">Mayhampi bhāsamānassa, anumodiṃsu māṇavā.</gatha>
    <hangnum nr="76"/>
    <gatha type="1"> ‘‘Tato māṇavakā sabbe, bhikkhamānaṃ kule kule;</gatha>
    <gatha type="last">Mahājanassa āhaṃsu, kāmabhogī ayaṃ isi.</gatha>
    <hangnum nr="77"/>
    <gatha type="1"> ‘‘Tena  kammavipākena, pañca bhikkhusatā ime;</gatha>
    <gatha type="last">Abbhakkhānaṃ labhuṃ sabbe, sundarikāya kāraṇā.</gatha>
    <centered>[4]</centered>
    <hangnum nr="78"/>
    <gatha type="1"> ‘‘Vemātubhātaraṃ pubbe, dhanahetu haniṃ ahaṃ;</gatha>
    <gatha type="last">Pakkhipiṃ giriduggasmiṃ, silāya ca apiṃsayiṃ.</gatha>
    <hangnum nr="79"/>
    <gatha type="1"> ‘‘Tena kammavipākena, devadatto silaṃ khipi;</gatha>
    <gatha type="last">Aṅguṭṭhaṃ piṃsayī pāde, mama pāsāṇasakkharā.</gatha>
    <centered>[5]</centered>
    <hangnum nr="80"/>
    <gatha type="1"> ‘‘Purehaṃ dārako hutvā, kīḷamāno mahāpathe;</gatha>
    <gatha type="last">Paccekabuddhaṃ disvāna, magge sakalikaṃ <note>[sakkhalikaṃ (ka.)]</note> khipiṃ <note>[dahiṃ (syā.)]</note>.</gatha>
    <hangnum nr="81"/>
    <gatha type="1"> ‘‘Tena kammavipākena, idha pacchimake bhave;</gatha>
    <gatha type="last">Vadhatthaṃ maṃ devadatto, abhimāre payojayi.</gatha>
    <centered>[6]</centered>
    <hangnum nr="82"/>
    <gatha type="1"> ‘‘Hatthāroho  pure āsiṃ, paccekamunimuttamaṃ;</gatha>
    <gatha type="last">Piṇḍāya vicarantaṃ taṃ, āsādesiṃ gajenahaṃ.</gatha>
    <hangnum nr="83"/>
    <gatha type="1"> ‘‘Tena kammavipākena, bhanto <note>[danto (ka.)]</note> nāḷāgirī gajo;</gatha>
    <gatha type="last">Giribbaje puravare, dāruṇo samupāgami <note>[maṃ upāgami (sī.)]</note>.</gatha>
    <centered>[7]</centered>
    <hangnum nr="84"/>
    <gatha type="1"> ‘‘Rājāhaṃ  patthivo <note>[pattiko (syā. ka.), khattiyo (udāna aṭṭha.)]</note> āsiṃ, sattiyā purisaṃ haniṃ;</gatha>
    <gatha type="last">Tena kammavipākena, niraye paccisaṃ bhusaṃ.</gatha>
    <hangnum nr="85"/>
    <gatha type="1"> ‘‘Kammuno tassa sesena, idāni sakalaṃ mama;</gatha>
    <gatha type="last">Pāde chaviṃ pakappesi <note>[pakopesi (sī.)]</note>, na hi kammaṃ vinassati.</gatha>
    <centered>[8]</centered>
    <hangnum nr="86"/>
    <gatha type="1"> ‘‘Ahaṃ kevaṭṭagāmasmiṃ, ahuṃ kevaṭṭadārako;</gatha>
    <gatha type="last">Macchake ghātite disvā, janayiṃ somanassakaṃ <note>[somanassahaṃ (udāna aṭṭha.)]</note>.</gatha>
    <hangnum nr="87"/>
    <gatha type="1"> ‘‘Tena  kammavipākena, sīsadukkhaṃ ahū mama;</gatha>
    <gatha type="last">Sabbe sakkā ca haññiṃsu, yadā hani viṭaṭūbho <note>[viṭaṭubho (syā. ka.)]</note>.</gatha>
    <centered>[9]</centered>
    <hangnum nr="88"/>
    <gatha type="1"> ‘‘Phussassāhaṃ pāvacane, sāvake paribhāsayiṃ;</gatha>
    <gatha type="last">Yavaṃ khādatha bhuñjatha, mā ca bhuñjatha sālayo.</gatha>
    <hangnum nr="89"/>
    <gatha type="1"> ‘‘Tena kammavipākena, temāsaṃ khāditaṃ yavaṃ;</gatha>
    <gatha type="last">Nimantito brāhmaṇena, verañjāyaṃ vasiṃ tadā.</gatha>
    <centered>[10]</centered>
    <hangnum nr="90"/>
    <gatha type="1"> ‘‘Nibbuddhe vattamānamhi, mallaputtaṃ niheṭhayiṃ <note>[nisedhayiṃ (syā. ka.)]</note>;</gatha>
    <gatha type="last">Tena kammavipākena, piṭṭhidukkhaṃ ahū mama.</gatha>
    <centered>[11]</centered>
    <hangnum nr="91"/>
    <gatha type="1"> ‘‘Tikicchako ahaṃ āsiṃ, seṭṭhiputtaṃ virecayiṃ;</gatha>
    <gatha type="last">Tena kammavipākena, hoti pakkhandikā mama.</gatha>
    <centered>[12]</centered>
    <hangnum nr="92"/>
    <gatha type="1"> ‘‘Avacāhaṃ jotipālo, sugataṃ kassapaṃ tadā;</gatha>
    <gatha type="last">Kuto nu bodhi muṇḍassa, bodhi paramadullabhā.</gatha>
    <hangnum nr="93"/>
    <gatha type="1"> ‘‘Tena  kammavipākena, acariṃ dukkaraṃ bahuṃ;</gatha>
    <gatha type="last">Chabbassānuruveḷāyaṃ, tato bodhimapāpuṇiṃ.</gatha>
    <hangnum nr="94"/>
    <gatha type="1"> ‘‘Nāhaṃ etena maggena, pāpuṇiṃ bodhimuttamaṃ;</gatha>
    <gatha type="last">Kummaggena gavesissaṃ, pubbakammena vārito.</gatha>
    <hangnum nr="95"/>
    <gatha type="1"> ‘‘Puññapāpaparikkhīṇo, sabbasantāpavajjito;</gatha>
    <gatha type="last">Asoko anupāyāso, nibbāyissamanāsavo.</gatha>
    <hangnum nr="96"/>
    <gatha type="1"> ‘‘Evaṃ jino viyākāsi, bhikkhusaṅghassa aggato;</gatha>
    <gatha type="last">Sabbābhiññābalappatto, anotatte mahāsare’’ti.</gatha>
    <paragraph>Itthaṃ  sudaṃ bhagavā attano pubbacaritaṃ kammapilotikaṃ nāma buddhāpadānadhammapariyāyaṃ abhāsitthāti.</paragraph>
    <centered>Pubbakammapilotikaṃ nāma buddhāpadānaṃ dasamaṃ.</centered>
    <centered>Avaṭaphalavaggo ekūnacattālīsamo.</centered>
    <paragraph>Tassuddānaṃ –</paragraph>
    <gatha type="1">Avaṭaṃ labujañceva, udumbarapilakkhu ca;</gatha>
    <gatha type="last">Phāru vallī ca kadalī, panaso koṭivīsako.</gatha>
    <gatha type="1">Pubbakammapiloti ca, apadānaṃ mahesino;</gatha>
    <gatha type="last">Gāthāyo ekanavuti, gaṇitāyo vibhāvibhi.</gatha>
    <centered>Cuddasamaṃ bhāṇavāraṃ.</centered>
  </text>
</tree>
