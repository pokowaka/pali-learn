<?xml version='1.0' encoding='UTF-8'?>
<tree text="19. Ku&#x1E6D;ajapupphiyavaggo" target="text">
  <text>
    <subhead>1. Kuṭajapupphiyattheraapadānaṃ</subhead>
    <hangnum nr="1"/>
    <gatha type="1"> ‘‘Suvaṇṇavaṇṇaṃ  sambuddhaṃ, sataraṃsiṃva uggataṃ;</gatha>
    <gatha type="last">Disaṃ anuvilokentaṃ, gacchantaṃ anilañjase.</gatha>
    <hangnum nr="2"/>
    <gatha type="1"> ‘‘Kuṭajaṃ pupphitaṃ disvā, saṃvitthatasamotthataṃ;</gatha>
    <gatha type="last">Rukkhato ocinitvāna, phussassa abhiropayiṃ.</gatha>
    <hangnum nr="3"/>
    <gatha type="1"> ‘‘Dvenavute ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="4"/>
    <gatha type="1"> ‘‘Ito sattarase kappe, tayo āsuṃ supupphitā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="5"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kuṭajapupphiyo thero imā gāthāyo abhāsitthāti.</paragraph>
    <centered>Kuṭajapupphiyattherassāpadānaṃ paṭhamaṃ.</centered>
    <subhead>2. Bandhujīvakattheraapadānaṃ</subhead>
    <hangnum nr="6"/>
    <gatha type="1"> ‘‘Siddhattho  nāma sambuddho, sayambhū sabbhi vaṇṇito;</gatha>
    <gatha type="last">Samādhiṃ so samāpanno, nisīdi pabbatantare.</gatha>
    <hangnum nr="7"/>
    <gatha type="1"> ‘‘Jātassare  gavesanto, dakajaṃ pupphamuttamaṃ;</gatha>
    <gatha type="last">Bandhujīvakapupphāni, addasaṃ samanantaraṃ.</gatha>
    <hangnum nr="8"/>
    <gatha type="1"> ‘‘Ubho hatthehi paggayha, upāgacchiṃ mahāmuniṃ;</gatha>
    <gatha type="last">Pasannacitto sumano, siddhatthassābhiropayiṃ.</gatha>
    <hangnum nr="9"/>
    <gatha type="1"> ‘‘Catunnavutito  kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="10"/>
    <gatha type="1"> ‘‘Ito  cātuddase kappe, eko āsiṃ janādhipo;</gatha>
    <gatha type="last">Samuddakappo nāmena, cakkavattī mahabbalo.</gatha>
    <hangnum nr="11"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā bandhujīvako thero imā gāthāyo abhāsitthāti.</paragraph>
    <centered>Bandhujīvakattherassāpadānaṃ dutiyaṃ.</centered>
    <subhead>3. Koṭumbariyattheraapadānaṃ</subhead>
    <hangnum nr="12"/>
    <gatha type="1"> ‘‘Kaṇikāraṃva jotantaṃ, nisinnaṃ pabbatantare;</gatha>
    <gatha type="last">Appameyyaṃva udadhiṃ, vitthataṃ dharaṇiṃ yathā.</gatha>
    <hangnum nr="13"/>
    <gatha type="1"> ‘‘Pūjitaṃ <note>[paretaṃ (sī.)]</note> devasaṅghena, nisabhājāniyaṃ yathā;</gatha>
    <gatha type="last">Haṭṭho haṭṭhena cittena, upāgacchiṃ naruttamaṃ.</gatha>
    <hangnum nr="14"/>
    <gatha type="1"> ‘‘Sattapupphāni  paggayha, koṭumbarasamākulaṃ;</gatha>
    <gatha type="last">Buddhassa abhiropesiṃ, sikhino lokabandhuno.</gatha>
    <hangnum nr="15"/>
    <gatha type="1"> ‘‘Ekattiṃse ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="16"/>
    <gatha type="1"> ‘‘Ito vīsatikappamhi, mahānelasanāmako;</gatha>
    <gatha type="last">Eko āsi mahātejo, cakkavattī mahabbalo.</gatha>
    <hangnum nr="17"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā koṭumbariyo thero imā gāthāyo abhāsitthāti.</paragraph>
    <centered>Koṭumbariyattherassāpadānaṃ tatiyaṃ.</centered>
    <subhead>4. Pañcahatthiyattheraapadānaṃ</subhead>
    <hangnum nr="18"/>
    <gatha type="1"> ‘‘Tisso  nāmāsi bhagavā, lokajeṭṭho narāsabho;</gatha>
    <gatha type="last">Purakkhato sāvakehi, rathiyaṃ paṭipajjatha.</gatha>
    <hangnum nr="19"/>
    <gatha type="1"> ‘‘Pañca  uppalahatthā ca, cāturā ṭhapitā mayā;</gatha>
    <gatha type="last">Āhutiṃ dātukāmohaṃ, paggaṇhiṃ vatasiddhiyā <note>[puttomhi hitasiddhiyā (syā.)]</note>.</gatha>
    <hangnum nr="20"/>
    <gatha type="1"> ‘‘Suvaṇṇavaṇṇaṃ sambuddhaṃ, gacchantaṃ antarāpaṇe;</gatha>
    <gatha type="last">Buddharaṃsīhi phuṭṭhosmi <note>[buddharaṃsyābhiphuṭṭhomhi (sī.), buddharaṃsābhighuṭṭhosmi (ka.)]</note>, pūjesiṃ dvipaduttamaṃ.</gatha>
    <hangnum nr="21"/>
    <gatha type="1"> ‘‘Dvenavute  ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="22"/>
    <gatha type="1"> ‘‘Ito terasakappamhi, pañca susabhasammatā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="23"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pañcahatthiyo thero imā gāthāyo abhāsitthāti.</paragraph>
    <centered>Pañcahatthiyattherassāpadānaṃ catutthaṃ.</centered>
    <subhead>5. Isimuggadāyakattheraapadānaṃ</subhead>
    <hangnum nr="24"/>
    <gatha type="1"> ‘‘Udentaṃ sataraṃsiṃva, pītaraṃsiṃva <note>[sitaraṃsiṃva (sī.)]</note> bhāṇumaṃ;</gatha>
    <gatha type="last">Kakudhaṃ vilasantaṃva, padumuttaranāyakaṃ.</gatha>
    <hangnum nr="25"/>
    <gatha type="1"> ‘‘Isimuggāni pisitvā <note>[isisuggāni piṃsetvā (sī.), isimuggaṃ nimantetvā (syā.)]</note>, madhukhudde anīḷake;</gatha>
    <gatha type="last">Pāsādeva ṭhito santo, adāsiṃ lokabandhuno.</gatha>
    <hangnum nr="26"/>
    <gatha type="1"> ‘‘Aṭṭhasatasahassāni, ahesuṃ buddhasāvakā;</gatha>
    <gatha type="last">Sabbesaṃ pattapūrentaṃ <note>[pattapūraṃ taṃ (sī.)]</note>, tato cāpi bahuttaraṃ.</gatha>
    <hangnum nr="27"/>
    <gatha type="1"> ‘‘Tena cittappasādena, sukkamūlena codito;</gatha>
    <gatha type="last">Kappānaṃ satasahassaṃ, duggatiṃ nupapajjahaṃ.</gatha>
    <hangnum nr="28"/>
    <gatha type="1"> ‘‘Cattālīsamhi  sahasse, kappānaṃ aṭṭhatiṃsa te;</gatha>
    <gatha type="last">Isimuggasanāmā <note>[mahisamantanāmā (syā.)]</note> te, cakkavattī mahabbalā.</gatha>
    <hangnum nr="29"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā isimuggadāyako thero imā gāthāyo abhāsitthāti.</paragraph>
    <centered>Isimuggadāyakattherassāpadānaṃ pañcamaṃ.</centered>
    <subhead>6. Bodhiupaṭṭhākattheraapadānaṃ</subhead>
    <hangnum nr="30"/>
    <gatha type="1"> ‘‘Nagare  rammavatiyā, āsiṃ murajavādako;</gatha>
    <gatha type="last">Niccupaṭṭhānayuttomhi, gatohaṃ bodhimuttamaṃ.</gatha>
    <hangnum nr="31"/>
    <gatha type="1"> ‘‘Sāyaṃ pātaṃ upaṭṭhitvā, sukkamūlena codito;</gatha>
    <gatha type="last">Aṭṭhārasakappasate, duggatiṃ nupapajjahaṃ.</gatha>
    <hangnum nr="32"/>
    <gatha type="1"> ‘‘Pannarase kappasate, ito āsiṃ janādhipo;</gatha>
    <gatha type="last">Murajo <note>[damatho (syā.)]</note> nāma nāmena, cakkavattī mahabbalo.</gatha>
    <hangnum nr="33"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā bodhiupaṭṭhāko thero imā gāthāyo abhāsitthāti.</paragraph>
    <centered>Bodhiupaṭṭhākattherassāpadānaṃ chaṭṭhaṃ.</centered>
    <subhead>7. Ekacintikattheraapadānaṃ</subhead>
    <hangnum nr="34"/>
    <gatha type="1"> ‘‘Yadā  devo <note>[devā (ka.)]</note> devakāyā, cavate <note>[cavanti (ka.)]</note> āyusaṅkhayā;</gatha>
    <gatha type="last">Tayo saddā niccharanti, devānaṃ anumodataṃ.</gatha>
    <hangnum nr="35"/>
    <gatha type="1"> ‘Ito bho sugatiṃ gaccha, manussānaṃ sahabyataṃ;</gatha>
    <gatha type="last">Manussabhūto saddhamme, labha saddhaṃ anuttaraṃ.</gatha>
    <hangnum nr="36"/>
    <gatha type="1"> ‘‘‘Sā te saddhā niviṭṭhāssa, mūlajātā patiṭṭhitā;</gatha>
    <gatha type="last">Yāvajīvaṃ asaṃhīrā, saddhamme suppavedite.</gatha>
    <hangnum nr="37"/>
    <gatha type="1"> ‘‘‘Kāyena  kusalaṃ katvā, vācāya kusalaṃ bahuṃ;</gatha>
    <gatha type="last">Manasā kusalaṃ katvā, abyāpajjaṃ <note>[abyāpajjhaṃ (syā.), appamāṇaṃ (itivuttake 83)]</note> nirūpadhiṃ.</gatha>
    <hangnum nr="38"/>
    <gatha type="1"> ‘‘‘Tato opadhikaṃ puññaṃ, katvā dānena taṃ bahuṃ;</gatha>
    <gatha type="last">Aññepi macce saddhamme, brahmacariye nivesaya’.</gatha>
    <hangnum nr="39"/>
    <gatha type="1"> ‘‘Imāya anukampāya, devā devaṃ yadā vidū;</gatha>
    <gatha type="last">Cavantaṃ anumodanti, ehi deva punappunaṃ <note>[devapuraṃ puna (syā.)]</note>.</gatha>
    <hangnum nr="40"/>
    <gatha type="1"> ‘‘Saṃvego me <note>[saṃviggohaṃ (syā.)]</note> tadā āsi, devasaṅghe samāgate;</gatha>
    <gatha type="last">Kaṃsu nāma ahaṃ yoniṃ, gamissāmi ito cuto.</gatha>
    <hangnum nr="41"/>
    <gatha type="1"> ‘‘Mama  saṃvegamaññāya, samaṇo bhāvitindriyo;</gatha>
    <gatha type="last">Mamuddharitukāmo so, āgacchi mama santikaṃ.</gatha>
    <hangnum nr="42"/>
    <gatha type="1"> ‘‘Sumano nāma nāmena, padumuttarasāvako;</gatha>
    <gatha type="last">Atthadhammānusāsitvā, saṃvejesi mamaṃ tadā.</gatha>
    <hangnum nr="43"/>
    <gatha type="1"> ‘‘Tassāhaṃ  vacanaṃ sutvā, buddhe cittaṃ pasādayiṃ;</gatha>
    <gatha type="last">Taṃ dhīraṃ abhivādetvā, tattha kālaṃkato ahaṃ.</gatha>
    <hangnum nr="44"/>
    <gatha type="1"> ‘‘Upapajjiṃ sa <note>[upapajjissaṃ (sī.)]</note> tattheva, sukkamūlena codito;</gatha>
    <gatha type="last">Kappānaṃ satasahassaṃ, duggatiṃ nupapajjahaṃ.</gatha>
    <hangnum nr="45"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekacintiko thero imā gāthāyo abhāsitthāti.</paragraph>
    <centered>Ekacintikattherassāpadānaṃ sattamaṃ.</centered>
    <subhead>8. Tikaṇṇipupphiyattheraapadānaṃ</subhead>
    <hangnum nr="46"/>
    <gatha type="1"> ‘‘Devabhūto ahaṃ santo, accharāhi purakkhato;</gatha>
    <gatha type="last">Pubbakammaṃ saritvāna, buddhaseṭṭhaṃ anussariṃ.</gatha>
    <hangnum nr="47"/>
    <gatha type="1"> ‘‘Tikaṇṇipupphaṃ <note>[kiṃkaṇipupphaṃ (ka.)]</note> paggayha, sakaṃ cittaṃ pasādayiṃ;</gatha>
    <gatha type="last">Buddhamhi abhiropesiṃ, vipassimhi narāsabhe.</gatha>
    <hangnum nr="48"/>
    <gatha type="1"> ‘‘Ekanavutito  kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="49"/>
    <gatha type="1"> ‘‘Tesattatimhito kappe, caturāsuṃ ramuttamā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="50"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tikaṇṇipupphiyo <note>[kiṃkaṇikapupphiyo (ka.)]</note> thero imā gāthāyo abhāsitthāti.</paragraph>
    <centered>Tikaṇṇipupphiyattherassāpadānaṃ aṭṭhamaṃ.</centered>
    <subhead>9. Ekacāriyattheraapadānaṃ</subhead>
    <hangnum nr="51"/>
    <gatha type="1"> ‘‘Tāvatiṃsesu  devesu, mahāghoso tadā ahu;</gatha>
    <gatha type="last">Buddho ca loke nibbāti, mayañcamha sarāgino.</gatha>
    <hangnum nr="52"/>
    <gatha type="1"> ‘‘Tesaṃ saṃvegajātānaṃ, sokasallasamaṅginaṃ;</gatha>
    <gatha type="last">Sabalena upatthaddho, agamaṃ buddhasantikaṃ.</gatha>
    <hangnum nr="53"/>
    <gatha type="1"> ‘‘Mandāravaṃ gahetvāna, saṅgīti <note>[saṇhitaṃ (sī.), saṅgitaṃ (syā.)]</note> abhinimmitaṃ;</gatha>
    <gatha type="last">Parinibbutakālamhi, buddhassa abhiropayiṃ.</gatha>
    <hangnum nr="54"/>
    <gatha type="1"> ‘‘Sabbe devānumodiṃsu, accharāyo ca me tadā;</gatha>
    <gatha type="last">Kappānaṃ satasahassaṃ, duggatiṃ nupapajjahaṃ.</gatha>
    <hangnum nr="55"/>
    <gatha type="1"> ‘‘Saṭṭhikappasahassamhi, ito soḷasa te janā;</gatha>
    <gatha type="last">Mahāmallajanā nāma, cakkavattī mahabbalā.</gatha>
    <hangnum nr="56"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā ekacāriyo thero imā gāthāyo abhāsitthāti.</paragraph>
    <centered>Ekacāriyattherassāpadānaṃ navamaṃ.</centered>
    <subhead>10. Tivaṇṭipupphiyattheraapadānaṃ</subhead>
    <hangnum nr="57"/>
    <gatha type="1"> ‘‘Abhibhūtaṃ  panijjhanti <note>[abhibhūtopanijjhanti (sī.)]</note>, sabbe saṅgamma te mamaṃ <note>[abhibhuṃ theraṃ panijjhāma, sabbe saṅgamma te mayaṃ (syā.)]</note>;</gatha>
    <gatha type="last">Tesaṃ nijjhāyamānānaṃ, pariḷāho ajāyatha.</gatha>
    <hangnum nr="58"/>
    <gatha type="1"> ‘‘Sunando nāma nāmena, buddhassa sāvako tadā;</gatha>
    <gatha type="last">Dhammadassissa munino, āgacchi mama santikaṃ.</gatha>
    <hangnum nr="59"/>
    <gatha type="1"> ‘‘Ye me baddhacarā āsuṃ, te me pupphaṃ aduṃ tadā;</gatha>
    <gatha type="last">Tāhaṃ pupphaṃ gahetvāna, sāvake abhiropayiṃ.</gatha>
    <hangnum nr="60"/>
    <gatha type="1"> ‘‘Sohaṃ kālaṃkato tattha, punāpi upapajjahaṃ;</gatha>
    <gatha type="last">Aṭṭhārase kappasate, vinipātaṃ na gacchahaṃ.</gatha>
    <hangnum nr="61"/>
    <gatha type="1"> ‘‘Teraseto  kappasate, aṭṭhāsuṃ dhūmaketuno;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="62"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā tivaṇṭipupphiyo thero imā gāthāyo abhāsitthāti;</gatha>
    <centered>Tivaṇṭipupphiyattherassāpadānaṃ dasamaṃ.</centered>
    <centered>Kuṭajapupphiyavaggo ekūnavīsatimo.</centered>
    <paragraph>Tassuddānaṃ –</paragraph>
    <gatha type="1">Kuṭajo  bandhujīvī ca, koṭumbarikahatthiyo;</gatha>
    <gatha type="2">Isimuggo ca bodhi ca, ekacintī tikaṇṇiko;</gatha>
    <gatha type="last">Ekacārī tivaṇṭi ca, gāthā dvāsaṭṭhi kittitāti.</gatha>
  </text>
</tree>
