<?xml version='1.0' encoding='UTF-8'?>
<tree text="28. Suva&#x1E47;&#x1E47;abibbohanavaggo" target="text">
  <text>
    <subhead>1. Suvaṇṇabibbohaniyattheraapadānaṃ</subhead>
    <hangnum nr="1"/>
    <gatha type="1"> ‘‘Ekāsanaṃ  ahamadaṃ, pasanno sehi pāṇibhi;</gatha>
    <gatha type="last">Bibbohanañca <note>[bimbohanañca (sī. pī.)]</note> pādāsiṃ, uttamatthassa pattiyā.</gatha>
    <hangnum nr="2"/>
    <gatha type="1"> ‘‘Ekanavutito kappe, bibbohanamadāsahaṃ;</gatha>
    <gatha type="last">Duggatiṃ nābhijānāmi, bibbohanassidaṃ phalaṃ.</gatha>
    <hangnum nr="3"/>
    <gatha type="1"> ‘‘Ito tesaṭṭhime kappe, asamo nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="4"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā suvaṇṇabibbohaniyo thero imā gāthāyo abhāsitthāti.</paragraph>
    <centered>Suvaṇṇabibbohaniyattherassāpadānaṃ paṭhamaṃ.</centered>
    <subhead>2. Tilamuṭṭhidāyakattheraapadānaṃ</subhead>
    <hangnum nr="5"/>
    <gatha type="1"> ‘‘Mama  saṅkappamaññāya, satthā lokagganāyako;</gatha>
    <gatha type="last">Manomayena kāyena, iddhiyā upasaṅkami.</gatha>
    <hangnum nr="6"/>
    <gatha type="1"> ‘‘Satthāraṃ upasaṅkantaṃ, vanditvā purisuttamaṃ;</gatha>
    <gatha type="last">Pasannacitto sumano, tilamuṭṭhimadāsahaṃ.</gatha>
    <hangnum nr="7"/>
    <gatha type="1"> ‘‘Ekanavutito  kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, tilamuṭṭhiyidaṃ phalaṃ.</gatha>
    <hangnum nr="8"/>
    <gatha type="1"> ‘‘Ito soḷasakappamhi, tantiso <note>[khantiyo (syā.)]</note> nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="9"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tilamuṭṭhidāyako thero imā gāthāyo abhāsitthāti.</paragraph>
    <centered>Tilamuṭṭhidāyakattherassāpadānaṃ dutiyaṃ.</centered>
    <subhead>3. Caṅkoṭakiyattheraapadānaṃ</subhead>
    <hangnum nr="10"/>
    <gatha type="1"> ‘‘Mahāsamuddaṃ  nissāya, vasatī pabbatantare;</gatha>
    <gatha type="last">Paccuggantvāna katvāna <note>[paccuggantvāna’kāsahaṃ (aṭṭha.), paccuggamanaṃ katvāna (?)]</note>, caṅkoṭaka <note>[caṅgoṭaka (sī.)]</note> madāsahaṃ.</gatha>
    <hangnum nr="11"/>
    <gatha type="1"> ‘‘Siddhatthassa mahesino, sabbasattānukampino <note>[sayambhussānukampino (syā.)]</note>;</gatha>
    <gatha type="last">Pupphacaṅkoṭakaṃ datvā, kappaṃ saggamhi modahaṃ.</gatha>
    <hangnum nr="12"/>
    <gatha type="1"> ‘‘Catunnavutito kappe, caṅkoṭakamadaṃ tadā;</gatha>
    <gatha type="last">Duggatiṃ nābhijānāmi, caṅkoṭakassidaṃ phalaṃ.</gatha>
    <hangnum nr="13"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā caṅkoṭakiyo thero imā gāthāyo abhāsitthāti.</paragraph>
    <centered>Caṅkoṭakiyattherassāpadānaṃ tatiyaṃ.</centered>
    <subhead>4. Abbhañjanadāyakattheraapadānaṃ</subhead>
    <hangnum nr="14"/>
    <gatha type="1"> ‘‘Koṇḍaññassa  bhagavato, vītarāgassa tādino;</gatha>
    <gatha type="last">Ākāsasamacittassa <note>[akakkasacittassātha (aṭṭha.)]</note>, nippapañcassa jhāyino.</gatha>
    <hangnum nr="15"/>
    <gatha type="1"> ‘‘Sabbamohātivattassa, sabbalokahitesino;</gatha>
    <gatha type="last">Abbhañjanaṃ mayā dinnaṃ, dvipadindassa tādino.</gatha>
    <hangnum nr="16"/>
    <gatha type="1"> ‘‘Aparimeyye ito kappe, abbhañjanamadaṃ tadā <note>[ambhañjanamadāsahaṃ (syā.)]</note>;</gatha>
    <gatha type="last">Duggatiṃ nābhijānāmi, abbhañjanassidaṃ phalaṃ.</gatha>
    <hangnum nr="17"/>
    <gatha type="1"> ‘‘Ito pannarase kappe, cirappo nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="18"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā abbhañjanadāyako thero imā gāthāyo abhāsitthāti.</paragraph>
    <centered>Abbhañjanadāyakattherassāpadānaṃ catutthaṃ.</centered>
    <subhead>5. Ekañjalikattheraapadānaṃ</subhead>
    <hangnum nr="19"/>
    <gatha type="1"> ‘‘Udumbare  vasantassa, niyate paṇṇasanthare;</gatha>
    <gatha type="last">Vutthokāso mayā dinno, samaṇassa mahesino.</gatha>
    <hangnum nr="20"/>
    <gatha type="1"> ‘‘Tissassa dvipadindassa, lokanāthassa tādino;</gatha>
    <gatha type="last">Añjaliṃ paggahetvāna, santhariṃ pupphasantharaṃ.</gatha>
    <hangnum nr="21"/>
    <gatha type="1"> ‘‘Dvenavute ito kappe, yaṃ kariṃ pupphasantharaṃ;</gatha>
    <gatha type="last">Duggatiṃ nābhijānāmi, santharassa idaṃ phalaṃ.</gatha>
    <hangnum nr="22"/>
    <gatha type="1"> ‘‘Ito cuddasakappamhi, ahosiṃ manujādhipo;</gatha>
    <gatha type="last">Ekaañjaliko nāma, cakkavattī mahabbalo.</gatha>
    <hangnum nr="23"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekañjaliko thero imā gāthāyo abhāsitthāti.</paragraph>
    <centered>Ekañjalikattherassāpadānaṃ pañcamaṃ.</centered>
    <subhead>6. Potthakadāyakattheraapadānaṃ</subhead>
    <hangnum nr="24"/>
    <gatha type="1"> ‘‘Satthāraṃ  dhammamārabbha, saṅghañcāpi mahesinaṃ;</gatha>
    <gatha type="last">Potthadānaṃ mayā dinnaṃ, dakkhiṇeyye anuttare.</gatha>
    <hangnum nr="25"/>
    <gatha type="1"> ‘‘Ekanavutito  kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, potthadānassidaṃ phalaṃ.</gatha>
    <hangnum nr="26"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā potthakadāyako thero imā gāthāyo abhāsitthāti.</paragraph>
    <centered>Potthakadāyakattherassāpadānaṃ chaṭṭhaṃ.</centered>
    <subhead>7. Citakapūjakattheraapadānaṃ</subhead>
    <hangnum nr="27"/>
    <gatha type="1"> ‘‘Candabhāgānadītīre, anusotaṃ vajāmahaṃ;</gatha>
    <gatha type="last">Satta māluvapupphāni, citamāropayiṃ ahaṃ.</gatha>
    <hangnum nr="28"/>
    <gatha type="1"> ‘‘Catunnavutito  kappe, citakaṃ yamapūjayiṃ;</gatha>
    <gatha type="last">Duggatiṃ nābhijānāmi, citapūjāyidaṃ phalaṃ.</gatha>
    <hangnum nr="29"/>
    <gatha type="1"> ‘‘Sattasaṭṭhimhito kappe, paṭijaggasanāmakā;</gatha>
    <gatha type="last">Sattaratanasampannā, sattāsuṃ cakkavattino <note>[paṭijaggasanāmako; sattaratanasampanno, cakkavattī mahabbalo (syā.)]</note>.</gatha>
    <hangnum nr="30"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā citakapūjako thero imā gāthāyo abhāsitthāti.</paragraph>
    <centered>Citakapūjakattherassāpadānaṃ sattamaṃ.</centered>
    <subhead>8. Āluvadāyakattheraapadānaṃ</subhead>
    <hangnum nr="31"/>
    <gatha type="1"> ‘‘Pabbate  himavantamhi, mahāsindhu sudassanā;</gatha>
    <gatha type="last">Tatthaddasaṃ vītarāgaṃ, suppabhāsaṃ sudassanaṃ.</gatha>
    <hangnum nr="32"/>
    <gatha type="1"> ‘‘Paramopasame yuttaṃ, disvā vimhitamānaso;</gatha>
    <gatha type="last">Āluvaṃ tassa pādāsiṃ, pasanno sehi pāṇibhi.</gatha>
    <hangnum nr="33"/>
    <gatha type="1"> ‘‘Ekattiṃse ito kappe, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, āluvassa idaṃ phalaṃ.</gatha>
    <hangnum nr="34"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā āluvadāyako thero imā gāthāyo abhāsitthāti.</paragraph>
    <centered>Āluvadāyakattherassāpadānaṃ aṭṭhamaṃ.</centered>
    <subhead>9. Ekapuṇḍarīkattheraapadānaṃ</subhead>
    <hangnum nr="35"/>
    <gatha type="1"> ‘‘Romaso  nāma nāmena, sayambhū subbato <note>[sappabho (syā.)]</note> tadā;</gatha>
    <gatha type="last">Puṇḍarīkaṃ mayā dinnaṃ, vippasannena cetasā.</gatha>
    <hangnum nr="36"/>
    <gatha type="1"> ‘‘Catunnavutito kappe, puṇḍarīkamadaṃ tadā;</gatha>
    <gatha type="last">Duggatiṃ nābhijānāmi, puṇḍarīkassidaṃ phalaṃ.</gatha>
    <hangnum nr="37"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekapuṇḍarīko thero imā gāthāyo abhāsitthāti.</paragraph>
    <centered>Ekapuṇḍarīkattherassāpadānaṃ navamaṃ.</centered>
    <subhead>10. Taraṇīyattheraapadānaṃ</subhead>
    <hangnum nr="38"/>
    <gatha type="1"> ‘‘Mahāpathamhi visame, setu kārāpito mayā;</gatha>
    <gatha type="last">Taraṇatthāya lokassa, pasanno sehi pāṇibhi.</gatha>
    <hangnum nr="39"/>
    <gatha type="1"> ‘‘Ekanavutito kappe, yo setu kārito mayā;</gatha>
    <gatha type="last">Duggatiṃ nābhijānāmi, setudānassidaṃ phalaṃ.</gatha>
    <hangnum nr="40"/>
    <gatha type="1"> ‘‘Pañcapaññāsito kappe, eko āsiṃ samogadho;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="41"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā taraṇīyo thero imā gāthāyo abhāsitthāti.</paragraph>
    <centered>Taraṇīyattherassāpadānaṃ dasamaṃ.</centered>
    <centered>Suvaṇṇabibbohanavaggo aṭṭhavīsatimo.</centered>
    <paragraph>Tassuddānaṃ –</paragraph>
    <gatha type="1">Suvaṇṇaṃ  tilamuṭṭhi ca, caṅkoṭabbhañjanañjalī;</gatha>
    <gatha type="2">Potthako citamāluvā, ekapuṇḍarī setunā;</gatha>
    <gatha type="last">Dvecattālīsa gāthāyo, gaṇitāyo vibhāvibhīti.</gatha>
    <centered>Ekādasamaṃ bhāṇavāraṃ.</centered>
  </text>
</tree>
