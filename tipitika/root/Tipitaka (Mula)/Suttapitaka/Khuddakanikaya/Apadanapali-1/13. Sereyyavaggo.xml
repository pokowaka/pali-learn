<?xml version='1.0' encoding='UTF-8'?>
<tree text="13. Sereyyavaggo" target="text">
  <text>
    <subhead>1. Sereyyakattheraapadānaṃ</subhead>
    <hangnum nr="1"/>
    <gatha type="1"> ‘‘Ajjhāyako  mantadharo, tiṇṇaṃ vedāna pāragū;</gatha>
    <gatha type="last">Abbhokāse ṭhito santo, addasaṃ lokanāyakaṃ.</gatha>
    <hangnum nr="2"/>
    <gatha type="1"> ‘‘Sīhaṃ yathā vanacaraṃ, byaggharājaṃva nittasaṃ;</gatha>
    <gatha type="last">Tidhāpabhinnamātaṅgaṃ, kuñjaraṃva mahesinaṃ.</gatha>
    <hangnum nr="3"/>
    <gatha type="1"> ‘‘Sereyyakaṃ gahetvāna, ākāse ukkhipiṃ <note>[nikkhipiṃ (ka.)]</note> ahaṃ;</gatha>
    <gatha type="last">Buddhassa ānubhāvena, parivārenti sabbaso <note>[sabbato (sī.)]</note>.</gatha>
    <hangnum nr="4"/>
    <gatha type="1"> ‘‘Adhiṭṭhahi mahāvīro, sabbaññū lokanāyako;</gatha>
    <gatha type="last">Samantā pupphacchadanā, okiriṃsu narāsabhaṃ.</gatha>
    <hangnum nr="5"/>
    <gatha type="1"> ‘‘Tato sā pupphakañcukā, antovaṇṭā bahimukhā;</gatha>
    <gatha type="last">Sattāhaṃ chadanaṃ katvā, tato antaradhāyatha.</gatha>
    <hangnum nr="6"/>
    <gatha type="1"> ‘‘Tañca acchariyaṃ disvā, abbhutaṃ lomahaṃsanaṃ;</gatha>
    <gatha type="last">Buddhe cittaṃ pasādesiṃ, sugate lokanāyake.</gatha>
    <hangnum nr="7"/>
    <gatha type="1"> ‘‘Tena cittappasādena, sukkamūlena codito;</gatha>
    <gatha type="last">Kappānaṃ satasahassaṃ, duggatiṃ nupapajjahaṃ.</gatha>
    <hangnum nr="8"/>
    <gatha type="1"> ‘‘Pannarasasahassamhi , kappānaṃ pañcavīsati;</gatha>
    <gatha type="last">Vītamalā <note>[cittamālā (sī.), vilāmālā (syā.)]</note> samānā ca, cakkavattī mahabbalā.</gatha>
    <hangnum nr="9"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sereyyako thero imā gāthāyo abhāsitthāti.</paragraph>
    <centered>Sereyyakattherassāpadānaṃ paṭhamaṃ.</centered>
    <subhead>2. Pupphathūpiyattheraapadānaṃ</subhead>
    <hangnum nr="10"/>
    <gatha type="1"> ‘‘Himavantassāvidūre , kukkuro nāma <note>[kukkuṭo nāma (sī.)]</note> pabbato;</gatha>
    <gatha type="last">Vemajjhe tassa vasati, brāhmaṇo mantapāragū.</gatha>
    <hangnum nr="11"/>
    <gatha type="1"> ‘‘Pañca sissasahassāni, parivārenti maṃ sadā;</gatha>
    <gatha type="last">Pubbuṭṭhāyī ca te āsuṃ, mantesu ca visāradā.</gatha>
    <hangnum nr="12"/>
    <gatha type="1"> ‘‘Buddho  loke samuppanno, taṃ vijānātha no bhavaṃ;</gatha>
    <gatha type="last">Asītibyañjanānassa, bāttiṃsavaralakkhaṇā.</gatha>
    <hangnum nr="13"/>
    <gatha type="1"> ‘‘Byāmappabho jinavaro, ādiccova virocati;</gatha>
    <gatha type="last">Sissānaṃ vacanaṃ sutvā, brāhmaṇo mantapāragū.</gatha>
    <hangnum nr="14"/>
    <gatha type="1"> ‘‘Assamā abhinikkhamma, disaṃ pucchati sissake <note>[brāhmaṇo (syā.)]</note>;</gatha>
    <gatha type="last">Yamhi dese mahāvīro, vasati lokanāyako.</gatha>
    <hangnum nr="15"/>
    <gatha type="1"> ‘‘Tāhaṃ disaṃ namassissaṃ, jinaṃ appaṭipuggalaṃ;</gatha>
    <gatha type="last">Udaggacitto sumano, pūjesiṃ taṃ tathāgataṃ.</gatha>
    <hangnum nr="16"/>
    <gatha type="1"> ‘‘Etha  sissā gamissāma, dakkhissāma tathāgataṃ;</gatha>
    <gatha type="last">Vanditvā satthuno pāde, sossāma jinasāsanaṃ.</gatha>
    <hangnum nr="17"/>
    <gatha type="1"> ‘‘Ekāhaṃ abhinikkhamma, byādhiṃ paṭilabhiṃ ahaṃ;</gatha>
    <gatha type="last">Byādhinā pīḷito santo, sālaṃ vāsayituṃ gamiṃ.</gatha>
    <hangnum nr="18"/>
    <gatha type="1"> ‘‘Sabbe sisse samānetvā, apucchiṃ te tathāgataṃ;</gatha>
    <gatha type="last">Kīdisaṃ lokanāthassa, guṇaṃ paramabuddhino.</gatha>
    <hangnum nr="19"/>
    <gatha type="1"> ‘‘Te me puṭṭhā viyākaṃsu, yathā dassāvino tathā;</gatha>
    <gatha type="last">Sakkaccaṃ buddhaseṭṭhaṃ taṃ, desesuṃ <note>[dassesuṃ (sī. syā.)]</note> mama sammukhā.</gatha>
    <hangnum nr="20"/>
    <gatha type="1"> ‘‘Tesāhaṃ vacanaṃ sutvā, sakaṃ cittaṃ pasādayiṃ;</gatha>
    <gatha type="last">Pupphehi thūpaṃ katvāna, tattha kālaṅkato ahaṃ.</gatha>
    <hangnum nr="21"/>
    <gatha type="1"> ‘‘Te me sarīraṃ jhāpetvā, agamuṃ buddhasantikaṃ;</gatha>
    <gatha type="last">Añjaliṃ paggahetvāna, satthāramabhivādayuṃ.</gatha>
    <hangnum nr="22"/>
    <gatha type="1"> ‘‘Pupphehi thūpaṃ katvāna, sugatassa mahesino;</gatha>
    <gatha type="last">Kappānaṃ satasahassaṃ, duggatiṃ nupapajjahaṃ.</gatha>
    <hangnum nr="23"/>
    <gatha type="1"> ‘‘Cattālīsasahassamhi , kappe soḷasa khattiyā;</gatha>
    <gatha type="last">Nāmenaggisamā nāma, cakkavattī mahabbalā.</gatha>
    <hangnum nr="24"/>
    <gatha type="1"> ‘‘Vīsakappasahassamhi, rājāno cakkavattino;</gatha>
    <gatha type="last">Ghatāsanasanāmāva, aṭṭhattiṃsa mahīpatī.</gatha>
    <hangnum nr="25"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā pupphathūpiyo thero imā gāthāyo abhāsitthāti.</paragraph>
    <centered>Pupphathūpiyattherassāpadānaṃ dutiyaṃ.</centered>
    <subhead>3. Pāyasadāyakattheraapadānaṃ</subhead>
    <hangnum nr="26"/>
    <gatha type="1"> Suvaṇṇavaṇṇaṃ …pe… purakkhataṃ-evaṃ dutiyantavasena sī. syā. potthakesu dissati&gt; ‘‘suvaṇṇavaṇṇo  sambuddho, bāttiṃsavaralakkhaṇo;</gatha>
    <gatha type="last">Pavanā <note>[padhāno (ka.)]</note> abhinikkhanto, bhikkhusaṅghapurakkhato <note>[suvaṇṇavaṇṇaṃ …pe… purakkhataṃ-evaṃ dutiyantavasena sī. syā. potthakesu dissati]</note>.</gatha>
    <hangnum nr="27"/>
    <gatha type="1"> ‘‘Mahaccā <note>[sahatthā (syā. ka.)]</note> kaṃsapātiyā, vaḍḍhetvā pāyasaṃ <note>[pāyāsaṃ (syā. ka.)]</note> ahaṃ;</gatha>
    <gatha type="last">Āhutiṃ yiṭṭhukāmo so, upanesiṃ baliṃ ahaṃ.</gatha>
    <hangnum nr="28"/>
    <gatha type="1"> ‘‘Bhagavā tamhi samaye, lokajeṭṭho narāsabho;</gatha>
    <gatha type="last">Caṅkamaṃ susamārūḷho, ambare anilāyane.</gatha>
    <hangnum nr="29"/>
    <gatha type="1"> ‘‘Tañca acchariyaṃ disvā, abbhutaṃ lomahaṃsanaṃ;</gatha>
    <gatha type="last">Ṭhapayitvā kaṃsapātiṃ, vipassiṃ abhivādayiṃ.</gatha>
    <hangnum nr="30"/>
    <gatha type="1"> ‘‘Tuvaṃ devosi <note>[buddhosi (syā.)]</note> sabbaññū, sadeve sahamānuse;</gatha>
    <gatha type="last">Anukampaṃ upādāya, paṭigaṇha mahāmuni.</gatha>
    <hangnum nr="31"/>
    <gatha type="1"> ‘‘Paṭiggahesi bhagavā, sabbaññū lokanāyako;</gatha>
    <gatha type="last">Mama saṅkappamaññāya, satthā loke mahāmuni <note>[anuttaro (syā.)]</note>.</gatha>
    <hangnum nr="32"/>
    <gatha type="1"> ‘‘Ekanavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, pāyasassa <note>[pāyāsassa (syā. ka.)]</note> idaṃ phalaṃ.</gatha>
    <hangnum nr="33"/>
    <gatha type="1"> ‘‘Ekatālīsito  kappe, buddho nāmāsi khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="34"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pāyasadāyako <note>[pāyāsadāyako (syā. ka.)]</note> thero imā gāthāyo abhāsitthāti.</paragraph>
    <centered>Pāyasadāyakattherassāpadānaṃ tatiyaṃ.</centered>
    <subhead>4. Gandhodakiyattheraapadānaṃ</subhead>
    <hangnum nr="35"/>
    <gatha type="1"> ‘‘Nisajja  pāsādavare, vipassiṃ addasaṃ jinaṃ;</gatha>
    <gatha type="last">Kakudhaṃ vilasantaṃva, sabbaññuṃ tamanāsakaṃ <note>[sabbaññuttamanāyakaṃ (syā.), sabbaññutamanāsavaṃ (ka.)]</note>.</gatha>
    <hangnum nr="36"/>
    <gatha type="1"> ‘‘Pāsādassāvidūre ca, gacchati lokanāyako;</gatha>
    <gatha type="last">Pabhā niddhāvate tassa, yathā ca sataraṃsino.</gatha>
    <hangnum nr="37"/>
    <gatha type="1"> ‘‘Gandhodakañca  paggayha, buddhaseṭṭhaṃ samokiriṃ;</gatha>
    <gatha type="last">Tena cittappasādena, tattha kālaṅkato ahaṃ.</gatha>
    <hangnum nr="38"/>
    <gatha type="1"> ‘‘Ekanavutito kappe, yaṃ gandhodakamākiriṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="39"/>
    <gatha type="1"> ‘‘Ekattiṃse ito kappe, sugandho nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="40"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā gandhodakiyo thero imā gāthāyo abhāsitthāti.</paragraph>
    <centered>Gandhodakiyattherassāpadānaṃ catutthaṃ.</centered>
    <subhead>5. Sammukhāthavikattheraapadānaṃ</subhead>
    <hangnum nr="41"/>
    <gatha type="1"> ‘‘Jāyamāne vipassimhi, nimittaṃ byākariṃ ahaṃ;</gatha>
    <gatha type="last">‘Nibbāpayiñca <note>[nibbāpayaṃ ca (sī. syā.), nibbāpayanto (?)]</note> janataṃ, buddho loke bhavissati.</gatha>
    <hangnum nr="42"/>
    <gatha type="1"> ‘‘‘Yasmiñca  jāyamānasmiṃ, dasasahassi kampati;</gatha>
    <gatha type="last">So dāni bhagavā satthā, dhammaṃ deseti cakkhumā.</gatha>
    <hangnum nr="43"/>
    <gatha type="1"> ‘‘‘Yasmiñca jāyamānasmiṃ, āloko vipulo ahu;</gatha>
    <gatha type="last">So dāni bhagavā satthā, dhammaṃ deseti cakkhumā.</gatha>
    <hangnum nr="44"/>
    <gatha type="1"> ‘‘‘Yasmiñca jāyamānasmiṃ, saritāyo na sandayuṃ <note>[sandisuṃ (sī. syā.)]</note>;</gatha>
    <gatha type="last">So dāni bhagavā satthā, dhammaṃ deseti cakkhumā.</gatha>
    <hangnum nr="45"/>
    <gatha type="1"> ‘‘‘Yasmiñca jāyamānasmiṃ, avīcaggi na pajjali;</gatha>
    <gatha type="last">So dāni bhagavā satthā, dhammaṃ deseti cakkhumā.</gatha>
    <hangnum nr="46"/>
    <gatha type="1"> ‘‘‘Yasmiñca  jāyamānasmiṃ, pakkhisaṅgho na saṃcari;</gatha>
    <gatha type="last">So dāni bhagavā satthā, dhammaṃ deseti cakkhumā.</gatha>
    <hangnum nr="47"/>
    <gatha type="1"> ‘‘‘Yasmiñca jāyamānasmiṃ, vātakkhandho na vāyati;</gatha>
    <gatha type="last">So dāni bhagavā satthā, dhammaṃ deseti cakkhumā.</gatha>
    <hangnum nr="48"/>
    <gatha type="1"> ‘‘‘Yasmiñca  jāyamānasmiṃ, sabbaratanāni jotayuṃ <note>[jotisuṃ (sī. syā.)]</note>;</gatha>
    <gatha type="last">So dāni bhagavā satthā, dhammaṃ deseti cakkhumā.</gatha>
    <hangnum nr="49"/>
    <gatha type="1"> ‘‘‘Yasmiñca jāyamānasmiṃ, sattāsuṃ padavikkamā;</gatha>
    <gatha type="last">So dāni bhagavā satthā, dhammaṃ deseti cakkhumā.</gatha>
    <hangnum nr="50"/>
    <gatha type="1"> ‘‘‘Jātamatto  ca sambuddho, disā sabbā vilokayi;</gatha>
    <gatha type="last">Vācāsabhimudīresi, esā buddhāna dhammatā’.</gatha>
    <hangnum nr="51"/>
    <gatha type="1"> ‘‘Saṃvejayitvā janataṃ, thavitvā lokanāyakaṃ;</gatha>
    <gatha type="last">Sambuddhaṃ abhivādetvā, pakkāmiṃ pācināmukho.</gatha>
    <hangnum nr="52"/>
    <gatha type="1"> ‘‘Ekanavutito kappe, yaṃ buddhamabhithomayiṃ;</gatha>
    <gatha type="last">Duggatiṃ nābhijānāmi, thomanāya idaṃ phalaṃ.</gatha>
    <hangnum nr="53"/>
    <gatha type="1"> ‘‘Ito navutikappamhi, sammukhāthavikavhayo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="54"/>
    <gatha type="1"> ‘‘Pathavīdundubhi nāma <note>[duddasi nāma (ka.)]</note>, ekūnanavutimhito;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="55"/>
    <gatha type="1"> ‘‘Aṭṭhāsītimhito  kappe, obhāso nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="56"/>
    <gatha type="1"> ‘‘Sattāsītimhito kappe, saritacchedanavhayo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="57"/>
    <gatha type="1"> ‘‘Agginibbāpano nāma, kappānaṃ chaḷasītiyā;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="58"/>
    <gatha type="1"> ‘‘Gatipacchedano nāma, kappānaṃ pañcasītiyā;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="59"/>
    <gatha type="1"> ‘‘Rājā  vātasamo nāma, kappānaṃ cullasītiyā;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="60"/>
    <gatha type="1"> ‘‘Ratanapajjalo  nāma, kappānaṃ teasītiyā;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="61"/>
    <gatha type="1"> ‘‘Padavikkamano nāma, kappānaṃ dveasītiyā;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="62"/>
    <gatha type="1"> ‘‘Rājā vilokano nāma, kappānaṃ ekasītiyā;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="63"/>
    <gatha type="1"> ‘‘Girasāroti nāmena, kappesītimhi khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="64"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sammukhāthaviko thero imā gāthāyo abhāsitthāti.</paragraph>
    <centered>Sammukhāthavikattherassāpadānaṃ pañcamaṃ.</centered>
    <subhead>6. Kusumāsaniyattheraapadānaṃ</subhead>
    <hangnum nr="65"/>
    <gatha type="1"> ‘‘Nagare  dhaññavatiyā, ahosiṃ brāhmaṇo tadā;</gatha>
    <gatha type="last">Lakkhaṇe itihāse ca, sanighaṇḍusakeṭubhe.</gatha>
    <hangnum nr="66"/>
    <gatha type="1"> ‘‘Padako  veyyākaraṇo, nimittakovido ahaṃ;</gatha>
    <gatha type="last">Mante ca sisse vācesiṃ, tiṇṇaṃ vedāna pāragū.</gatha>
    <hangnum nr="67"/>
    <gatha type="1"> ‘‘Pañca uppalahatthāni, piṭṭhiyaṃ ṭhapitāni me;</gatha>
    <gatha type="last">Āhutiṃ yiṭṭhukāmohaṃ, pitumātusamāgame.</gatha>
    <hangnum nr="68"/>
    <gatha type="1"> ‘‘Tadā vipassī bhagavā, bhikkhusaṅghapurakkhato;</gatha>
    <gatha type="last">Obhāsento disā sabbā, āgacchati narāsabho.</gatha>
    <hangnum nr="69"/>
    <gatha type="1"> ‘‘Āsanaṃ paññapetvāna, nimantetvā mahāmuniṃ;</gatha>
    <gatha type="last">Santharitvāna taṃ pupphaṃ, abhinesiṃ sakaṃ gharaṃ.</gatha>
    <hangnum nr="70"/>
    <gatha type="1"> ‘‘Yaṃ me atthi sake gehe, āmisaṃ paccupaṭṭhitaṃ;</gatha>
    <gatha type="last">Tāhaṃ buddhassa pādāsiṃ, pasanno sehi pāṇibhi.</gatha>
    <hangnum nr="71"/>
    <gatha type="1"> ‘‘Bhuttāviṃ kālamaññāya, pupphahatthamadāsahaṃ;</gatha>
    <gatha type="last">Anumoditvāna sabbaññū, pakkāmi uttarāmukho.</gatha>
    <hangnum nr="72"/>
    <gatha type="1"> ‘‘Ekanavutito  kappe, yaṃ pupphamadadiṃ tadā;</gatha>
    <gatha type="last">Duggatiṃ nābhijānāmi, pupphadānassidaṃ phalaṃ.</gatha>
    <hangnum nr="73"/>
    <gatha type="1"> ‘‘Anantaraṃ ito kappe, rājāhuṃ varadassano;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="74"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kusumāsaniyo thero imā gāthāyo abhāsitthāti.</paragraph>
    <centered>Kusumāsaniyattherassāpadānaṃ chaṭṭhaṃ.</centered>
    <subhead>7. Phaladāyakattheraapadānaṃ</subhead>
    <hangnum nr="75"/>
    <gatha type="1"> ‘‘Ajjhāyako mantadharo, tiṇṇaṃ vedāna pāragū;</gatha>
    <gatha type="last">Himavantassāvidūre, vasāmi assame ahaṃ.</gatha>
    <hangnum nr="76"/>
    <gatha type="1"> ‘‘Aggihuttañca me atthi, puṇḍarīkaphalāni ca;</gatha>
    <gatha type="last">Puṭake nikkhipitvāna, dumagge laggitaṃ mayā.</gatha>
    <hangnum nr="77"/>
    <gatha type="1"> ‘‘Padumuttaro  lokavidū, āhutīnaṃ paṭiggaho;</gatha>
    <gatha type="last">Mamuddharitukāmo so, bhikkhanto mamupāgami.</gatha>
    <hangnum nr="78"/>
    <gatha type="1"> ‘‘Pasannacitto sumano, phalaṃ buddhassadāsahaṃ;</gatha>
    <gatha type="last">Vittisañjanano mayhaṃ, diṭṭhadhammasukhāvaho.</gatha>
    <hangnum nr="79"/>
    <gatha type="1"> ‘‘Suvaṇṇavaṇṇo sambuddho, āhutīnaṃ paṭiggaho;</gatha>
    <gatha type="last">Antalikkhe ṭhito satthā, imaṃ gāthaṃ abhāsatha.</gatha>
    <hangnum nr="80"/>
    <gatha type="1"> ‘‘‘Iminā phaladānena, cetanāpaṇidhīhi ca;</gatha>
    <gatha type="last">Kappānaṃ satasahassaṃ, duggatiṃ nupapajjasi’.</gatha>
    <hangnum nr="81"/>
    <gatha type="1"> ‘‘Teneva  sukkamūlena, anubhotvāna sampadā;</gatha>
    <gatha type="last">Pattomhi acalaṃ ṭhānaṃ, hitvā jayaparājayaṃ.</gatha>
    <hangnum nr="82"/>
    <gatha type="1"> ‘‘Ito sattasate kappe, rājā āsiṃ sumaṅgalo;</gatha>
    <gatha type="last">Sattaratanasampanno cakkavattī mahabbalo.</gatha>
    <hangnum nr="83"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā phaladāyako thero imā gāthāyo abhāsitthāti.</paragraph>
    <centered>Phaladāyakattherassāpadānaṃ sattamaṃ.</centered>
    <subhead>8. Ñāṇasaññikattheraapadānaṃ</subhead>
    <hangnum nr="84"/>
    <gatha type="1"> ‘‘Pabbate himavantamhi, vasāmi pabbatantare;</gatha>
    <gatha type="last">Pulinaṃ sobhanaṃ disvā, buddhaseṭṭhaṃ anussariṃ.</gatha>
    <hangnum nr="85"/>
    <gatha type="1"> ‘‘Ñāṇe upanidhā natthi, saṅkhāraṃ <note>[saṅgāmaṃ (sī. syā.), saṅkhātaṃ (theragāthā aṭṭha.)]</note> natthi satthuno;</gatha>
    <gatha type="last">Sabbadhammaṃ abhiññāya, ñāṇena adhimuccati.</gatha>
    <hangnum nr="86"/>
    <gatha type="1"> ‘‘Namo te purisājañña, namo te purisuttama;</gatha>
    <gatha type="last">Ñāṇena te samo natthi, yāvatā ñāṇamuttamaṃ.</gatha>
    <hangnum nr="87"/>
    <gatha type="1"> ‘‘Ñāṇe cittaṃ pasādetvā, kappaṃ saggamhi modahaṃ;</gatha>
    <gatha type="last">Avasesesu kappesu, kusalaṃ caritaṃ <note>[karitaṃ (sī. syā.), kiriyaṃ (ka.)]</note> mayā.</gatha>
    <hangnum nr="88"/>
    <gatha type="1"> ‘‘Ekanavutito  kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, ñāṇasaññāyidaṃ phalaṃ.</gatha>
    <hangnum nr="89"/>
    <gatha type="1"> ‘‘Ito sattatikappamhi <note>[tesattatikappe (sī. syā.)]</note>, eko pulinapupphiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="90"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ñāṇasaññiko thero imā gāthāyo abhāsitthāti.</paragraph>
    <centered>Ñāṇasaññikattherassāpadānaṃ aṭṭhamaṃ.</centered>
    <subhead>9. Gaṇṭhipupphiyattheraapadānaṃ</subhead>
    <hangnum nr="91"/>
    <gatha type="1"> ‘‘Suvaṇṇavaṇṇo sambuddho, vipassī dakkhiṇāraho;</gatha>
    <gatha type="last">Purakkhato sāvakehi, ārāmā abhinikkhami.</gatha>
    <hangnum nr="92"/>
    <gatha type="1"> ‘‘Disvānahaṃ buddhaseṭṭhaṃ, sabbaññuṃ tamanāsakaṃ;</gatha>
    <gatha type="last">Pasannacitto sumano, gaṇṭhipupphaṃ <note>[gatamaggaṃ (syā. ka.)]</note> apūjayiṃ.</gatha>
    <hangnum nr="93"/>
    <gatha type="1"> ‘‘Tena  cittappasādena, dvipadindassa tādino;</gatha>
    <gatha type="last">Haṭṭho haṭṭhena cittena, puna vandiṃ tathāgataṃ.</gatha>
    <hangnum nr="94"/>
    <gatha type="1"> ‘‘Ekanavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="95"/>
    <gatha type="1"> ‘‘Ekatālīsito  kappe, caraṇo nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="96"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā gaṇṭhipupphiyo <note>[gandhapupphiyo (syā. ka.)]</note> thero imā gāthāyo abhāsitthāti.</paragraph>
    <centered>Gaṇṭhipupphiyattherassāpadānaṃ navamaṃ.</centered>
    <subhead>10. Padumapūjakattheraapadānaṃ</subhead>
    <hangnum nr="97"/>
    <gatha type="1"> ‘‘Himavantassāvidūre , gotamo nāma pabbato;</gatha>
    <gatha type="last">Nānārukkhehi sañchanno, mahābhūtagaṇālayo.</gatha>
    <hangnum nr="98"/>
    <gatha type="1"> ‘‘Vemajjhamhi ca tassāsi, assamo abhinimmito;</gatha>
    <gatha type="last">Purakkhato sasissehi, vasāmi assame ahaṃ.</gatha>
    <hangnum nr="99"/>
    <gatha type="1"> ‘‘Āyantu  me sissagaṇā, padumaṃ āharantu me;</gatha>
    <gatha type="last">Buddhapūjaṃ karissāmi, dvipadindassa tādino.</gatha>
    <hangnum nr="100"/>
    <gatha type="1"> ‘‘Evanti te paṭissutvā, padumaṃ āhariṃsu me;</gatha>
    <gatha type="last">Tathā nimittaṃ katvāhaṃ, buddhassa abhiropayiṃ.</gatha>
    <hangnum nr="101"/>
    <gatha type="1"> ‘‘Sisse tadā samānetvā, sādhukaṃ anusāsahaṃ;</gatha>
    <gatha type="last">Mā kho tumhe pamajjittha, appamādo sukhāvaho.</gatha>
    <hangnum nr="102"/>
    <gatha type="1"> ‘‘Evaṃ  samanusāsitvā, te sisse vacanakkhame;</gatha>
    <gatha type="last">Appamādaguṇe yutto, tadā kālaṅkato ahaṃ.</gatha>
    <hangnum nr="103"/>
    <gatha type="1"> ‘‘Ekanavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="104"/>
    <gatha type="1"> ‘‘Ekapaññāsakappamhi, rājā āsiṃ jaluttamo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="105"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā padumapūjako thero imā gāthāyo abhāsitthāti;</gatha>
    <centered>Padumapūjakattherassāpadānaṃ dasamaṃ.</centered>
    <centered>Sereyyavaggo terasamo.</centered>
    <paragraph>Tassuddānaṃ –</paragraph>
    <gatha type="1">Sereyyako pupphathūpi, pāyaso gandhathomako;</gatha>
    <gatha type="2">Āsani phalasaññī ca, gaṇṭhipadumapupphiyo;</gatha>
    <gatha type="last">Pañcuttarasatā gāthā, gaṇitā atthadassibhi.</gatha>
  </text>
</tree>
