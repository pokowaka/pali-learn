<?xml version='1.0' encoding='UTF-8'?>
<tree text="12. Mah&#x101;pariv&#x101;ravaggo" target="text">
  <text>
    <subhead>1. Mahāparivārakattheraapadānaṃ</subhead>
    <hangnum nr="1"/>
    <gatha type="1"> ‘‘Vipassī  nāma bhagavā, lokajeṭṭho narāsabho;</gatha>
    <gatha type="last">Aṭṭhasaṭṭhisahassehi, pāvisi bandhumaṃ tadā.</gatha>
    <hangnum nr="2"/>
    <gatha type="1"> ‘‘Nagarā abhinikkhamma, agamaṃ dīpacetiyaṃ;</gatha>
    <gatha type="last">Addasaṃ virajaṃ buddhaṃ, āhutīnaṃ paṭiggahaṃ.</gatha>
    <hangnum nr="3"/>
    <gatha type="1"> ‘‘Cullāsītisahassāni, yakkhā mayhaṃ upantike;</gatha>
    <gatha type="last">Upaṭṭhahanti sakkaccaṃ <note>[maṃ niccaṃ (ka.)]</note>, indaṃva tidasā gaṇā.</gatha>
    <hangnum nr="4"/>
    <gatha type="1"> ‘‘Bhavanā  abhinikkhamma, dussaṃ paggayhahaṃ tadā;</gatha>
    <gatha type="last">Sirasā abhivādesiṃ, tañcādāsiṃ mahesino.</gatha>
    <hangnum nr="5"/>
    <gatha type="1"> ‘‘Aho buddho aho dhammo, aho no satthu sampadā;</gatha>
    <gatha type="last">Buddhassa ānubhāvena, vasudhāyaṃ pakampatha.</gatha>
    <hangnum nr="6"/>
    <gatha type="1"> ‘‘Tañca acchariyaṃ disvā, abbhutaṃ lomahaṃsanaṃ;</gatha>
    <gatha type="last">Buddhe cittaṃ pasādemi, dvipadindamhi tādine.</gatha>
    <hangnum nr="7"/>
    <gatha type="1"> ‘‘Sohaṃ cittaṃ pasādetvā, dussaṃ datvāna satthuno;</gatha>
    <gatha type="last">Saraṇañca upāgacchiṃ, sāmacco saparijjano.</gatha>
    <hangnum nr="8"/>
    <gatha type="1"> ‘‘Ekanavutito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="9"/>
    <gatha type="1"> ‘‘Ito pannarase kappe, soḷasāsuṃ suvāhanā <note>[soḷasāsiṃsu vāhano (syā.)]</note>;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="10"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā mahāparivārako thero imā gāthāyo abhāsitthāti.</paragraph>
    <centered>Mahāparivārakattherassāpadānaṃ paṭhamaṃ.</centered>
    <subhead>2. Sumaṅgalattheraapadānaṃ</subhead>
    <hangnum nr="11"/>
    <gatha type="1"> ‘‘Atthadassī  jinavaro, lokajeṭṭho narāsabho;</gatha>
    <gatha type="last">Vihārā abhinikkhamma, taḷākaṃ upasaṅkami.</gatha>
    <hangnum nr="12"/>
    <gatha type="1"> ‘‘Nhatvā pitvā ca sambuddho, uttaritvekacīvaro;</gatha>
    <gatha type="last">Aṭṭhāsi bhagavā tattha, vilokento disodisaṃ.</gatha>
    <hangnum nr="13"/>
    <gatha type="1"> ‘‘Bhavane upaviṭṭhohaṃ, addasaṃ lokanāyakaṃ;</gatha>
    <gatha type="last">Haṭṭho haṭṭhena cittena, apphoṭesiṃ ahaṃ tadā.</gatha>
    <hangnum nr="14"/>
    <gatha type="1"> ‘‘Sataraṃsiṃva jotantaṃ, pabhāsantaṃva kañcanaṃ <note>[iminā pādadvayena purimapādadvayassa purato bhavitabbaṃ]</note>;</gatha>
    <gatha type="last">Naccagīte payuttohaṃ, pañcaṅgatūriyamhi ca.</gatha>
    <hangnum nr="15"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Sabbe satte abhibhomi, vipulo hoti me yaso <note>[ayañca gāthā pariggahetigāthāya anantarameva ṭhātuṃ yuttā]</note>.</gatha>
    <hangnum nr="16"/>
    <gatha type="1"> ‘‘Namo  te purisājañña, namo te purisuttama;</gatha>
    <gatha type="last">Attānaṃ tosayitvāna, pare tosesi tvaṃ muni.</gatha>
    <hangnum nr="17"/>
    <gatha type="1"> ‘‘Pariggahe <note>[pariggayha (sī.), pariggahitvā (syā.), pariggahena (ka.)]</note> nisīditvā, hāsaṃ katvāna subbate;</gatha>
    <gatha type="last">Upaṭṭhahitvā sambuddhaṃ, tusitaṃ upapajjahaṃ.</gatha>
    <hangnum nr="18"/>
    <gatha type="1"> ‘‘Soḷaseto kappasate, dvinavaekacintitā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="19"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sumaṅgalo thero imā gāthāyo abhāsitthāti.</paragraph>
    <centered>Sumaṅgalattherassāpadānaṃ dutiyaṃ.</centered>
    <subhead>3. Saraṇagamaniyattheraapadānaṃ</subhead>
    <hangnum nr="20"/>
    <gatha type="1"> ‘‘Ubhinnaṃ devarājūnaṃ, saṅgāmo samupaṭṭhito;</gatha>
    <gatha type="last">Ahosi samupabyūḷho <note>[samupabbūḷho (sī.)]</note>, mahāghoso avattatha <note>[pavattatha (sī.)]</note>.</gatha>
    <hangnum nr="21"/>
    <gatha type="1"> ‘‘Padumuttaro  lokavidū, āhutīnaṃ paṭiggaho;</gatha>
    <gatha type="last">Antalikkhe ṭhito satthā, saṃvejesi mahājanaṃ.</gatha>
    <hangnum nr="22"/>
    <gatha type="1"> ‘‘Sabbe  devā attamanā, nikkhittakavacāvudhā;</gatha>
    <gatha type="last">Sambuddhaṃ abhivādetvā, ekaggāsiṃsu tāvade.</gatha>
    <hangnum nr="23"/>
    <gatha type="1"> ‘‘Mayhaṃ <note>[amhaṃ (sī.)]</note> saṅkappamaññāya, vācāsabhimudīrayi;</gatha>
    <gatha type="last">Anukampako lokavidū, nibbāpesi mahājanaṃ.</gatha>
    <hangnum nr="24"/>
    <gatha type="1"> ‘‘Paduṭṭhacitto  manujo, ekapāṇaṃ viheṭhayaṃ;</gatha>
    <gatha type="last">Tena cittappadosena, apāyaṃ upapajjati.</gatha>
    <hangnum nr="25"/>
    <gatha type="1"> ‘‘Saṅgāmasīse nāgova, bahū pāṇe viheṭhayaṃ;</gatha>
    <gatha type="last">Nibbāpetha sakaṃ cittaṃ, mā haññittho punappunaṃ.</gatha>
    <hangnum nr="26"/>
    <gatha type="1"> ‘‘Dvinnampi yakkharājūnaṃ, senā sā vimhitā ahu <note>[senāyo vimhitā ahū (sī.), senāpi samitā ahu (syā.)]</note>;</gatha>
    <gatha type="last">Saraṇañca upāgacchuṃ, lokajeṭṭhaṃ sutādinaṃ.</gatha>
    <hangnum nr="27"/>
    <gatha type="1"> ‘‘Saññāpetvāna  janataṃ, padamuddhari <note>[uddhari pana (sī. syā.)]</note> cakkhumā;</gatha>
    <gatha type="last">Pekkhamānova devehi, pakkāmi uttarāmukho.</gatha>
    <hangnum nr="28"/>
    <gatha type="1"> ‘‘Paṭhamaṃ saraṇaṃ gacchiṃ, dvipadindassa tādino;</gatha>
    <gatha type="last">Kappānaṃ satasahassaṃ, duggatiṃ nupapajjahaṃ.</gatha>
    <hangnum nr="29"/>
    <gatha type="1"> ‘‘Mahādundubhināmā ca, soḷasāsuṃ rathesabhā;</gatha>
    <gatha type="last">Tiṃsakappasahassamhi, rājāno cakkavattino.</gatha>
    <hangnum nr="30"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā saraṇagamaniyo thero imā gāthāyo abhāsitthāti.</paragraph>
    <centered>Saraṇagamaniyattherassāpadānaṃ tatiyaṃ.</centered>
    <subhead>4. Ekāsaniyattheraapadānaṃ</subhead>
    <hangnum nr="31"/>
    <gatha type="1"> ‘‘Varuṇo nāma nāmena, devarājā ahaṃ tadā;</gatha>
    <gatha type="last">Upaṭṭhahesiṃ sambuddhaṃ, sayoggabalavāhano.</gatha>
    <hangnum nr="32"/>
    <gatha type="1"> ‘‘Nibbute  lokanāthamhi, atthadassīnaruttame;</gatha>
    <gatha type="last">Tūriyaṃ sabbamādāya, agamaṃ bodhimuttamaṃ.</gatha>
    <hangnum nr="33"/>
    <gatha type="1"> ‘‘Vāditena ca naccena, sammatāḷasamāhito;</gatha>
    <gatha type="last">Sammukhā viya sambuddhaṃ, upaṭṭhiṃ bodhimuttamaṃ.</gatha>
    <hangnum nr="34"/>
    <gatha type="1"> ‘‘Upaṭṭhahitvā  taṃ bodhiṃ, dharaṇīruhapādapaṃ;</gatha>
    <gatha type="last">Pallaṅkaṃ ābhujitvāna, tattha kālaṅkato ahaṃ.</gatha>
    <hangnum nr="35"/>
    <gatha type="1"> ‘‘Sakakammābhiraddhohaṃ, pasanno bodhimuttame;</gatha>
    <gatha type="last">Tena cittappasādena, nimmānaṃ upapajjahaṃ.</gatha>
    <hangnum nr="36"/>
    <gatha type="1"> ‘‘Saṭṭhitūriyasahassāni, parivārenti maṃ sadā;</gatha>
    <gatha type="last">Manussesu ca devesu, vattamānaṃ bhavābhave.</gatha>
    <hangnum nr="37"/>
    <gatha type="1"> ‘‘Tividhaggī nibbutā mayhaṃ, bhavā sabbe samūhatā;</gatha>
    <gatha type="last">Dhāremi antimaṃ dehaṃ, sammāsambuddhasāsane <note>[ayañca gāthā paṭisambhidā catassetigāthāya ekasambandhā bhavitaṃ yuttā]</note>.</gatha>
    <hangnum nr="38"/>
    <gatha type="1"> ‘‘Subāhū  nāma nāmena, catuttiṃsāsu khattiyā;</gatha>
    <gatha type="last">Sattaratanasampannā, pañcakappasate ito.</gatha>
    <hangnum nr="39"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekāsaniyo thero imā gāthāyo abhāsitthāti.</paragraph>
    <centered>Ekāsaniyattherassāpadānaṃ catutthaṃ.</centered>
    <subhead>5. Suvaṇṇapupphiyattheraapadānaṃ</subhead>
    <hangnum nr="40"/>
    <gatha type="1"> ‘‘Vipassī  nāma bhagavā, lokajeṭṭho narāsabho;</gatha>
    <gatha type="last">Nisinno janakāyassa, desesi amataṃ padaṃ.</gatha>
    <hangnum nr="41"/>
    <gatha type="1"> ‘‘Tassāhaṃ dhammaṃ sutvāna, dvipadindassa tādino;</gatha>
    <gatha type="last">Soṇṇapupphāni cattāri, buddhassa abhiropayiṃ.</gatha>
    <hangnum nr="42"/>
    <gatha type="1"> ‘‘Suvaṇṇacchadanaṃ āsi, yāvatā parisā tadā;</gatha>
    <gatha type="last">Buddhābhā ca suvaṇṇābhā, āloko vipulo ahu.</gatha>
    <hangnum nr="43"/>
    <gatha type="1"> ‘‘Udaggacitto  sumano, vedajāto katañjalī;</gatha>
    <gatha type="last">Vittisañjanano tesaṃ, diṭṭhadhammasukhāvaho.</gatha>
    <hangnum nr="44"/>
    <gatha type="1"> ‘‘Āyācitvāna sambuddhaṃ, vanditvāna ca subbataṃ;</gatha>
    <gatha type="last">Pāmojjaṃ janayitvāna, sakaṃ bhavanupāgamiṃ.</gatha>
    <hangnum nr="45"/>
    <gatha type="1"> ‘‘Bhavane upaviṭṭhohaṃ, buddhaseṭṭhaṃ anussariṃ;</gatha>
    <gatha type="last">Tena cittappasādena, tusitaṃ upapajjahaṃ.</gatha>
    <hangnum nr="46"/>
    <gatha type="1"> ‘‘Ekanavutito  kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="47"/>
    <gatha type="1"> ‘‘Soḷasāsiṃsu rājāno, nemisammatanāmakā;</gatha>
    <gatha type="last">Tetālīse ito kappe, cakkavattī mahabbalā.</gatha>
    <hangnum nr="48"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā suvaṇṇapupphiyo thero imā gāthāyo abhāsitthāti.</paragraph>
    <centered>Suvaṇṇapupphiyattherassāpadānaṃ pañcamaṃ.</centered>
    <subhead>6. Citakapūjakattheraapadānaṃ</subhead>
    <hangnum nr="49"/>
    <gatha type="1"> ‘‘Vasāmi  rājāyatane, sāmacco saparijjano;</gatha>
    <gatha type="last">Parinibbute bhagavati, sikhino lokabandhuno.</gatha>
    <hangnum nr="50"/>
    <gatha type="1"> ‘‘Pasannacitto sumano, citakaṃ agamāsahaṃ;</gatha>
    <gatha type="last">Tūriyaṃ tattha vādetvā, gandhamālaṃ samokiriṃ.</gatha>
    <hangnum nr="51"/>
    <gatha type="1"> ‘‘Citamhi pūjaṃ katvāna, vanditvā citakaṃ ahaṃ;</gatha>
    <gatha type="last">Pasannacitto sumano, sakaṃ bhavanupāgamiṃ.</gatha>
    <hangnum nr="52"/>
    <gatha type="1"> ‘‘Bhavane upaviṭṭhohaṃ, citapūjaṃ anussariṃ;</gatha>
    <gatha type="last">Tena kammena dvipadinda, lokajeṭṭha narāsabha.</gatha>
    <hangnum nr="53"/>
    <gatha type="1"> ‘‘Anubhotvāna sampattiṃ, devesu mānusesu ca;</gatha>
    <gatha type="last">Pattomhi acalaṃ ṭhānaṃ, hitvā jayaparājayaṃ.</gatha>
    <hangnum nr="54"/>
    <gatha type="1"> ‘‘Ekattiṃse  ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, citapūjāyidaṃ phalaṃ.</gatha>
    <hangnum nr="55"/>
    <gatha type="1"> ‘‘Ekūnatiṃsakappamhi, ito soḷasa rājāno;</gatha>
    <gatha type="last">Uggatā nāma nāmena, cakkavattī mahabbalā.</gatha>
    <hangnum nr="56"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā citakapūjako thero imā gāthāyo abhāsitthāti.</paragraph>
    <centered>Citakapūjakattherassāpadānaṃ chaṭṭhaṃ.</centered>
    <subhead>7. Buddhasaññakattheraapadānaṃ</subhead>
    <hangnum nr="57"/>
    <gatha type="1"> ‘‘Yadā  vipassī lokaggo, āyusaṅkhāramossaji;</gatha>
    <gatha type="last">Pathavī sampakampittha, medanī jalamekhalā.</gatha>
    <hangnum nr="58"/>
    <gatha type="1"> ‘‘Otataṃ vitthataṃ <note>[otataṃ vitataṃ (syā.)]</note> mayhaṃ, suvicittavaṭaṃsakaṃ <note>[sucicittaṃ papañcakaṃ (syā.)]</note>;</gatha>
    <gatha type="last">Bhavanampi pakampittha, buddhassa āyusaṅkhaye.</gatha>
    <hangnum nr="59"/>
    <gatha type="1"> ‘‘Tāso  mayhaṃ samuppanno, bhavane sampakampite;</gatha>
    <gatha type="last">Uppādo <note>[uppāto (?)]</note> nu kimatthāya, āloko vipulo ahu.</gatha>
    <hangnum nr="60"/>
    <gatha type="1"> ‘‘Vessavaṇo idhāgamma, nibbāpesi mahājanaṃ;</gatha>
    <gatha type="last">Pāṇabhūte <note>[pāṇabhutaṃ (syā.), pāṇabhūnaṃ (sī. ka.)]</note> bhayaṃ natthi, ekaggā hotha saṃvutā <note>[sagāravā (syā.)]</note>.</gatha>
    <hangnum nr="61"/>
    <gatha type="1"> ‘‘Aho buddho aho dhammo, aho no satthu sampadā;</gatha>
    <gatha type="last">Yasmiṃ uppajjamānamhi, pathavī <note>[paṭhavī (sī. syā.)]</note> sampakampati.</gatha>
    <hangnum nr="62"/>
    <gatha type="1"> ‘‘Buddhānubhāvaṃ kittetvā, kappaṃ saggamhi modahaṃ;</gatha>
    <gatha type="last">Avasesesu kappesu, kusalaṃ caritaṃ <note>[karitaṃ (sī. syā.), kāritaṃ (ka.)]</note> mayā.</gatha>
    <hangnum nr="63"/>
    <gatha type="1"> ‘‘Ekanavutito  kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, buddhasaññāyidaṃ phalaṃ.</gatha>
    <hangnum nr="64"/>
    <gatha type="1"> ‘‘Ito  cuddasakappamhi, rājā āsiṃ patāpavā;</gatha>
    <gatha type="last">Samito nāma nāmena, cakkavattī mahabbalo.</gatha>
    <hangnum nr="65"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā buddhasaññako thero imā gāthāyo abhāsitthāti.</paragraph>
    <centered>Buddhasaññakattherassāpadānaṃ sattamaṃ.</centered>
    <subhead>8. Maggasaññakattheraapadānaṃ</subhead>
    <hangnum nr="66"/>
    <gatha type="1"> ‘‘Padumuttarabuddhassa, sāvakā vanacārino;</gatha>
    <gatha type="last">Vippanaṭṭhā brahāraññe, andhāva anusuyyare <note>[anusuyare (sī.)]</note>.</gatha>
    <hangnum nr="67"/>
    <gatha type="1"> ‘‘Anussaritvā  sambuddhaṃ, padumuttaranāyakaṃ;</gatha>
    <gatha type="last">Tassa te munino puttā, vippanaṭṭhā mahāvane.</gatha>
    <hangnum nr="68"/>
    <gatha type="1"> ‘‘Bhavanā oruhitvāna, agamiṃ bhikkhusantikaṃ;</gatha>
    <gatha type="last">Tesaṃ maggañca ācikkhiṃ, bhojanañca adāsahaṃ.</gatha>
    <hangnum nr="69"/>
    <gatha type="1"> ‘‘Tena kammena dvipadinda, lokajeṭṭha narāsabha;</gatha>
    <gatha type="last">Jātiyā sattavassohaṃ, arahattamapāpuṇiṃ.</gatha>
    <hangnum nr="70"/>
    <gatha type="1"> ‘‘Sacakkhū  nāma nāmena, dvādasa cakkavattino;</gatha>
    <gatha type="last">Sattaratanasampannā, pañcakappasate ito.</gatha>
    <hangnum nr="71"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā maggasaññako thero imā gāthāyo abhāsitthāti.</paragraph>
    <centered>Maggasaññakattherassāpadānaṃ aṭṭhamaṃ.</centered>
    <subhead>9. Paccupaṭṭhānasaññakattheraapadānaṃ</subhead>
    <hangnum nr="72"/>
    <gatha type="1"> ‘‘Atthadassimhi sugate, nibbute samanantarā;</gatha>
    <gatha type="last">Yakkhayoniṃ upapajjiṃ, yasaṃ patto cahaṃ tadā.</gatha>
    <hangnum nr="73"/>
    <gatha type="1"> ‘‘Dulladdhaṃ  vata me āsi, duppabhātaṃ duruṭṭhitaṃ;</gatha>
    <gatha type="last">Yaṃ me bhoge vijjamāne, parinibbāyi cakkhumā.</gatha>
    <hangnum nr="74"/>
    <gatha type="1"> ‘‘Mama saṅkappamaññāya, sāgaro nāma sāvako;</gatha>
    <gatha type="last">Mamuddharitukāmo so, āgacchi mama santikaṃ.</gatha>
    <hangnum nr="75"/>
    <gatha type="1"> ‘‘Kiṃ nu socasi mā bhāyi, cara dhammaṃ sumedhasa;</gatha>
    <gatha type="last">Anuppadinnā buddhena, sabbesaṃ bījasampadā.</gatha>
    <hangnum nr="76"/>
    <gatha type="1"> ‘‘So ce pūjeyya sambuddhaṃ, tiṭṭhantaṃ lokanāyakaṃ;</gatha>
    <gatha type="last">Dhātuṃ sāsapamattampi, nibbutassāpi pūjaye.</gatha>
    <hangnum nr="77"/>
    <gatha type="1"> ‘‘Same  cittappasādamhi, samaṃ puññaṃ mahaggataṃ;</gatha>
    <gatha type="last">Tasmā thūpaṃ karitvāna, pūjehi jinadhātuyo.</gatha>
    <hangnum nr="78"/>
    <gatha type="1"> ‘‘Sāgarassa vaco sutvā, buddhathūpaṃ akāsahaṃ;</gatha>
    <gatha type="last">Pañcavasse paricariṃ, munino thūpamuttamaṃ.</gatha>
    <hangnum nr="79"/>
    <gatha type="1"> ‘‘Tena  kammena dvipadinda, lokajeṭṭha narāsabha;</gatha>
    <gatha type="last">Sampattiṃ anubhotvāna, arahattamapāpuṇiṃ.</gatha>
    <hangnum nr="80"/>
    <gatha type="1"> ‘‘Bhūripaññā ca cattāro, sattakappasate ito;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="81"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā paccupaṭṭhānasaññako thero imā gāthāyo abhāsitthāti.</paragraph>
    <centered>Paccupaṭṭhānasaññakattherassāpadānaṃ navamaṃ.</centered>
    <subhead>10. Jātipūjakattheraapadānaṃ</subhead>
    <hangnum nr="82"/>
    <gatha type="1"> ‘‘Jāyantassa  vipassissa, āloko vipulo ahu;</gatha>
    <gatha type="last">Pathavī ca pakampittha, sasāgarā sapabbatā.</gatha>
    <hangnum nr="83"/>
    <gatha type="1"> ‘‘Nemittā ca viyākaṃsu, buddho loke bhavissati;</gatha>
    <gatha type="last">Aggo ca sabbasattānaṃ, janataṃ uddharissati.</gatha>
    <hangnum nr="84"/>
    <gatha type="1"> ‘‘Nemittānaṃ  suṇitvāna, jātipūjamakāsahaṃ;</gatha>
    <gatha type="last">Edisā pūjanā natthi, yādisā jātipūjanā.</gatha>
    <hangnum nr="85"/>
    <gatha type="1"> ‘‘Saṅkharitvāna <note>[saṃharitvāna (sī. syā.), saṅkaritvāna (ka.)]</note></gatha>
    <paragraph>Kusalaṃ, sakaṃ cittaṃ pasādayiṃ.</paragraph>
    <gatha type="last">Jātipūjaṃ karitvāna, tattha kālaṅkato ahaṃ.</gatha>
    <hangnum nr="86"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Sabbe satte abhibhomi, jātipūjāyidaṃ phalaṃ.</gatha>
    <hangnum nr="87"/>
    <gatha type="1"> ‘‘Dhātiyo maṃ upaṭṭhanti, mama cittavasānugā;</gatha>
    <gatha type="last">Na tā sakkonti kopetuṃ, jātipūjāyidaṃ phalaṃ.</gatha>
    <hangnum nr="88"/>
    <gatha type="1"> ‘‘Ekanavutito kappe, yaṃ pūjamakariṃ tadā;</gatha>
    <gatha type="last">Duggatiṃ nābhijānāmi, jātipūjāyidaṃ phalaṃ.</gatha>
    <hangnum nr="89"/>
    <gatha type="1"> ‘‘Supāricariyā nāma, catuttiṃsa janādhipā;</gatha>
    <gatha type="last">Ito tatiyakappamhi, cakkavattī mahabbalā.</gatha>
    <hangnum nr="90"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā jātipūjako thero imā gāthāyo abhāsitthāti.</paragraph>
    <centered>Jātipūjakattherassāpadānaṃ dasamaṃ.</centered>
    <centered>Mahāparivāravaggo dvādasamo.</centered>
    <paragraph>Tassuddānaṃ –</paragraph>
    <gatha type="1">Parivārasumaṅgalā, saraṇāsanapupphiyā;</gatha>
    <gatha type="2">Citapūjī buddhasaññī, maggupaṭṭhānajātinā;</gatha>
    <gatha type="last">Gāthāyo  navuti vuttā, gaṇitāyo vibhāvihi.</gatha>
  </text>
</tree>
