<?xml version='1.0' encoding='UTF-8'?>
<tree text="22. Hatthivaggo" target="text">
  <text>
    <subhead>1. Hatthidāyakattheraapadānaṃ</subhead>
    <hangnum nr="1"/>
    <gatha type="1"> ‘‘Siddhatthassa  bhagavato, dvipadindassa tādino;</gatha>
    <gatha type="last">Nāgaseṭṭho mayā dinno, īsādanto urūḷhavā.</gatha>
    <hangnum nr="2"/>
    <gatha type="1"> ‘‘Uttamatthaṃ anubhomi, santipadamanuttaraṃ;</gatha>
    <gatha type="last">Nāgadānaṃ <note>[aggadānaṃ (sī. ka.)]</note> mayā dinnaṃ, sabbalokahitesino.</gatha>
    <hangnum nr="3"/>
    <gatha type="1"> ‘‘Catunnavutito kappe, yaṃ nāga <note>[dāna (sī. ka.)]</note> madadiṃ tadā;</gatha>
    <gatha type="last">Duggatiṃ nābhijānāmi, nāgadānassidaṃ phalaṃ.</gatha>
    <hangnum nr="4"/>
    <gatha type="1"> ‘‘Aṭṭhasattatikappamhi, soḷasāsiṃsu khattiyā;</gatha>
    <gatha type="last">Samantapāsādikā nāma, cakkavattī mahabbalā.</gatha>
    <hangnum nr="5"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā hatthidāyako thero imā gāthāyo abhāsitthāti.</paragraph>
    <centered>Hatthidāyakattherassāpadānaṃ paṭhamaṃ.</centered>
    <subhead>2. Pānadhidāyakattheraapadānaṃ</subhead>
    <hangnum nr="6"/>
    <gatha type="1"> ‘‘Āraññikassa isino, cirarattatapassino <note>[jhāyino, mettacittatapassino (syā.)]</note>;</gatha>
    <gatha type="last">Buddhassa <note>[dhammassa (syā. ka.)]</note> bhāvitattassa, adāsiṃ pānadhiṃ ahaṃ.</gatha>
    <hangnum nr="7"/>
    <gatha type="1"> ‘‘Tena  kammena dvipadinda, lokajeṭṭha narāsabha;</gatha>
    <gatha type="last">Dibbayānaṃ <note>[sabbaṃ yānaṃ (sī.)]</note> anubhomi, pubbakammassidaṃ phalaṃ.</gatha>
    <hangnum nr="8"/>
    <gatha type="1"> ‘‘Catunnavute  ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, pānadhissa idaṃ phalaṃ.</gatha>
    <hangnum nr="9"/>
    <gatha type="1"> ‘‘Sattasattatito  kappe, aṭṭha āsiṃsu khattiyā;</gatha>
    <gatha type="last">Suyānā nāma nāmena, cakkavattī mahabbalā.</gatha>
    <hangnum nr="10"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pānadhidāyako thero imā gāthāyo abhāsitthāti.</paragraph>
    <centered>Pānadhidāyakattherassāpadānaṃ dutiyaṃ.</centered>
    <subhead>3. Saccasaññakattheraapadānaṃ</subhead>
    <hangnum nr="11"/>
    <gatha type="1"> ‘‘Vessabhū tamhi samaye, bhikkhusaṅghapurakkhato;</gatha>
    <gatha type="last">Deseti ariyasaccāni, nibbāpento mahājanaṃ.</gatha>
    <hangnum nr="12"/>
    <gatha type="1"> ‘‘Paramakāruññapattomhi, samitiṃ agamāsahaṃ;</gatha>
    <gatha type="last">Sohaṃ nisinnako santo, dhammamassosi satthuno.</gatha>
    <hangnum nr="13"/>
    <gatha type="1"> ‘‘Tassāhaṃ dhammaṃ sutvāna, devalokaṃ agacchahaṃ;</gatha>
    <gatha type="last">Tiṃsakappāni devesu, avasiṃ tatthahaṃ pure.</gatha>
    <hangnum nr="14"/>
    <gatha type="1"> ‘‘Ekattiṃse  ito kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, saccasaññāyidaṃ phalaṃ.</gatha>
    <hangnum nr="15"/>
    <gatha type="1"> ‘‘Chabbīsamhi ito kappe, eko āsiṃ janādhipo;</gatha>
    <gatha type="last">Ekaphusitanāmena, cakkavattī mahabbalo.</gatha>
    <hangnum nr="16"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā saccasaññako thero imā gāthāyo abhāsitthāti.</paragraph>
    <centered>Saccasaññakattherassāpadānaṃ tatiyaṃ.</centered>
    <subhead>4. Ekasaññakattheraapadānaṃ</subhead>
    <hangnum nr="17"/>
    <gatha type="1"> ‘‘Dumagge paṃsukūlikaṃ <note>[paṃsukūlakaṃ (?)]</note>, laggaṃ disvāna satthuno;</gatha>
    <gatha type="last">Añjaliṃ paggahetvāna, paṃsukūlaṃ avandahaṃ.</gatha>
    <hangnum nr="18"/>
    <gatha type="1"> ‘‘Ekattiṃse ito kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="19"/>
    <gatha type="1"> ‘‘Pañcavīse  ito kappe, eko āsiṃ janādhipo;</gatha>
    <gatha type="last">Amitābhoti nāmena, cakkavattī mahabbalo.</gatha>
    <hangnum nr="20"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā ekasaññako thero imā gāthāyo abhāsitthāti.</paragraph>
    <centered>Ekasaññakattherassāpadānaṃ catutthaṃ.</centered>
    <subhead>5. Raṃsisaññakattheraapadānaṃ</subhead>
    <hangnum nr="21"/>
    <gatha type="1"> ‘‘Udentaṃ sataraṃsiṃva, pītaraṃsiṃva <note>[sitaraṃsiṃ va (sī. syā.)]</note> bhāṇumaṃ;</gatha>
    <gatha type="last">Byagghūsabhaṃva pavaraṃ, sujātaṃ pabbatantare.</gatha>
    <hangnum nr="22"/>
    <gatha type="1"> ‘‘Buddhassa ānubhāvo so, jalate pabbatantare;</gatha>
    <gatha type="last">Raṃse <note>[raṃsyā (?)]</note> cittaṃ pasādetvā, kappaṃ saggamhi modahaṃ.</gatha>
    <hangnum nr="23"/>
    <gatha type="1"> ‘‘Avasesesu kappesu, kusalaṃ caritaṃ mayā;</gatha>
    <gatha type="last">Tena cittappasādena, buddhānussatiyāpi ca.</gatha>
    <hangnum nr="24"/>
    <gatha type="1"> ‘‘Tiṃsakappasahasseto, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, buddhasaññāyidaṃ phalaṃ.</gatha>
    <hangnum nr="25"/>
    <gatha type="1"> ‘‘Sattapaññāsakappamhi, eko āsiṃ janādhipo;</gatha>
    <gatha type="last">Sujāto nāma nāmena, cakkavattī mahabbalo.</gatha>
    <hangnum nr="26"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā raṃsisaññako thero imā gāthāyo abhāsitthāti.</paragraph>
    <centered>Raṃsisaññakattherassāpadānaṃ pañcamaṃ.</centered>
    <subhead>6. Sandhitattheraapadānaṃ</subhead>
    <hangnum nr="27"/>
    <gatha type="1"> ‘‘Assatthe  haritobhāse, saṃvirūḷhamhi pādape;</gatha>
    <gatha type="last">Ekaṃ buddhagataṃ saññaṃ, alabhiṃhaṃ <note>[alabhissaṃ (sī.)]</note> patissato.</gatha>
    <hangnum nr="28"/>
    <gatha type="1"> ‘‘Ekattiṃse  ito kappe, yaṃ saññamalabhiṃ tadā;</gatha>
    <gatha type="last">Tassā saññāya vāhasā, patto me āsavakkhayo.</gatha>
    <hangnum nr="29"/>
    <gatha type="1"> ‘‘Ito  terasakappamhi, dhaniṭṭho nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="30"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sandhito <note>[saṇṭhito (sī.)]</note> thero imā gāthāyo abhāsitthāti.</paragraph>
    <centered>Sandhitattherassāpadānaṃ chaṭṭhaṃ.</centered>
    <subhead>7. Tālavaṇṭadāyakattheraapadānaṃ</subhead>
    <hangnum nr="31"/>
    <gatha type="1"> ‘‘Tālavaṇṭaṃ mayā dinnaṃ, tissassādiccabandhuno;</gatha>
    <gatha type="last">Gimhanibbāpanatthāya, pariḷāhopasantiyā.</gatha>
    <hangnum nr="32"/>
    <gatha type="1"> ‘‘Sannibbāpemi rāgaggiṃ, dosaggiñca taduttariṃ;</gatha>
    <gatha type="last">Nibbāpemi ca mohaggiṃ, tālavaṇṭassidaṃ phalaṃ.</gatha>
    <hangnum nr="33"/>
    <gatha type="1"> ‘‘Kilesā  jhāpitā mayhaṃ, bhavā sabbe samūhatā;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="34"/>
    <gatha type="1"> ‘‘Dvenavute ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, tālavaṇṭassidaṃ phalaṃ.</gatha>
    <hangnum nr="35"/>
    <gatha type="1"> ‘‘Tesaṭṭhimhi ito kappe, mahānāmasanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="36"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tālavaṇṭadāyako thero imā gāthāyo abhāsitthāti.</paragraph>
    <centered>Tālavaṇṭadāyakattherassāpadānaṃ sattamaṃ.</centered>
    <subhead>8. Akkantasaññakattheraapadānaṃ</subhead>
    <hangnum nr="37"/>
    <gatha type="1"> ‘‘Kusāṭakaṃ  gahetvāna, upajjhāyassahaṃ pure;</gatha>
    <gatha type="last">Mantañca anusikkhāmi, ganthādosassa <note>[kaṇḍabhedassa (sī.), gaṇḍabhedassa (syā.)]</note> pattiyā.</gatha>
    <hangnum nr="38"/>
    <gatha type="1"> ‘‘Addasaṃ virajaṃ buddhaṃ, āhutīnaṃ paṭiggahaṃ;</gatha>
    <gatha type="last">Usabhaṃ pavaraṃ aggaṃ, tissaṃ buddhaṃ gaṇuttamaṃ <note>[gajuttamaṃ (syā.)]</note>.</gatha>
    <hangnum nr="39"/>
    <gatha type="1"> ‘‘Kusāṭakaṃ  pattharitaṃ, akkamantaṃ naruttamaṃ;</gatha>
    <gatha type="last">Samuggataṃ mahāvīraṃ, lokajeṭṭhaṃ narāsabhaṃ.</gatha>
    <hangnum nr="40"/>
    <gatha type="1"> ‘‘Disvā  taṃ lokapajjotaṃ, vimalaṃ candasannibhaṃ;</gatha>
    <gatha type="last">Avandiṃ satthuno pāde, vippasannena cetasā.</gatha>
    <hangnum nr="41"/>
    <gatha type="1"> ‘‘Catunnavutito kappe, yaṃ adāsiṃ kusāṭakaṃ;</gatha>
    <gatha type="last">Duggatiṃ nābhijānāmi, kusāṭakassidaṃ phalaṃ.</gatha>
    <hangnum nr="42"/>
    <gatha type="1"> ‘‘Sattatiṃse ito kappe, eko āsiṃ janādhipo;</gatha>
    <gatha type="last">Sunando nāma nāmena, cakkavattī mahabbalo.</gatha>
    <hangnum nr="43"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā akkantasaññako thero imā gāthāyo abhāsitthāti;</gatha>
    <centered>Akkantasaññakattherassāpadānaṃ aṭṭhamaṃ.</centered>
    <subhead>9. Sappidāyakattheraapadānaṃ</subhead>
    <hangnum nr="44"/>
    <gatha type="1"> ‘‘Nisinno pāsādavare, nārīgaṇapurakkhato;</gatha>
    <gatha type="last">Byādhitaṃ samaṇaṃ disvā, abhināmesahaṃ gharaṃ.</gatha>
    <hangnum nr="45"/>
    <gatha type="1"> ‘‘Upaviṭṭhaṃ mahāvīraṃ, devadevaṃ narāsabhaṃ;</gatha>
    <gatha type="last">Sappitelaṃ mayā dinnaṃ, siddhatthassa mahesino.</gatha>
    <hangnum nr="46"/>
    <gatha type="1"> ‘‘Passaddhadarathaṃ disvā, vippasannamukhindriyaṃ;</gatha>
    <gatha type="last">Vanditvā satthuno pāde, anusaṃsāvayiṃ pure.</gatha>
    <hangnum nr="47"/>
    <gatha type="1"> ‘‘Disvā  maṃ suppasannattaṃ <note>[suppasannantaṃ (syā. ka.) suppasannacittanti attho]</note>, iddhiyā pāramiṅgato;</gatha>
    <gatha type="last">Nabhaṃ abbhuggamī dhīro, haṃsarājāva ambare.</gatha>
    <hangnum nr="48"/>
    <gatha type="1"> ‘‘Catunnavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, sappitelassidaṃ phalaṃ.</gatha>
    <hangnum nr="49"/>
    <gatha type="1"> ‘‘Ito sattarase kappe, jutideva <note>[dutideva (syā.), tutideva (ka.)]</note> sanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="50"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sappidāyako thero imā gāthāyo abhāsitthāti.</paragraph>
    <centered>Sappidāyakattherassāpadānaṃ navamaṃ.</centered>
    <subhead>10. Pāpanivāriyattheraapadānaṃ</subhead>
    <hangnum nr="51"/>
    <gatha type="1"> ‘‘Piyadassissa  bhagavato, caṅkamaṃ sodhitaṃ mayā;</gatha>
    <gatha type="last">Naḷakehi paṭicchannaṃ, vātātapanivāraṇaṃ.</gatha>
    <hangnum nr="52"/>
    <gatha type="1"> ‘‘Pāpaṃ vivajjanatthāya, kusalassupasampadā;</gatha>
    <gatha type="last">Kilesānaṃ pahānāya, padahiṃ satthu sāsane.</gatha>
    <hangnum nr="53"/>
    <gatha type="1"> ‘‘Ito  ekādase kappe, aggidevoti vissuto;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="54"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pāpanivāriyo <note>[vātātapanivāriyo (?)]</note> thero imā gāthāyo abhāsitthāti.</paragraph>
    <centered>Pāpanivāriyattherassāpadānaṃ dasamaṃ.</centered>
    <centered>Hatthivaggo bāvīsatimo.</centered>
    <paragraph>Tassuddānaṃ –</paragraph>
    <gatha type="1">Hatthi pānadhi saccañca, ekasaññi ca raṃsiko;</gatha>
    <gatha type="2">Sandhito tālavaṇṭañca, tathā akkantasaññako;</gatha>
    <gatha type="last">Sappi pāpanivārī ca, catuppaññāsa gāthakāti.</gatha>
  </text>
</tree>
