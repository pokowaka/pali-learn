<?xml version='1.0' encoding='UTF-8'?>
<tree text="37. Mand&#x101;ravapupphiyavaggo" target="text">
  <text>
    <subhead>1. Mandāravapupphiyattheraapadānaṃ</subhead>
    <hangnum nr="1"/>
    <gatha type="1"> ‘‘Tāvatiṃsā  idhāgantvā, maṅgalo nāma māṇavo;</gatha>
    <gatha type="last">Mandāravaṃ gahetvāna, vipassissa mahesino.</gatha>
    <hangnum nr="2"/>
    <gatha type="1"> ‘‘Samādhinā nisinnassa, matthake dhārayiṃ ahaṃ;</gatha>
    <gatha type="last">Sattāhaṃ dhārayitvāna, devalokaṃ punāgamiṃ.</gatha>
    <hangnum nr="3"/>
    <gatha type="1"> ‘‘Ekanavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="4"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā mandāravapupphiyo thero imā gāthāyo abhāsitthāti.</paragraph>
    <centered>Mandāravapupphiyattherassāpadānaṃ paṭhamaṃ.</centered>
    <subhead>2. Kakkārupupphiyattheraapadānaṃ</subhead>
    <hangnum nr="5"/>
    <gatha type="1"> ‘‘Yāmā devā idhāgantvā, gotamaṃ sirivacchasaṃ;</gatha>
    <gatha type="last">Kakkārumālaṃ <note>[gokkhanumālaṃ (sī.)]</note> paggayha, buddhassa abhiropayiṃ.</gatha>
    <hangnum nr="6"/>
    <gatha type="1"> ‘‘Dvenavute ito kappe, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="7"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kakkārupupphiyo <note>[gokkhanupupphiyo (ka.)]</note> thero imā gāthāyo abhāsitthāti.</paragraph>
    <centered>Kakkārupupphiyattherassāpadānaṃ dutiyaṃ.</centered>
    <subhead>3. Bhisamuḷāladāyakattheraapadānaṃ</subhead>
    <hangnum nr="8"/>
    <gatha type="1"> ‘‘Phusso  nāmāsi sambuddho, sabbadhammāna pāragū;</gatha>
    <gatha type="last">Vivekakāmo sabbaññū <note>[sappañño (sī. syā.)]</note>, āgañchi mama santike.</gatha>
    <hangnum nr="9"/>
    <gatha type="1"> ‘‘Tasmiṃ cittaṃ pasādetvā, mahākāruṇike jine;</gatha>
    <gatha type="last">Bhisamuḷālaṃ paggayha, buddhaseṭṭhassadāsahaṃ.</gatha>
    <hangnum nr="10"/>
    <gatha type="1"> ‘‘Dvenavute  ito kappe, yaṃ bhisamadadiṃ tadā;</gatha>
    <gatha type="last">Duggatiṃ nābhijānāmi, bhisadānassidaṃ phalaṃ.</gatha>
    <hangnum nr="11"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā bhisamuḷāladāyako thero imā gāthāyo abhāsitthāti.</paragraph>
    <centered>Bhisamuḷāladāyakattherassāpadānaṃ tatiyaṃ.</centered>
    <subhead>4. Kesarapupphiyattheraapadānaṃ</subhead>
    <hangnum nr="12"/>
    <gatha type="1"> ‘‘Vijjādharo  tadā āsiṃ, himavantamhi pabbate;</gatha>
    <gatha type="last">Addasaṃ virajaṃ buddhaṃ, caṅkamantaṃ mahāyasaṃ.</gatha>
    <hangnum nr="13"/>
    <gatha type="1"> ‘‘Tīṇi kesarapupphāni <note>[kesaripupphāni (sī.)]</note>, sīse katvānahaṃ tadā;</gatha>
    <gatha type="last">Upasaṅkamma sambuddhaṃ, vessabhuṃ abhipūjayiṃ.</gatha>
    <hangnum nr="14"/>
    <gatha type="1"> ‘‘Ekattiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="15"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kesarapupphiyo thero imā gāthāyo abhāsitthāti.</paragraph>
    <centered>Kesarapupphiyattherassāpadānaṃ catutthaṃ.</centered>
    <subhead>5. Aṅkolapupphiyattheraapadānaṃ</subhead>
    <hangnum nr="16"/>
    <gatha type="1"> ‘‘Padumo nāma sambuddho, cittakūṭe vasī tadā;</gatha>
    <gatha type="last">Disvāna taṃ ahaṃ buddhaṃ, sayambhuṃ aparājitaṃ <note>[upagacchihaṃ (sī. syā.)]</note>.</gatha>
    <hangnum nr="17"/>
    <gatha type="1"> ‘‘Aṅkolaṃ  pupphitaṃ disvā, ocinitvānahaṃ tadā;</gatha>
    <gatha type="last">Upagantvāna sambuddhaṃ, pūjayiṃ padumaṃ jinaṃ.</gatha>
    <hangnum nr="18"/>
    <gatha type="1"> ‘‘Ekattiṃse ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="19"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā aṅkolapupphiyo thero imā gāthāyo abhāsitthāti.</paragraph>
    <centered>Aṅkolapupphiyattherassāpadānaṃ pañcamaṃ.</centered>
    <subhead>6. Kadambapupphiyattheraapadānaṃ</subhead>
    <hangnum nr="20"/>
    <gatha type="1"> ‘‘Suvaṇṇavaṇṇaṃ sambuddhaṃ, gacchantaṃ antarāpaṇe;</gatha>
    <gatha type="last">Kañcanagghiyasaṅkāsaṃ, bāttiṃsavaralakkhaṇaṃ.</gatha>
    <hangnum nr="21"/>
    <gatha type="1"> ‘‘Nisajja pāsādavare, addasaṃ lokanāyakaṃ;</gatha>
    <gatha type="last">Kadambapupphaṃ paggayha, vipassiṃ abhipūjayiṃ.</gatha>
    <hangnum nr="22"/>
    <gatha type="1"> ‘‘Ekanavutito  kappe, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="23"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kadambapupphiyo thero imā gāthāyo abhāsitthāti.</paragraph>
    <centered>Kadambapupphiyattherassāpadānaṃ chaṭṭhaṃ.</centered>
    <subhead>7. Uddālakapupphiyattheraapadānaṃ</subhead>
    <hangnum nr="24"/>
    <gatha type="1"> ‘‘Anomo <note>[sujāto (syā.), anumo (ka.)]</note> nāma sambuddho, gaṅgākūle vasī tadā;</gatha>
    <gatha type="last">Uddālakaṃ gahetvāna, pūjayiṃ aparājitaṃ.</gatha>
    <hangnum nr="25"/>
    <gatha type="1"> ‘‘Ekattiṃse  ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="26"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā uddālakapupphiyo thero imā gāthāyo abhāsitthāti.</paragraph>
    <centered>Uddālakapupphiyattherassāpadānaṃ sattamaṃ.</centered>
    <subhead>8. Ekacampakapupphiyattheraapadānaṃ</subhead>
    <hangnum nr="27"/>
    <gatha type="1"> ‘‘Upasanto  ca sambuddho, vasatī pabbatantare;</gatha>
    <gatha type="last">Ekacampakamādāya, upagacchiṃ naruttamaṃ.</gatha>
    <hangnum nr="28"/>
    <gatha type="1"> ‘‘Pasannacitto sumano, paccekamunimuttamaṃ;</gatha>
    <gatha type="last">Ubhohatthehi paggayha, pūjayiṃ aparājitaṃ.</gatha>
    <hangnum nr="29"/>
    <gatha type="1"> ‘‘Pañcasaṭṭhimhito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="30"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekacampakapupphiyo thero imā gāthāyo abhāsitthāti.</paragraph>
    <centered>Ekacampakapupphiyattherassāpadānaṃ aṭṭhamaṃ.</centered>
    <subhead>9. Timirapupphiyattheraapadānaṃ</subhead>
    <hangnum nr="31"/>
    <gatha type="1"> ‘‘Candabhāgānadītīre, anusotaṃ vajāmahaṃ;</gatha>
    <gatha type="last">Addasaṃ virajaṃ buddhaṃ, sālarājaṃva phullitaṃ.</gatha>
    <hangnum nr="32"/>
    <gatha type="1"> ‘‘Pasannacitto  sumano, paccekamunimuttamaṃ;</gatha>
    <gatha type="last">Gahetvā timiraṃ pupphaṃ, matthake okiriṃ ahaṃ.</gatha>
    <hangnum nr="33"/>
    <gatha type="1"> ‘‘Ekanavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="34"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā timirapupphiyo thero imā gāthāyo abhāsitthāti.</paragraph>
    <centered>Timirapupphiyattherassāpadānaṃ navamaṃ.</centered>
    <subhead>10. Saḷalapupphiyattheraapadānaṃ</subhead>
    <hangnum nr="35"/>
    <gatha type="1"> ‘‘Candabhāgānadītīre , ahosiṃ kinnaro tadā;</gatha>
    <gatha type="last">Tatthaddasaṃ devadevaṃ, caṅkamantaṃ narāsabhaṃ.</gatha>
    <hangnum nr="36"/>
    <gatha type="1"> ‘‘Ocinitvāna  saḷalaṃ, pupphaṃ buddhassadāsahaṃ;</gatha>
    <gatha type="last">Upasiṅghi mahāvīro, saḷalaṃ devagandhikaṃ.</gatha>
    <hangnum nr="37"/>
    <gatha type="1"> ‘‘Paṭiggahetvā sambuddho, vipassī lokanāyako;</gatha>
    <gatha type="last">Upasiṅghi mahāvīro, pekkhamānassa me sato.</gatha>
    <hangnum nr="38"/>
    <gatha type="1"> ‘‘Pasannacitto sumano, vanditvā dvipaduttamaṃ;</gatha>
    <gatha type="last">Añjaliṃ paggahetvāna, puna pabbatamāruhiṃ.</gatha>
    <hangnum nr="39"/>
    <gatha type="1"> ‘‘Ekanavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="40"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā saḷalapupphiyo thero imā gāthāyo abhāsitthāti.</paragraph>
    <centered>Saḷalapupphiyattherassāpadānaṃ dasamaṃ.</centered>
    <centered>Mandāravapupphiyavaggo sattatiṃsatimo.</centered>
    <paragraph>Tassuddānaṃ –</paragraph>
    <gatha type="1">Mandāravañca kakkāru, bhisakesarapupphiyo;</gatha>
    <gatha type="2">Aṅkolako  kadambī ca, uddālī ekacampako;</gatha>
    <gatha type="last">Timiraṃ saḷalañceva, gāthā tālīsameva ca.</gatha>
  </text>
</tree>
