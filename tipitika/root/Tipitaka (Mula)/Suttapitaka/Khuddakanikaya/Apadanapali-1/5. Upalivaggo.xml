<?xml version='1.0' encoding='UTF-8'?>
<tree text="5. Up&#x101;livaggo" target="text">
  <text>
    <subhead>1. Bhāgineyyupālittheraapadānaṃ</subhead>
    <hangnum nr="1"/>
    <gatha type="1"> ‘‘Khīṇāsavasahassehi , parivuto <note>[pareto (ka. aṭṭha)]</note> lokanāyako;</gatha>
    <gatha type="last">Vivekamanuyutto so, gacchate paṭisallituṃ.</gatha>
    <hangnum nr="2"/>
    <gatha type="1"> ‘‘Ajinena nivatthohaṃ, tidaṇḍaparidhārako;</gatha>
    <gatha type="last">Bhikkhusaṅghaparibyūḷhaṃ, addasaṃ lokanāyakaṃ.</gatha>
    <hangnum nr="3"/>
    <gatha type="1"> ‘‘Ekaṃsaṃ  ajinaṃ katvā, sire katvāna añjaliṃ;</gatha>
    <gatha type="last">Sambuddhaṃ abhivādetvā, santhaviṃ lokanāyakaṃ.</gatha>
    <hangnum nr="4"/>
    <gatha type="1"> ‘‘Yathāṇḍajā ca saṃsedā, opapātī jalābujā;</gatha>
    <gatha type="last">Kākādipakkhino sabbe, antalikkhacarā sadā.</gatha>
    <hangnum nr="5"/>
    <gatha type="1"> ‘‘Ye keci pāṇabhūtatthi, saññino vā asaññino;</gatha>
    <gatha type="last">Sabbe te tava ñāṇamhi, anto honti samogadhā.</gatha>
    <hangnum nr="6"/>
    <gatha type="1"> ‘‘Gandhā ca pabbateyyā ye, himavantanaguttame;</gatha>
    <gatha type="last">Sabbe te tava sīlamhi, kalāyapi na yujjare.</gatha>
    <hangnum nr="7"/>
    <gatha type="1"> ‘‘Mohandhakārapakkhando, ayaṃ loko sadevako;</gatha>
    <gatha type="last">Tava ñāṇamhi jotante, andhakārā vidhaṃsitā.</gatha>
    <hangnum nr="8"/>
    <gatha type="1"> ‘‘Yathā atthaṅgate sūriye, honti sattā tamogatā;</gatha>
    <gatha type="last">Evaṃ buddhe anuppanne, hoti loko tamogato.</gatha>
    <hangnum nr="9"/>
    <gatha type="1"> ‘‘Yathodayanto ādicco, vinodeti tamaṃ sadā;</gatha>
    <gatha type="last">Tatheva tvaṃ buddhaseṭṭha, viddhaṃsesi tamaṃ sadā.</gatha>
    <hangnum nr="10"/>
    <gatha type="1"> ‘‘Padhānapahitattosi , buddho loke sadevake;</gatha>
    <gatha type="last">Tava kammābhiraddhena, tosesi janataṃ bahuṃ.</gatha>
    <hangnum nr="11"/>
    <gatha type="1"> ‘‘Taṃ sabbaṃ anumoditvā, padumuttaro mahāmuni;</gatha>
    <gatha type="last">Nabhaṃ abbhuggamī dhīro, haṃsarājāva ambare.</gatha>
    <hangnum nr="12"/>
    <gatha type="1"> ‘‘Abbhuggantvāna  sambuddho, mahesi padumuttaro;</gatha>
    <gatha type="last">Antalikkhe ṭhito satthā, imā gāthā abhāsatha.</gatha>
    <hangnum nr="13"/>
    <gatha type="1"> ‘‘Yenidaṃ  thavitaṃ ñāṇaṃ, opammehi samāyutaṃ;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="14"/>
    <gatha type="1"> ‘‘‘Aṭṭhārasañca khattuṃ so, devarājā bhavissati;</gatha>
    <gatha type="last">Pathabyā rajjaṃ tisataṃ, vasudhaṃ āvasissati.</gatha>
    <hangnum nr="15"/>
    <gatha type="1"> ‘‘‘Pañcavīsatikkhattuñca, cakkavattī bhavissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="16"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="17"/>
    <gatha type="1"> ‘‘‘Tusitā hi cavitvāna, sukkamūlena codito;</gatha>
    <gatha type="last">Hīnova jātiyā santo, upāli nāma hessati.</gatha>
    <hangnum nr="18"/>
    <gatha type="1"> ‘‘‘So  pacchā pabbajitvāna, virājetvāna pāpakaṃ;</gatha>
    <gatha type="last">Sabbāsave pariññāya, nibbāyissatināsavo.</gatha>
    <hangnum nr="19"/>
    <gatha type="1"> ‘‘‘Tuṭṭho ca gotamo buddho, sakyaputto mahāyaso;</gatha>
    <gatha type="last">Vinayādhigataṃ tassa, etadagge ṭhapessati’.</gatha>
    <hangnum nr="20"/>
    <gatha type="1"> ‘‘Saddhāyāhaṃ  pabbajito, katakicco anāsavo;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="21"/>
    <gatha type="1"> ‘‘Bhagavā cānukampī maṃ, vinayehaṃ visārado;</gatha>
    <gatha type="last">Sakakammābhiraddho ca, viharāmi anāsavo.</gatha>
    <hangnum nr="22"/>
    <gatha type="1"> ‘‘Saṃvuto pātimokkhamhi, indriyesu ca pañcasu;</gatha>
    <gatha type="last">Dhāremi vinayaṃ sabbaṃ, kevalaṃ ratanākaraṃ <note>[ratanaggharaṃ (ka.)]</note>.</gatha>
    <hangnum nr="23"/>
    <gatha type="1"> ‘‘Mamañca guṇamaññāya, satthā loke anuttaro;</gatha>
    <gatha type="last">Bhikkhusaṅghe nisīditvā, etadagge ṭhapesi maṃ.</gatha>
    <hangnum nr="24"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā upālithero imā gāthāyo abhāsitthāti.</paragraph>
    <centered>Bhāgineyyupālittherassāpadānaṃ paṭhamaṃ.</centered>
    <subhead>2. Soṇakoḷivisattheraapadānaṃ</subhead>
    <hangnum nr="25"/>
    <gatha type="1"> ‘‘Anomadassissa  munino, lokajeṭṭhassa tādino;</gatha>
    <gatha type="last">Sudhāya lepanaṃ katvā, caṅkamaṃ kārayiṃ ahaṃ.</gatha>
    <hangnum nr="26"/>
    <gatha type="1"> ‘‘Nānāvaṇehi pupphehi, caṅkamaṃ santhariṃ ahaṃ;</gatha>
    <gatha type="last">Ākāse vitānaṃ katvā, bhojayiṃ buddhamuttamaṃ.</gatha>
    <hangnum nr="27"/>
    <gatha type="1"> ‘‘Añjaliṃ  paggahetvāna, abhivādetvāna subbataṃ <note>[pupphakaṃ (ka.)]</note>;</gatha>
    <gatha type="last">Dīghasālaṃ bhagavato, niyyādesimahaṃ tadā.</gatha>
    <hangnum nr="28"/>
    <gatha type="1"> ‘‘Mama saṅkappamaññāya, satthā loke anuttaro;</gatha>
    <gatha type="last">Paṭiggahesi bhagavā, anukampāya cakkhumā.</gatha>
    <hangnum nr="29"/>
    <gatha type="1"> ‘‘Paṭiggahetvāna sambuddho, dakkhiṇeyyo sadevake;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="30"/>
    <gatha type="1"> ‘‘‘Yo so haṭṭhena cittena, dīghasālaṃ adāsi <note>[akāsi (sī.)]</note> me;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="31"/>
    <gatha type="1"> ‘‘‘Imassa  maccukālamhi, puññakammasamaṅgino;</gatha>
    <gatha type="last">Sahassayuttassaratho, upaṭṭhissati tāvade.</gatha>
    <hangnum nr="32"/>
    <gatha type="1"> ‘‘‘Tena yānenayaṃ poso, devalokaṃ gamissati;</gatha>
    <gatha type="last">Anumodissare devā, sampatte kusalabbhave <note>[kusale bhave (sī. syā.)]</note>.</gatha>
    <hangnum nr="33"/>
    <gatha type="1"> ‘‘‘Mahārahaṃ byamhaṃ seṭṭhaṃ, ratanamattikalepanaṃ;</gatha>
    <gatha type="last">Kūṭāgāravarūpetaṃ, byamhaṃ ajjhāvasissati.</gatha>
    <hangnum nr="34"/>
    <gatha type="1"> ‘‘‘Tiṃsakappasahassāni, devaloke ramissati;</gatha>
    <gatha type="last">Pañcavīsati kappāni, devarājā bhavissati.</gatha>
    <hangnum nr="35"/>
    <gatha type="1"> ‘‘‘Sattasattatikkhattuñca, cakkavattī bhavissati;</gatha>
    <gatha type="last">Yasodharasanāmā <note>[yasedharā samānā (sī.)]</note> te, sabbepi ekanāmakā.</gatha>
    <hangnum nr="36"/>
    <gatha type="1"> ‘‘‘Dve sampattī anubhotvā, vaḍḍhetvā <note>[cinitvā (syā.)]</note> puññasañcayaṃ;</gatha>
    <gatha type="last">Aṭṭhavīsatikappamhi, cakkavattī bhavissati.</gatha>
    <hangnum nr="37"/>
    <gatha type="1"> ‘‘‘Tatrāpi  byamhaṃ pavaraṃ, vissakammena māpitaṃ;</gatha>
    <gatha type="last">Dasasaddāvivittaṃ taṃ, puramajjhāvasissati.</gatha>
    <hangnum nr="38"/>
    <gatha type="1"> ‘‘‘Aparimeyye  ito kappe, bhūmipālo mahiddhiko;</gatha>
    <gatha type="last">Okkāko nāma nāmena, rājā raṭṭhe bhavissati.</gatha>
    <hangnum nr="39"/>
    <gatha type="1"> ‘‘‘Soḷasitthisahassānaṃ, sabbāsaṃ pavarā ca sā <note>[pavarāva yā (syā.), pavarā piyā (?)]</note>;</gatha>
    <gatha type="last">Abhijātā khattiyānī, nava putte janessati.</gatha>
    <hangnum nr="40"/>
    <gatha type="1"> ‘‘‘Nava putte janetvāna, khattiyānī marissati;</gatha>
    <gatha type="last">Taruṇī ca piyā kaññā, mahesittaṃ karissati.</gatha>
    <hangnum nr="41"/>
    <gatha type="1"> ‘‘‘Okkākaṃ tosayitvāna, varaṃ kaññā labhissati;</gatha>
    <gatha type="last">Varaṃ laddhāna sā kaññā, putte pabbājayissati.</gatha>
    <hangnum nr="42"/>
    <gatha type="1"> ‘‘‘Pabbājitā ca te sabbe, gamissanti naguttamaṃ;</gatha>
    <gatha type="last">Jātibhedabhayā sabbe, bhaginīhi vasissare <note>[saṃvasissare (sī.)]</note>.</gatha>
    <hangnum nr="43"/>
    <gatha type="1"> ‘‘‘Ekā ca kaññā byādhīhi, bhavissati parikkhatā <note>[purakkhatā (syā. ka.)]</note>;</gatha>
    <gatha type="last">Mā no jāti pabhijjīti, nikhaṇissanti khattiyā.</gatha>
    <hangnum nr="44"/>
    <gatha type="1"> ‘‘‘Khattiyo nīharitvāna, tāya saddhiṃ vasissati;</gatha>
    <gatha type="last">Bhavissati tadā bhedo, okkākakulasambhavo.</gatha>
    <hangnum nr="45"/>
    <gatha type="1"> ‘‘‘Tesaṃ  pajā bhavissanti, koḷiyā nāma jātiyā;</gatha>
    <gatha type="last">Tattha mānusakaṃ bhogaṃ, anubhossatinappakaṃ.</gatha>
    <hangnum nr="46"/>
    <gatha type="1"> ‘‘‘Tamhā kāyā cavitvāna, devalokaṃ gamissati;</gatha>
    <gatha type="last">Tatrāpi pavaraṃ byamhaṃ, labhissati manoramaṃ.</gatha>
    <hangnum nr="47"/>
    <gatha type="1"> ‘‘‘Devalokā  cavitvāna, sukkamūlena codito;</gatha>
    <gatha type="last">Āgantvāna manussattaṃ, soṇo nāma bhavissati.</gatha>
    <hangnum nr="48"/>
    <gatha type="1"> ‘‘‘Āraddhavīriyo pahitatto, padahaṃ satthu sāsane;</gatha>
    <gatha type="last">Sabbāsave pariññāya, nibbāyissatināsavo.</gatha>
    <hangnum nr="49"/>
    <gatha type="1"> ‘‘‘Anantadassī bhagavā, gotamo sakyapuṅgavo;</gatha>
    <gatha type="last">Visesaññū mahāvīro, aggaṭṭhāne ṭhapessati’.</gatha>
    <hangnum nr="50"/>
    <gatha type="1"> ‘‘Vuṭṭhamhi  deve caturaṅgulamhi, tiṇe anileritaaṅgaṇamhi;</gatha>
    <gatha type="last">Ṭhatvāna yogassa payuttatādino, tatottariṃ pāramatā na vijjati.</gatha>
    <hangnum nr="51"/>
    <gatha type="1"> ‘‘Uttame damathe danto, cittaṃ me supaṇīhitaṃ;</gatha>
    <gatha type="last">Bhāro me ohito sabbo, nibbutomhi anāsavo.</gatha>
    <hangnum nr="52"/>
    <gatha type="1"> ‘‘Aṅgīraso  mahānāgo, abhijātova kesarī;</gatha>
    <gatha type="last">Bhikkhusaṅghe nisīditvā, etadagge ṭhapesi maṃ.</gatha>
    <hangnum nr="53"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā soṇo koḷiviso <note>[koḷiyavesso (sī. syā.), koṭikaṇṇo (ka.)]</note> thero imā gāthāyo abhāsitthāti.</paragraph>
    <centered>Soṇakoḷivisattherassāpadānaṃ dutiyaṃ.</centered>
    <subhead>3. Kāḷigodhāputtabhaddiyattheraapadānaṃ</subhead>
    <hangnum nr="54"/>
    <gatha type="1"> ‘‘Padumuttarasambuddhaṃ , mettacittaṃ mahāmuniṃ;</gatha>
    <gatha type="last">Upeti janatā sabbā, sabbalokagganāyakaṃ.</gatha>
    <hangnum nr="55"/>
    <gatha type="1"> ‘‘Sattukañca baddhakañca <note>[vatthaṃ senāsanañceva (sī.), sattukañca padakañca (sī. aṭṭha.), sattukañca pavākañca (syā.)]</note>, āmisaṃ pānabhojanaṃ;</gatha>
    <gatha type="last">Dadanti satthuno sabbe, puññakkhette anuttare.</gatha>
    <hangnum nr="56"/>
    <gatha type="1"> ‘‘Ahampi  dānaṃ dassāmi, devadevassa tādino;</gatha>
    <gatha type="last">Buddhaseṭṭhaṃ nimantetvā, saṅghampi ca anuttaraṃ.</gatha>
    <hangnum nr="57"/>
    <gatha type="1"> ‘‘Uyyojitā mayā cete, nimantesuṃ tathāgataṃ;</gatha>
    <gatha type="last">Kevalaṃ bhikkhusaṅghañca, puññakkhettaṃ anuttaraṃ.</gatha>
    <hangnum nr="58"/>
    <gatha type="1"> ‘‘Satasahassapallaṅkaṃ, sovaṇṇaṃ gonakatthataṃ;</gatha>
    <gatha type="2">Tūlikāpaṭalikāya, khomakappāsikehi ca;</gatha>
    <gatha type="last">Mahārahaṃ paññāpayiṃ, āsanaṃ buddhayuttakaṃ.</gatha>
    <hangnum nr="59"/>
    <gatha type="1"> ‘‘Padumuttaro  lokavidū, devadevo narāsabho;</gatha>
    <gatha type="last">Bhikkhusaṅghaparibyūḷho, mama dvāramupāgami.</gatha>
    <hangnum nr="60"/>
    <gatha type="1"> ‘‘Paccuggantvāna sambuddhaṃ, lokanāthaṃ yasassinaṃ;</gatha>
    <gatha type="last">Pasannacitto sumano, abhināmayiṃ saṅgharaṃ <note>[sakaṃ gharaṃ (sī.)]</note>.</gatha>
    <hangnum nr="61"/>
    <gatha type="1"> ‘‘Bhikkhūnaṃ satasahassaṃ, buddhañca lokanāyakaṃ;</gatha>
    <gatha type="last">Pasannacitto sumano, paramannena tappayiṃ.</gatha>
    <hangnum nr="62"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Bhikkhusaṅghe  nisīditvā, imā gāthā abhāsatha.</gatha>
    <hangnum nr="63"/>
    <gatha type="1"> ‘‘‘Yenidaṃ āsanaṃ dinnaṃ, sovaṇṇaṃ gonakatthataṃ;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="64"/>
    <gatha type="1"> ‘‘‘Catusattatikkhattuṃ  so, devarajjaṃ karissati;</gatha>
    <gatha type="last">Anubhossati sampattiṃ, accharāhi purakkhato.</gatha>
    <hangnum nr="65"/>
    <gatha type="1"> ‘‘‘Padesarajjaṃ sahassaṃ, vasudhaṃ āvasissati;</gatha>
    <gatha type="last">Ekapaññāsakkhattuñca, cakkavattī bhavissati.</gatha>
    <hangnum nr="66"/>
    <gatha type="1"> ‘‘‘Sabbāsu bhavayonīsu, uccākulī <note>[uccākule (ka.)]</note> bhavissati;</gatha>
    <gatha type="2">So ca pacchā pabbajitvā, sukkamūlena codito;</gatha>
    <gatha type="last">Bhaddiyo nāma nāmena, hessati satthu sāvako.</gatha>
    <hangnum nr="67"/>
    <gatha type="1"> ‘‘‘Vivekamanuyuttomhi, pantasenanivāsahaṃ;</gatha>
    <gatha type="last">Phalañcādhigataṃ sabbaṃ, cattaklesomhi ajjahaṃ.</gatha>
    <hangnum nr="68"/>
    <gatha type="1"> ‘‘‘Mama sabbaṃ <note>[kammaṃ (?)]</note> abhiññāya, sabbaññū lokanāyako;</gatha>
    <gatha type="last">Bhikkhusaṅghe nisīditvā, etadagge ṭhapesi maṃ’.</gatha>
    <hangnum nr="69"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā bhaddiyo kāḷigodhāya putto thero imā gāthāyo abhāsitthāti.</paragraph>
    <centered>Bhaddiyassa kāḷigodhāya puttattherassāpadānaṃ tatiyaṃ.</centered>
    <subhead>4. Sanniṭṭhāpakattheraapadānaṃ</subhead>
    <hangnum nr="70"/>
    <gatha type="1"> ‘‘Araññe  kuṭikaṃ katvā, vasāmi pabbatantare;</gatha>
    <gatha type="last">Lābhālābhena santuṭṭho, yasena ayasena ca.</gatha>
    <hangnum nr="71"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Vasīsatasahassehi <note>[bhikkhusatasahassehi (syā.)]</note>, āgacchi mama santikaṃ.</gatha>
    <hangnum nr="72"/>
    <gatha type="1"> ‘‘Upāgataṃ mahānāgaṃ <note>[mahāvīraṃ (sī.)]</note>, jalajuttamanāmakaṃ;</gatha>
    <gatha type="last">Tiṇasantharaṃ <note>[tiṇattharaṃ (ka.)]</note> paññāpetvā, adāsiṃ satthuno ahaṃ.</gatha>
    <hangnum nr="73"/>
    <gatha type="1"> ‘‘Pasannacitto sumano, āmaṇḍaṃ pānīyañcahaṃ;</gatha>
    <gatha type="last">Adāsiṃ ujubhūtassa, vippasannena cetasā.</gatha>
    <hangnum nr="74"/>
    <gatha type="1"> ‘‘Satasahassito kappe <note>[satasahasse ito kappe (sī.)]</note>, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, āmaṇḍassa idaṃ phalaṃ.</gatha>
    <hangnum nr="75"/>
    <gatha type="1"> ‘‘Ekatālīsakappamhi, eko āsiṃ arindamo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="76"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sanniṭṭhāpako <note>[sannidhāpako (sī.)]</note> thero imā gāthāyo abhāsitthāti.</paragraph>
    <centered>Sanniṭṭhāpakattherassāpadānaṃ catutthaṃ.</centered>
    <subhead>5. Pañcahatthiyattheraapadānaṃ</subhead>
    <hangnum nr="77"/>
    <gatha type="1"> ‘‘Sumedho  nāma sambuddho, gacchate antarāpaṇe;</gatha>
    <gatha type="last">Okkhittacakkhu <note>[khittacakkhu (ka. sī. ka.)]</note> mitabhāṇī, satimā saṃvutindriyo.</gatha>
    <hangnum nr="78"/>
    <gatha type="1"> ‘‘Pañca uppalahatthāni, āveḷatthaṃ ahaṃsu me;</gatha>
    <gatha type="last">Tena buddhaṃ apūjesiṃ, pasanno sehi pāṇibhi.</gatha>
    <hangnum nr="79"/>
    <gatha type="1"> ‘‘Āropitā  ca te pupphā, chadanaṃ assu satthuno;</gatha>
    <gatha type="last">Samādhiṃsu <note>[saṃsāviṃsu (sī.)]</note> mahānāgaṃ, sissā ācariyaṃ yathā.</gatha>
    <hangnum nr="80"/>
    <gatha type="1"> ‘‘Tiṃsakappasahassamhi , yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="81"/>
    <gatha type="1"> ‘‘Ito vīsakappasate, ahesuṃ pañca khattiyā;</gatha>
    <gatha type="last">Hatthiyā nāma nāmena, cakkavattī mahabbalā.</gatha>
    <hangnum nr="82"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pañcahatthiyo thero imā gāthāyo abhāsitthāti.</paragraph>
    <centered>Pañcahatthiyattherassāpadānaṃ pañcamaṃ.</centered>
    <subhead>6. Padumacchadaniyattheraapadānaṃ</subhead>
    <hangnum nr="83"/>
    <gatha type="1"> ‘‘Nibbute lokanāthamhi, vipassimhaggapuggale;</gatha>
    <gatha type="last">Suphullapadumaṃ gayha, citamāropayiṃ ahaṃ.</gatha>
    <hangnum nr="84"/>
    <gatha type="1"> ‘‘Āropite  ca citake, vehāsaṃ nabhamuggami;</gatha>
    <gatha type="last">Ākāse chadanaṃ <note>[ākāsacchadanaṃ (sī.)]</note> katvā, citakamhi adhārayi.</gatha>
    <hangnum nr="85"/>
    <gatha type="1"> ‘‘Ekanavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="86"/>
    <gatha type="1"> ‘‘Sattatālīsito  kappe, padumissaranāmako;</gatha>
    <gatha type="last">Cāturanto vijitāvī, cakkavattī mahabbalo.</gatha>
    <hangnum nr="87"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā padumacchadaniyo thero imā gāthāyo abhāsitthāti;</gatha>
    <centered>Padumacchadaniyattherassāpadānaṃ chaṭṭhaṃ.</centered>
    <subhead>7. Sayanadāyakattheraapadānaṃ</subhead>
    <hangnum nr="88"/>
    <gatha type="1"> ‘‘Siddhatthassa bhagavato, mettacittassa tādino;</gatha>
    <gatha type="last">Sayanaggaṃ mayā dinnaṃ, dussabhaṇḍehi <note>[dussabhaṇḍena (syā.)]</note> atthataṃ.</gatha>
    <hangnum nr="89"/>
    <gatha type="1"> ‘‘Paṭiggahesi  bhagavā, kappiyaṃ sayanāsanaṃ;</gatha>
    <gatha type="last">Uṭṭhāya sayanā <note>[āsanā (sī.)]</note> tamhā, vehāsaṃ uggamī jino.</gatha>
    <hangnum nr="90"/>
    <gatha type="1"> ‘‘Catunnavutito  kappe, yaṃ sayanamadāsahaṃ;</gatha>
    <gatha type="last">Duggatiṃ nābhijānāmi, sayanassa idaṃ phalaṃ.</gatha>
    <hangnum nr="91"/>
    <gatha type="1"> ‘‘Ekapaññāsito  kappe, varako <note>[varuṇo (sī. syā.)]</note> devasavhayo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="92"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sayanadāyako thero imā gāthāyo abhāsitthāti.</paragraph>
    <centered>Sayanadāyakattherassāpadānaṃ sattamaṃ.</centered>
    <subhead>8. Caṅkamanadāyakattheraapadānaṃ</subhead>
    <hangnum nr="93"/>
    <gatha type="1"> ‘‘Atthadassissa munino, lokajeṭṭhassa tādino;</gatha>
    <gatha type="last">Iṭṭhakāhi cinitvāna, caṅkamaṃ kārayiṃ ahaṃ.</gatha>
    <hangnum nr="94"/>
    <gatha type="1"> ‘‘Uccato pañcaratanaṃ, caṅkamaṃ sādhumāpitaṃ;</gatha>
    <gatha type="last">Āyāmato hatthasataṃ, bhāvanīyyaṃ manoramaṃ.</gatha>
    <hangnum nr="95"/>
    <gatha type="1"> ‘‘Paṭiggahesi bhagavā, atthadassī naruttamo;</gatha>
    <gatha type="last">Hatthena pulinaṃ gayha, imā gāthā abhāsatha.</gatha>
    <hangnum nr="96"/>
    <gatha type="1"> ‘‘‘Iminā  pulinadānena, caṅkamaṃ sukatena ca;</gatha>
    <gatha type="last">Sattaratanasampannaṃ, pulinaṃ anubhossati.</gatha>
    <hangnum nr="97"/>
    <gatha type="1"> ‘‘‘Tīṇi kappāni devesu, devarajjaṃ karissati;</gatha>
    <gatha type="last">Anubhossati sampattiṃ, accharāhi purakkhato.</gatha>
    <hangnum nr="98"/>
    <gatha type="1"> ‘‘‘Manussalokamāgantvā , rājā raṭṭhe bhavissati;</gatha>
    <gatha type="last">Tikkhattuṃ cakkavattī ca, mahiyā so bhavissati’.</gatha>
    <hangnum nr="99"/>
    <gatha type="1"> ‘‘Aṭṭhārase kappasate, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, caṅkamassa idaṃ phalaṃ.</gatha>
    <hangnum nr="100"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā caṅkamanadāyako thero imā gāthāyo abhāsitthāti.</paragraph>
    <centered>Caṅkamanadāyakattherassāpadānaṃ aṭṭhamaṃ.</centered>
    <subhead>9. Subhaddattheraapadānaṃ</subhead>
    <hangnum nr="101"/>
    <gatha type="1"> ‘‘Padumuttaro  lokavidū, āhutīnaṃ paṭiggaho;</gatha>
    <gatha type="last">Janataṃ uddharitvāna, nibbāyati mahāyaso.</gatha>
    <hangnum nr="102"/>
    <gatha type="1"> ‘‘Nibbāyante ca sambuddhe, dasasahassi kampatha;</gatha>
    <gatha type="last">Janakāyo mahā āsi, devā sannipatuṃ tadā.</gatha>
    <hangnum nr="103"/>
    <gatha type="1"> ‘‘Candanaṃ pūrayitvāna, tagarāmallikāhi ca;</gatha>
    <gatha type="last">Haṭṭho haṭṭhena cittena, āropayiṃ <note>[ālepesiṃ (sī.), āropesiṃ (syā.)]</note> naruttamaṃ.</gatha>
    <hangnum nr="104"/>
    <gatha type="1"> ‘‘Mama saṅkappamaññāya, satthā loke anuttaro;</gatha>
    <gatha type="last">Nipannakova sambuddho, imā gāthā abhāsatha.</gatha>
    <hangnum nr="105"/>
    <gatha type="1"> ‘‘‘Yo  me pacchimake kāle, gandhamālena <note>[gandhamallena (syā. ka.) napuṃsakekattaṃ manasikātabbaṃ]</note> chādayi;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="106"/>
    <gatha type="1"> ‘‘‘Ito cuto ayaṃ poso, tusitakāyaṃ gamissati;</gatha>
    <gatha type="last">Tattha rajjaṃ karitvāna, nimmānaṃ so gamissati.</gatha>
    <hangnum nr="107"/>
    <gatha type="1"> ‘‘‘Eteneva upāyena, datvā mālaṃ <note>[malyaṃ (sī.), mallaṃ (syā. ka.)]</note> varuttamaṃ;</gatha>
    <gatha type="last">Sakakammābhiraddho so, sampattiṃ anubhossati.</gatha>
    <hangnum nr="108"/>
    <gatha type="1"> ‘‘‘Punāpi  tusite kāye, nibbattissatiyaṃ naro;</gatha>
    <gatha type="last">Tamhā kāyā cavitvāna, manussattaṃ gamissati.</gatha>
    <hangnum nr="109"/>
    <gatha type="1"> ‘‘‘Sakyaputto mahānāgo, aggo loke sadevake;</gatha>
    <gatha type="last">Bodhayitvā bahū satte, nibbāyissati cakkhumā.</gatha>
    <hangnum nr="110"/>
    <gatha type="1"> ‘‘‘Tadā  sopagato santo, sukkamūlena codito;</gatha>
    <gatha type="last">Upasaṅkamma sambuddhaṃ, pañhaṃ pucchissati tadā.</gatha>
    <hangnum nr="111"/>
    <gatha type="1"> ‘‘‘Hāsayitvāna sambuddho, sabbaññū lokanāyako;</gatha>
    <gatha type="last">Puññakammaṃ pariññāya, saccāni vivarissati.</gatha>
    <hangnum nr="112"/>
    <gatha type="1"> ‘‘‘Āraddho ca ayaṃ pañho, tuṭṭho ekaggamānaso;</gatha>
    <gatha type="last">Satthāraṃ abhivādetvā, pabbajjaṃ yācayissati.</gatha>
    <hangnum nr="113"/>
    <gatha type="1"> ‘‘‘Pasannamānasaṃ disvā, sakakammena tositaṃ;</gatha>
    <gatha type="last">Pabbājessati so buddho, aggamaggassa kovido.</gatha>
    <hangnum nr="114"/>
    <gatha type="1"> ‘‘‘Vāyamitvānayaṃ poso, sammāsambuddhasāsane;</gatha>
    <gatha type="last">Sabbāsave pariññāya, nibbāyissatināsavo’.</gatha>
    <centered>Pañcamabhāṇavāraṃ.</centered>
    <hangnum nr="115"/>
    <gatha type="1"> ‘‘Pubbakammena  saṃyutto, ekaggo susamāhito;</gatha>
    <gatha type="last">Buddhassa oraso putto, dhammajomhi sunimmito.</gatha>
    <hangnum nr="116"/>
    <gatha type="1"> ‘‘Dhammarājaṃ upagamma, apucchiṃ pañhamuttamaṃ;</gatha>
    <gatha type="last">Kathayanto ca me pañhaṃ, dhammasotaṃ upānayi.</gatha>
    <hangnum nr="117"/>
    <gatha type="1"> ‘‘Tassāhaṃ dhammamaññāya, vihāsiṃ sāsane rato;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="118"/>
    <gatha type="1"> ‘‘Satasahassito kappe, jalajuttamanāyako;</gatha>
    <gatha type="last">Nibbāyi anupādāno, dīpova telasaṅkhayā.</gatha>
    <hangnum nr="119"/>
    <gatha type="1"> ‘‘Sattayojanikaṃ āsi, thūpañca ratanāmayaṃ;</gatha>
    <gatha type="last">Dhajaṃ tattha apūjesiṃ, sabbabhaddaṃ manoramaṃ.</gatha>
    <hangnum nr="120"/>
    <gatha type="1"> ‘‘Kassapassa ca buddhassa, tisso nāmaggasāvako;</gatha>
    <gatha type="last">Putto me oraso āsi, dāyādo jinasāsane.</gatha>
    <hangnum nr="121"/>
    <gatha type="1"> ‘‘Tassa hīnena manasā, vācaṃ bhāsiṃ abhaddakaṃ;</gatha>
    <gatha type="last">Tena kammavipākena, pacchā me āsi bhaddakaṃ <note>[pacchime addasaṃ jinaṃ (sī.)]</note>.</gatha>
    <hangnum nr="122"/>
    <gatha type="1"> ‘‘Upavattane  sālavane, pacchime sayane muni;</gatha>
    <gatha type="last">Pabbājesi mahāvīro, hito kāruṇiko jino.</gatha>
    <hangnum nr="123"/>
    <gatha type="1"> ‘‘Ajjeva  dāni pabbajjā, ajjeva upasampadā;</gatha>
    <gatha type="last">Ajjeva parinibbānaṃ, sammukhā dvipaduttame.</gatha>
    <hangnum nr="124"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā subhaddo thero imā gāthāyo abhāsitthāti.</paragraph>
    <centered>Subhaddattherassāpadānaṃ navamaṃ.</centered>
    <subhead>10. Cundattheraapadānaṃ</subhead>
    <hangnum nr="125"/>
    <gatha type="1"> ‘‘Siddhatthassa bhagavato, lokajeṭṭhassa tādino;</gatha>
    <gatha type="last">Agghiyaṃ kārayitvāna, jātipupphehi chādayiṃ.</gatha>
    <hangnum nr="126"/>
    <gatha type="1"> ‘‘Niṭṭhāpetvāna taṃ pupphaṃ, buddhassa upanāmayiṃ;</gatha>
    <gatha type="last">Pupphāvasesaṃ paggayha, buddhassa abhiropayiṃ.</gatha>
    <hangnum nr="127"/>
    <gatha type="1"> ‘‘Kañcanagghiyasaṅkāsaṃ , buddhaṃ lokagganāyakaṃ;</gatha>
    <gatha type="last">Pasannacitto sumano, pupphagghiyamupānayiṃ.</gatha>
    <hangnum nr="128"/>
    <gatha type="1"> ‘‘Vitiṇṇakaṅkho sambuddho, tiṇṇoghehi purakkhato;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="129"/>
    <gatha type="1"> ‘‘‘Dibbagandhaṃ pavāyantaṃ, yo me pupphagghiyaṃ adā;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="130"/>
    <gatha type="1"> ‘‘‘Ito cuto ayaṃ poso, devasaṅghapurakkhato;</gatha>
    <gatha type="last">Jātipupphehi parikiṇṇo, devalokaṃ gamissati.</gatha>
    <hangnum nr="131"/>
    <gatha type="1"> ‘‘‘Ubbiddhaṃ bhavanaṃ tassa, sovaṇṇañca maṇīmayaṃ;</gatha>
    <gatha type="last">Byamhaṃ pātubhavissati, puññakammappabhāvitaṃ.</gatha>
    <hangnum nr="132"/>
    <gatha type="1"> ‘‘‘Catusattatikkhattuṃ  so, devarajjaṃ karissati;</gatha>
    <gatha type="last">Anubhossati sampattiṃ, accharāhi purakkhato.</gatha>
    <hangnum nr="133"/>
    <gatha type="1"> ‘‘‘Pathabyā rajjaṃ tisataṃ, vasudhaṃ āvasissati;</gatha>
    <gatha type="last">Pañcasattatikkhattuñca, cakkavattī bhavissati.</gatha>
    <hangnum nr="134"/>
    <gatha type="1"> ‘‘‘Dujjayo  nāma nāmena, hessati manujādhipo;</gatha>
    <gatha type="last">Anubhotvāna taṃ puññaṃ, sakakammaṃ apassito <note>[sakakammūpasaṃhito (syā.)]</note>.</gatha>
    <hangnum nr="135"/>
    <gatha type="1"> ‘‘‘Vinipātaṃ  agantvāna, manussattaṃ gamissati;</gatha>
    <gatha type="last">Hiraññaṃ tassa <note>[hiraññassa ca (sī. ka.)]</note> nicitaṃ, koṭisatamanappakaṃ.</gatha>
    <hangnum nr="136"/>
    <gatha type="1"> ‘‘‘Nibbattissati yonimhi, brāhmaṇe so bhavissati;</gatha>
    <gatha type="last">Vaṅgantassa suto dhīmā, sāriyā oraso piyo.</gatha>
    <hangnum nr="137"/>
    <gatha type="1"> ‘‘‘So ca pacchā pabbajitvā, aṅgīrasassa sāsane;</gatha>
    <gatha type="last">Cūḷacundoti <note>[cūlacundoti (sī.)]</note> nāmena, hessati satthu sāvako.</gatha>
    <hangnum nr="138"/>
    <gatha type="1"> ‘‘‘Sāmaṇerova so santo, khīṇāsavo bhavissati;</gatha>
    <gatha type="last">Sabbāsave pariññāya, nibbāyissatināsavo’.</gatha>
    <hangnum nr="139"/>
    <gatha type="1"> ‘‘Upaṭṭhahiṃ mahāvīraṃ, aññe ca pesale bahū;</gatha>
    <gatha type="last">Bhātaraṃ me cupaṭṭhāsiṃ, uttamatthassa pattiyā.</gatha>
    <hangnum nr="140"/>
    <gatha type="1"> ‘‘Bhātaraṃ me upaṭṭhitvā, dhātuṃ pattamhi ohiya <note>[opiya (sī.), ociya (syā.)]</note>;</gatha>
    <gatha type="last">Sambuddhaṃ upanāmesiṃ, lokajeṭṭhaṃ narāsabhaṃ.</gatha>
    <hangnum nr="141"/>
    <gatha type="1"> ‘‘Ubho  hatthehi paggayha, buddho loke sadevake;</gatha>
    <gatha type="last">Sandassayanto taṃ dhātuṃ, kittayi aggasāvakaṃ.</gatha>
    <hangnum nr="142"/>
    <gatha type="1"> ‘‘Cittañca  suvimuttaṃ me, saddhā mayhaṃ patiṭṭhitā;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="143"/>
    <gatha type="1"> ‘‘Paṭisambhidānuppattā, vimokkhāpi ca phassitā <note>[paṭisambhidā catasso, vimokkhāpi ca aṭṭhime (syā.)]</note>;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā cundo thero imā gāthāyo abhāsitthāti.</paragraph>
    <centered>Cundattherassāpadānaṃ dasamaṃ.</centered>
    <centered>Upālivaggo pañcamo.</centered>
    <paragraph>Tassuddānaṃ –</paragraph>
    <gatha type="1">Upāli soṇo bhaddiyo, sanniṭṭhāpakahatthiyo;</gatha>
    <gatha type="2">Chadanaṃ seyyacaṅkamaṃ, subhaddo cundasavhayo;</gatha>
    <gatha type="last">Gāthāsataṃ satālīsaṃ <note>[ca tālīsaṃ (sī. syā.)]</note>, catasso ca taduttari.</gatha>
  </text>
</tree>
