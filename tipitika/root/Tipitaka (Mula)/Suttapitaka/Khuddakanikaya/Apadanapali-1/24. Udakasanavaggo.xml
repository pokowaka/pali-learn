<?xml version='1.0' encoding='UTF-8'?>
<tree text="24. Udak&#x101;sanavaggo" target="text">
  <text>
    <subhead>1. Udakāsanadāyakattheraapadānaṃ</subhead>
    <hangnum nr="1"/>
    <gatha type="1"> ‘‘Ārāmadvārā  nikkhamma, phalakaṃ santhariṃ ahaṃ;</gatha>
    <gatha type="last">Udakañca upaṭṭhāsiṃ, uttamatthassa pattiyā.</gatha>
    <hangnum nr="2"/>
    <gatha type="1"> ‘‘Ekattiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, āsane codake phalaṃ.</gatha>
    <hangnum nr="3"/>
    <gatha type="1"> ‘‘Ito pannarase kappe, abhisāmasamavhayo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="4"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā udakāsanadāyako thero imā gāthāyo abhāsitthāti.</paragraph>
    <centered>Udakāsanadāyakattherassāpadānaṃ paṭhamaṃ.</centered>
    <subhead>2. Bhājanapālakattheraapadānaṃ</subhead>
    <hangnum nr="5"/>
    <gatha type="1"> ‘‘Nagare  bandhumatiyā, kumbhakāro ahaṃ tadā;</gatha>
    <gatha type="last">Bhājanaṃ anupālesiṃ, bhikkhusaṅghassa tāvade.</gatha>
    <hangnum nr="6"/>
    <gatha type="1"> ‘‘Ekanavutito kappe, bhājanaṃ anupālayiṃ;</gatha>
    <gatha type="last">Duggatiṃ nābhijānāmi, bhājanassa idaṃ phalaṃ.</gatha>
    <hangnum nr="7"/>
    <gatha type="1"> ‘‘Tepaññāse ito kappe, anantajālināmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="8"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā bhājanapālako <note>[bhājanadāyako (sī. syā.)]</note> thero imā gāthāyo abhāsitthāti.</paragraph>
    <centered>Bhājanapālakattherassāpadānaṃ dutiyaṃ.</centered>
    <subhead>3. Sālapupphiyattheraapadānaṃ</subhead>
    <hangnum nr="9"/>
    <gatha type="1"> ‘‘Aruṇavatiyā  nagare, ahosiṃ pūpiko tadā;</gatha>
    <gatha type="last">Mama dvārena gacchantaṃ, sikhinaṃ addasaṃ jinaṃ.</gatha>
    <hangnum nr="10"/>
    <gatha type="1"> ‘‘Buddhassa pattaṃ paggayha, sālapupphaṃ adāsahaṃ;</gatha>
    <gatha type="last">Sammaggatassa buddhassa, vippasannena cetasā.</gatha>
    <hangnum nr="11"/>
    <gatha type="1"> ‘‘Ekattiṃse  ito kappe, yaṃ pupphamabhidāsahaṃ <note>[yaṃ khajjakamadāsahaṃ (sī.), yaṃ khajjamabhidāsahaṃ (ka.) sālapupphanāmakaṃ khajjakaṃ vā bhaveyya]</note>;</gatha>
    <gatha type="last">Duggatiṃ nābhijānāmi, sālapupphassidaṃ phalaṃ.</gatha>
    <hangnum nr="12"/>
    <gatha type="1"> ‘‘Ito cuddasakappamhi, ahosiṃ amitañjalo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="13"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sālapupphiyo thero imā gāthāyo abhāsitthāti.</paragraph>
    <centered>Sālapupphiyattherassāpadānaṃ tatiyaṃ.</centered>
    <subhead>4. Kilañjadāyakattheraapadānaṃ</subhead>
    <hangnum nr="14"/>
    <gatha type="1"> ‘‘Tivarāyaṃ pure ramme, naḷakāro ahaṃ tadā;</gatha>
    <gatha type="last">Siddhatthe lokapajjote, pasannā janatā tahiṃ.</gatha>
    <hangnum nr="15"/>
    <gatha type="1"> ‘‘Pūjatthaṃ lokanāthassa, kilañjaṃ pariyesati;</gatha>
    <gatha type="last">Buddhapūjaṃ karontānaṃ, kilañjaṃ adadiṃ ahaṃ.</gatha>
    <hangnum nr="16"/>
    <gatha type="1"> ‘‘Catunnavutito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, kilañjassa idaṃ phalaṃ.</gatha>
    <hangnum nr="17"/>
    <gatha type="1"> ‘‘Sattasattatikappamhi, rājā āsiṃ jaladdharo <note>[jutindharo (sī.)]</note>;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="18"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kilañjadāyako thero imā gāthāyo abhāsitthāti.</paragraph>
    <centered>Kilañjadāyakattherassāpadānaṃ catutthaṃ.</centered>
    <subhead>5. Vedikārakattheraapadānaṃ</subhead>
    <hangnum nr="19"/>
    <gatha type="1"> ‘‘Vipassino  bhagavato, bodhiyā pādaputtame;</gatha>
    <gatha type="last">Pasannacitto sumano, kāresiṃ vedikaṃ ahaṃ.</gatha>
    <hangnum nr="20"/>
    <gatha type="1"> ‘‘Ekanavutito kappe, kāresiṃ vedikaṃ ahaṃ;</gatha>
    <gatha type="last">Duggatiṃ nābhijānāmi, vedikāya idaṃ phalaṃ.</gatha>
    <hangnum nr="21"/>
    <gatha type="1"> ‘‘Ito  ekādase kappe, ahosiṃ sūriyassamo;</gatha>
    <gatha type="last">Sattarattanasampanno, cakkavattī mahabbalo.</gatha>
    <hangnum nr="22"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā vedikārako thero imā gāthāyo abhāsitthāti.</paragraph>
    <centered>Vedikārakattherassāpadānaṃ pañcamaṃ.</centered>
    <subhead>6. Vaṇṇakārattheraapadānaṃ</subhead>
    <hangnum nr="23"/>
    <gatha type="1"> ‘‘Nagare  aruṇavatiyā, vaṇṇakāro ahaṃ tadā;</gatha>
    <gatha type="last">Cetiye dussabhaṇḍāni, nānāvaṇṇaṃ rajesahaṃ <note>[rajiṃ ahaṃ (ka.), rajemahaṃ (syā.)]</note>.</gatha>
    <hangnum nr="24"/>
    <gatha type="1"> ‘‘Ekattiṃse ito kappe, yaṃ vaṇṇaṃ rajayiṃ tadā;</gatha>
    <gatha type="last">Duggatiṃ nābhijānāmi, vaṇṇadānassidaṃ phalaṃ.</gatha>
    <hangnum nr="25"/>
    <gatha type="1"> ‘‘Ito tevīsatikappe, vaṇṇasama <note>[candupama (sī.), candasama (syā.)]</note> sanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="26"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā vaṇṇakāro thero imā gāthāyo abhāsitthāti.</paragraph>
    <centered>Vaṇṇakārattherassāpadānaṃ chaṭṭhaṃ.</centered>
    <subhead>7. Piyālapupphiyattheraapadānaṃ</subhead>
    <hangnum nr="27"/>
    <gatha type="1"> ‘‘Migaluddo  pure āsiṃ, araññe kānane ahaṃ;</gatha>
    <gatha type="last">Piyālaṃ pupphitaṃ disvā, gatamagge khipiṃ ahaṃ.</gatha>
    <hangnum nr="28"/>
    <gatha type="1"> ‘‘Ekanavutito  kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="29"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā piyālapupphiyo thero imā gāthāyo abhāsitthāti.</paragraph>
    <centered>Piyālapupphiyattherassāpadānaṃ sattamaṃ.</centered>
    <subhead>8. Ambayāgadāyakattheraapadānaṃ</subhead>
    <hangnum nr="30"/>
    <gatha type="1"> ‘‘Sake  sippe apatthaddho, agamaṃ kānanaṃ ahaṃ;</gatha>
    <gatha type="last">Sambuddhaṃ yantaṃ disvāna, ambayāgaṃ adāsahaṃ.</gatha>
    <hangnum nr="31"/>
    <gatha type="1"> ‘‘Ekanavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, ambayāgassidaṃ phalaṃ.</gatha>
    <hangnum nr="32"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ambayāgadāyako thero imā gāthāyo abhāsitthāti.</paragraph>
    <centered>Ambayāgadāyakattherassāpadānaṃ aṭṭhamaṃ.</centered>
    <subhead>9. Jagatikārakattheraapadānaṃ</subhead>
    <hangnum nr="33"/>
    <gatha type="1"> ‘‘Nibbute  lokanāthamhi, atthadassi naruttame;</gatha>
    <gatha type="last">Jagatī kāritā mayhaṃ, buddhassa thūpamuttame.</gatha>
    <hangnum nr="34"/>
    <gatha type="1"> ‘‘Aṭṭhārase kappasate, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, jagatiyā idaṃ phalaṃ.</gatha>
    <hangnum nr="35"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā jagatikārako thero imā gāthāyo abhāsitthāti.</paragraph>
    <centered>Jagatikārakattherassāpadānaṃ navamaṃ.</centered>
    <subhead>10. Vāsidāyakattheraapadānaṃ</subhead>
    <hangnum nr="36"/>
    <gatha type="1"> ‘‘Kammārohaṃ  pure āsiṃ, tivarāyaṃ puruttame;</gatha>
    <gatha type="last">Ekā vāsi mayā dinnā, sayambhuṃ aparājitaṃ <note>[sayambhumhiparājite (?)]</note>.</gatha>
    <hangnum nr="37"/>
    <gatha type="1"> ‘‘Catunnavutito kappe, yaṃ vāsimadadiṃ tadā;</gatha>
    <gatha type="last">Duggatiṃ nābhijānāmi, vāsidānassidaṃ phalaṃ.</gatha>
    <hangnum nr="38"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā vāsidāyako thero imā gāthāyo abhāsitthāti.</paragraph>
    <centered>Vāsidāyakattherassāpadānaṃ dasamaṃ.</centered>
    <centered>Udakāsanavaggo catuvīsatimo.</centered>
    <paragraph>Tassuddānaṃ  –</paragraph>
    <gatha type="1">Udakāsanabhājanaṃ, sālapupphī kilañjako;</gatha>
    <gatha type="2">Vedikā vaṇṇakāro ca, piyālaambayāgado;</gatha>
    <gatha type="last">Jagatī vāsidātā ca, gāthā tiṃsa ca aṭṭha ca.</gatha>
  </text>
</tree>
