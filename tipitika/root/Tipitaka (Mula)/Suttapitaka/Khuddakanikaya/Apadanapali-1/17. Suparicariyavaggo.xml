<?xml version='1.0' encoding='UTF-8'?>
<tree text="17. Sup&#x101;ricariyavaggo" target="text">
  <text>
    <subhead>1. Supāricariyattheraapadānaṃ</subhead>
    <hangnum nr="1"/>
    <gatha type="1"> ‘‘Padumo  nāma nāmena, dvipadindo narāsabho;</gatha>
    <gatha type="last">Pavanā abhinikkhamma, dhammaṃ deseti cakkhumā.</gatha>
    <hangnum nr="2"/>
    <gatha type="1"> ‘‘Yakkhānaṃ samayo āsi, avidūre mahesino;</gatha>
    <gatha type="last">Yena kiccena sampattā, ajjhāpekkhiṃsu tāvade.</gatha>
    <hangnum nr="3"/>
    <gatha type="1"> ‘‘Buddhassa giramaññāya, amatassa ca desanaṃ;</gatha>
    <gatha type="last">Pasannacitto sumano, apphoṭetvā upaṭṭhahiṃ.</gatha>
    <hangnum nr="4"/>
    <gatha type="1"> ‘‘Suciṇṇassa phalaṃ passa, upaṭṭhānassa satthuno;</gatha>
    <gatha type="last">Tiṃsakappasahassesu, duggatiṃ nupapajjahaṃ.</gatha>
    <hangnum nr="5"/>
    <gatha type="1"> ‘‘Ūnatiṃse kappasate, samalaṅkatanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="6"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā supāricariyo thero imā gāthāyo abhāsitthāti.</paragraph>
    <centered>Supāricariyattherassāpadānaṃ paṭhamaṃ.</centered>
    <subhead>2. Kaṇaverapupphiyattheraapadānaṃ</subhead>
    <hangnum nr="7"/>
    <gatha type="1"> ‘‘Siddhattho  nāma bhagavā, lokajeṭṭho narāsabho;</gatha>
    <gatha type="last">Purakkhato sāvakehi, nagaraṃ paṭipajjatha.</gatha>
    <hangnum nr="8"/>
    <gatha type="1"> ‘‘Rañño antepure āsiṃ, gopako abhisammato;</gatha>
    <gatha type="last">Pāsāde upaviṭṭhohaṃ, addasaṃ lokanāyakaṃ.</gatha>
    <hangnum nr="9"/>
    <gatha type="1"> ‘‘Kaṇaveraṃ <note>[karavīraṃ (sakkatānulomaṃ), kaṇavīraṃ (pākata)]</note> gahetvāna, bhikkhusaṅghe samokiriṃ;</gatha>
    <gatha type="last">Buddhassa visuṃ katvāna, tato bhiyyo samokiriṃ.</gatha>
    <hangnum nr="10"/>
    <gatha type="1"> ‘‘Catunnavutito  kappe, yaṃ pupphamabhipūjayiṃ <note>[ropayiṃ (syā.)]</note>;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="11"/>
    <gatha type="1"> ‘‘Sattāsītimhito kappe, caturāsuṃ mahiddhikā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="12"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kaṇaverapupphiyo thero imā gāthāyo abhāsitthāti.</paragraph>
    <centered>Kaṇaverapupphiyattherassāpadānaṃ dutiyaṃ.</centered>
    <subhead>3. Khajjakadāyakattheraapadānaṃ</subhead>
    <hangnum nr="13"/>
    <gatha type="1"> ‘‘Tissassa kho bhagavato, pubbe phalamadāsahaṃ;</gatha>
    <gatha type="last">Nāḷikerañca pādāsiṃ, khajjakaṃ abhisammataṃ.</gatha>
    <hangnum nr="14"/>
    <gatha type="1"> ‘‘Buddhassa  tamahaṃ datvā, tissassa tu mahesino;</gatha>
    <gatha type="last">Modāmahaṃ kāmakāmī, upapajjiṃ <note>[kāmakārī, upapajjaṃ (sī.)]</note> yamicchakaṃ <note>[sabbatthapi evameva dissati]</note>.</gatha>
    <hangnum nr="15"/>
    <gatha type="1"> ‘‘Dvenavute ito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="16"/>
    <gatha type="1"> ‘‘Ito terasakappamhi, rājā indasamo ahu;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="17"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā khajjakadāyako thero imā gāthāyo abhāsitthāti.</paragraph>
    <centered>Khajjakadāyakattherassāpadānaṃ tatiyaṃ.</centered>
    <subhead>4. Desapūjakattheraapadānaṃ</subhead>
    <hangnum nr="18"/>
    <gatha type="1"> ‘‘Atthadassī  tu bhagavā, lokajeṭṭho narāsabho;</gatha>
    <gatha type="last">Abbhuggantvāna vehāsaṃ, gacchate anilañjase.</gatha>
    <hangnum nr="19"/>
    <gatha type="1"> ‘‘Yamhi  dese ṭhito satthā, abbhuggacchi mahāmuni;</gatha>
    <gatha type="last">Tāhaṃ desaṃ apūjesiṃ, pasanno sehi pāṇibhi.</gatha>
    <hangnum nr="20"/>
    <gatha type="1"> ‘‘Aṭṭhārase kappasate, addasaṃ yaṃ mahāmuniṃ;</gatha>
    <gatha type="last">Duggatiṃ nābhijānāmi, desapūjāyidaṃ phalaṃ.</gatha>
    <hangnum nr="21"/>
    <gatha type="1"> ‘‘Ekādase  kappasate, gosujātasanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="22"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā desapūjako thero imā gāthāyo abhāsitthāti.</paragraph>
    <centered>Desapūjakattherassāpadānaṃ catutthaṃ.</centered>
    <subhead>5. Kaṇikārachattiyattheraapadānaṃ</subhead>
    <hangnum nr="23"/>
    <gatha type="1"> ‘‘Vessabhū nāma sambuddho, lokajeṭṭho narāsabho;</gatha>
    <gatha type="last">Divāvihārāya muni, ogāhayi mahāvanaṃ.</gatha>
    <hangnum nr="24"/>
    <gatha type="1"> ‘‘Kaṇikāraṃ ocinitvā, chattaṃ katvānahaṃ tadā;</gatha>
    <gatha type="last">Pupphacchadanaṃ katvāna, buddhassa abhiropayiṃ.</gatha>
    <hangnum nr="25"/>
    <gatha type="1"> ‘‘Ekattiṃse ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="26"/>
    <gatha type="1"> ‘‘Ito vīsatikappamhi, soṇṇābhā aṭṭha khattiyā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="27"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā kaṇikārachattiyo thero imā gāthāyo abhāsitthāti.</paragraph>
    <centered>Kaṇikārachattiyattherassāpadānaṃ pañcamaṃ.</centered>
    <subhead>6. Sappidāyakattheraapadānaṃ</subhead>
    <hangnum nr="28"/>
    <gatha type="1"> ‘‘Phusso  nāmāsi <note>[nāmātha (sī.)]</note> bhagavā, āhutīnaṃ paṭiggaho;</gatha>
    <gatha type="last">Gacchate vīthiyaṃ vīro, nibbāpento mahājanaṃ.</gatha>
    <hangnum nr="29"/>
    <gatha type="1"> ‘‘Anupubbena  bhagavā, āgacchi mama santikaṃ;</gatha>
    <gatha type="last">Tato taṃ <note>[tatohaṃ (sī. syā.)]</note> pattaṃ paggayha, sappitelamadāsahaṃ.</gatha>
    <hangnum nr="30"/>
    <gatha type="1"> ‘‘Dvenavute ito kappe, yaṃ sappimadadiṃ tadā;</gatha>
    <gatha type="last">Duggatiṃ nābhijānāmi, sappidānassidaṃ phalaṃ.</gatha>
    <hangnum nr="31"/>
    <gatha type="1"> ‘‘Chappaññāse ito kappe, eko āsi samodako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="32"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sappidāyako thero imā gāthāyo abhāsitthāti.</paragraph>
    <centered>Sappidāyakattherassāpadānaṃ chaṭṭhaṃ.</centered>
    <subhead>7. Yūthikapupphiyattheraapadānaṃ</subhead>
    <hangnum nr="33"/>
    <gatha type="1"> ‘‘Candabhāgānadītīre , anusotaṃ vajāmahaṃ;</gatha>
    <gatha type="last">Sayambhuṃ addasaṃ tattha, sālarājaṃva phullitaṃ.</gatha>
    <hangnum nr="34"/>
    <gatha type="1"> ‘‘Pupphaṃ yūthikamādāya, upagacchiṃ mahāmuniṃ;</gatha>
    <gatha type="last">Pasannacitto sumano, buddhassa abhiropayiṃ.</gatha>
    <hangnum nr="35"/>
    <gatha type="1"> ‘‘Catunnavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="36"/>
    <gatha type="1"> ‘‘Sattasaṭṭhimhito kappe, eko sāmuddharo ahu;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="37"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā yūthikapupphiyo thero imā gāthāyo abhāsitthāti.</paragraph>
    <centered>Yūthikapupphiyattherassāpadānaṃ sattamaṃ.</centered>
    <subhead>8. Dussadāyakattheraapadānaṃ</subhead>
    <hangnum nr="38"/>
    <gatha type="1"> ‘‘Tivarāyaṃ  pure ramme, rājaputtosahaṃ <note>[rājaputto ahaṃ (sī. syā.)]</note> tadā;</gatha>
    <gatha type="last">Paṇṇākāraṃ labhitvāna, upasantassadāsahaṃ.</gatha>
    <hangnum nr="39"/>
    <gatha type="1"> ‘‘Adhivāsesi  bhagavā, vatthaṃ <note>[navaṃ (ka.)]</note> hatthena āmasi;</gatha>
    <gatha type="last">Siddhattho adhivāsetvā, vehāsaṃ nabhamuggami.</gatha>
    <hangnum nr="40"/>
    <gatha type="1"> ‘‘Buddhassa gacchamānassa, dussā dhāvanti pacchato;</gatha>
    <gatha type="last">Tattha cittaṃ pasādesiṃ, buddho no aggapuggalo.</gatha>
    <hangnum nr="41"/>
    <gatha type="1"> ‘‘Catunnavutito kappe, yaṃ dussamadadiṃ tadā;</gatha>
    <gatha type="last">Duggatiṃ nābhijānāmi, dussadānassidaṃ phalaṃ.</gatha>
    <hangnum nr="42"/>
    <gatha type="1"> ‘‘Sattasaṭṭhimhito kappe, cakkavattī tadā ahu;</gatha>
    <gatha type="last">Parisuddhoti nāmena, manujindo mahabbalo.</gatha>
    <hangnum nr="43"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā dussadāyako thero imā gāthāyo abhāsitthāti.</paragraph>
    <centered>Dussadāyakattherassāpadānaṃ aṭṭhamaṃ.</centered>
    <subhead>9. Samādapakattheraapadānaṃ</subhead>
    <hangnum nr="44"/>
    <gatha type="1"> ‘‘Nagare bandhumatiyā, mahāpūgagaṇo ahu;</gatha>
    <gatha type="last">Tesāhaṃ pavaro āsiṃ, mama baddhacarā <note>[paṭṭhacarā (syā.)]</note> ca te.</gatha>
    <hangnum nr="45"/>
    <gatha type="1"> ‘‘Sabbe te sannipātetvā, puññakamme samādayiṃ;</gatha>
    <gatha type="last">Māḷaṃ kassāma saṅghassa, puññakkhettaṃ anuttaraṃ.</gatha>
    <hangnum nr="46"/>
    <gatha type="1"> ‘‘Sādhūti  te paṭissutvā, mama chandavasānugā;</gatha>
    <gatha type="last">Niṭṭhāpetvā ca taṃ māḷaṃ, vipassissa adamhase.</gatha>
    <hangnum nr="47"/>
    <gatha type="1"> ‘‘Ekanavutito kappe, yaṃ māḷamadadiṃ tadā;</gatha>
    <gatha type="last">Duggatiṃ nābhijānāmi, māḷadānassidaṃ phalaṃ.</gatha>
    <hangnum nr="48"/>
    <gatha type="1"> ‘‘Ekūnasattatikappe <note>[ekūnasaṭṭhikappamhi (sī. syā.)]</note>,</gatha>
    <paragraph>Eko āsi janādhipo.</paragraph>
    <gatha type="last">Ādeyyo nāma nāmena, cakkavattī mahabbalo.</gatha>
    <hangnum nr="49"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā samādapako thero imā gāthāyo abhāsitthāti.</paragraph>
    <centered>Samādapakattherassāpadānaṃ navamaṃ.</centered>
    <subhead>10. Pañcaṅguliyattheraapadānaṃ</subhead>
    <hangnum nr="50"/>
    <gatha type="1"> ‘‘Tisso  nāmāsi bhagavā, lokajeṭṭho narāsabho;</gatha>
    <gatha type="last">Pavisati gandhakuṭiṃ, vihārakusalo muni.</gatha>
    <hangnum nr="51"/>
    <gatha type="1"> ‘‘Sugandhamālamādāya, agamāsiṃ jinantikaṃ;</gatha>
    <gatha type="last">Apasaddo ca sambuddhe, pañcaṅgulimadāsahaṃ.</gatha>
    <hangnum nr="52"/>
    <gatha type="1"> ‘‘Dvenavute ito kappe, yaṃ gandhamabhiropayiṃ;</gatha>
    <gatha type="last">Duggatiṃ nābhijānāmi, pañcaṅgulissidaṃ <note>[pañcaṅguliyidaṃ (sī.)]</note> phalaṃ.</gatha>
    <hangnum nr="53"/>
    <gatha type="1"> ‘‘Dvesattatimhito  kappe, rājā āsiṃ sayampabho;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="54"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā pañcaṅguliyo thero imā gāthāyo abhāsitthāti;</gatha>
    <centered>Pañcaṅguliyattherassāpadānaṃ dasamaṃ.</centered>
    <centered>Supāricariyavaggo sattarasamo.</centered>
    <paragraph>Tassuddānaṃ –</paragraph>
    <gatha type="1">Supāricari kaṇaverī, khajjako desapūjako;</gatha>
    <gatha type="2">Kaṇikāro sappidado, yūthiko dussadāyako;</gatha>
    <gatha type="last">Māḷo ca pañcaṅguliko, catupaññāsa gāthakāti.</gatha>
  </text>
</tree>
