<?xml version='1.0' encoding='UTF-8'?>
<tree text="9. Timiravaggo" target="text">
  <text>
    <subhead>1. Timirapupphiyattheraapadānaṃ</subhead>
    <hangnum nr="1"/>
    <gatha type="1"> ‘‘Candabhāgānadītīre , anusotaṃ vajāmahaṃ;</gatha>
    <gatha type="last">Nisinnaṃ samaṇaṃ disvā, vippasannamanāvilaṃ.</gatha>
    <hangnum nr="2"/>
    <gatha type="1"> ‘‘Tattha cittaṃ pasādetvā <note>[pasādesiṃ (syā.)]</note>, evaṃ cintesahaṃ tadā;</gatha>
    <gatha type="last">Tārayissati tiṇṇoyaṃ, dantoyaṃ damayissati.</gatha>
    <hangnum nr="3"/>
    <gatha type="1"> ‘‘Assāsissati assattho, santo ca samayissati;</gatha>
    <gatha type="last">Mocayissati mutto ca, nibbāpessati nibbuto.</gatha>
    <hangnum nr="4"/>
    <gatha type="1"> ‘‘Evāhaṃ cintayitvāna, siddhatthassa mahesino;</gatha>
    <gatha type="last">Gahetvā timirapupphaṃ, matthake okiriṃ ahaṃ <note>[tadā (syā.)]</note>.</gatha>
    <hangnum nr="5"/>
    <gatha type="1"> ‘‘Añjaliṃ paggahetvāna, katvā ca naṃ padakkhiṇaṃ;</gatha>
    <gatha type="last">Vanditvā satthuno pāde, pakkāmiṃ aparaṃ disaṃ.</gatha>
    <hangnum nr="6"/>
    <gatha type="1"> ‘‘Aciraṃ gatamattaṃ maṃ, migarājā viheṭhayi;</gatha>
    <gatha type="last">Papātamanugacchanto, tattheva papatiṃ ahaṃ.</gatha>
    <hangnum nr="7"/>
    <gatha type="1"> ‘‘Catunnavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, pupphapūjāyidaṃ <note>[buddhapūjāyidaṃ (sī. syā.)]</note> phalaṃ.</gatha>
    <hangnum nr="8"/>
    <gatha type="1"> ‘‘Chappaññāsamhi  kappamhi, sattevāsuṃ mahāyasā <note>[mahārahā (syā. ka.)]</note>;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="9"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā  sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā timirapupphiyo thero imā gāthāyo abhāsitthāti.</paragraph>
    <centered>Timirapupphiyattherassāpadānaṃ paṭhamaṃ.</centered>
    <subhead>2. Gatasaññakattheraapadānaṃ</subhead>
    <hangnum nr="10"/>
    <gatha type="1"> ‘‘Jātiyā  sattavassohaṃ, pabbajiṃ anagāriyaṃ;</gatha>
    <gatha type="last">Avandiṃ satthuno pāde, vippasannena cetasā.</gatha>
    <hangnum nr="11"/>
    <gatha type="1"> ‘‘Sattanaṅgalakīpupphe, ākāse ukkhipiṃ ahaṃ;</gatha>
    <gatha type="last">Tissaṃ buddhaṃ samuddissa, anantaguṇasāgaraṃ.</gatha>
    <hangnum nr="12"/>
    <gatha type="1"> ‘‘Sugatānugataṃ maggaṃ, pūjetvā haṭṭhamānaso;</gatha>
    <gatha type="last">Añjaliñca <note>[añjalissa (ka.)]</note> tadākāsiṃ, pasanno sehi pāṇibhi.</gatha>
    <hangnum nr="13"/>
    <gatha type="1"> ‘‘Dvenavute ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="14"/>
    <gatha type="1"> ‘‘Ito aṭṭhamake kappe, tayo aggisikhā ahu;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="15"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā gatasaññako thero imā gāthāyo abhāsitthāti.</paragraph>
    <centered>Gatasaññakattherassāpadānaṃ dutiyaṃ.</centered>
    <subhead>3. Nipannañjalikattheraapadānaṃ</subhead>
    <hangnum nr="16"/>
    <gatha type="1"> ‘‘Rukkhamūle  nisinnohaṃ, byādhito paramena ca;</gatha>
    <gatha type="last">Paramakāruññapattomhi, araññe kānane ahaṃ.</gatha>
    <hangnum nr="17"/>
    <gatha type="1"> ‘‘Anukampaṃ upādāya, tisso satthā upesi maṃ;</gatha>
    <gatha type="last">Sohaṃ nipannako santo, sire katvāna añjaliṃ.</gatha>
    <hangnum nr="18"/>
    <gatha type="1"> ‘‘Pasannacitto sumano, sabbasattānamuttamaṃ;</gatha>
    <gatha type="last">Sambuddhaṃ abhivādetvā, tattha kālaṅkato ahaṃ.</gatha>
    <hangnum nr="19"/>
    <gatha type="1"> ‘‘Dvenavute ito kappe, yaṃ vandiṃ purisuttamaṃ;</gatha>
    <gatha type="last">Duggatiṃ nābhijānāmi, vandanāya idaṃ phalaṃ.</gatha>
    <hangnum nr="20"/>
    <gatha type="1"> ‘‘Ito  pañcamake kappe, pañcevāsuṃ mahāsikhā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="21"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā nipannañjaliko thero imā gāthāyo abhāsitthāti.</paragraph>
    <centered>Nipannañjalikattherassāpadānaṃ tatiyaṃ.</centered>
    <subhead>4. Adhopupphiyattheraapadānaṃ</subhead>
    <hangnum nr="22"/>
    <gatha type="1"> ‘‘Abhibhū nāma so bhikkhu, sikhino aggasāvako;</gatha>
    <gatha type="last">Mahānubhāvo tevijjo, himavantaṃ upāgami.</gatha>
    <hangnum nr="23"/>
    <gatha type="1"> ‘‘Ahampi  himavantamhi, ramaṇīyassame isi;</gatha>
    <gatha type="last">Vasāmi appamaññāsu, iddhīsu ca tadā vasī.</gatha>
    <hangnum nr="24"/>
    <gatha type="1"> ‘‘Pakkhijāto viyākāse, pabbataṃ adhivattayiṃ <note>[abhipatthayiṃ (syā.), abhimatthayiṃ (ka.), adhivatthayinti pabbatassa upari gacchintiattho]</note>;</gatha>
    <gatha type="last">Adhopupphaṃ gahetvāna, āgacchiṃ <note>[agacchiṃ (ka.)]</note> pabbataṃ ahaṃ.</gatha>
    <hangnum nr="25"/>
    <gatha type="1"> ‘‘Satta pupphāni gaṇhitvā, matthake okiriṃ ahaṃ;</gatha>
    <gatha type="last">Ālokite <note>[ālokito (syā.)]</note> ca vīrena, pakkāmiṃ pācināmukho.</gatha>
    <hangnum nr="26"/>
    <gatha type="1"> ‘‘Āvāsaṃ  abhisambhosiṃ, patvāna assamaṃ ahaṃ;</gatha>
    <gatha type="last">Khāribhāraṃ gahetvāna, pāyāsiṃ <note>[pāvisiṃ (sī.)]</note> pabbatantaraṃ.</gatha>
    <hangnum nr="27"/>
    <gatha type="1"> ‘‘Ajagaro maṃ pīḷesi, ghorarūpo mahabbalo;</gatha>
    <gatha type="last">Pubbakammaṃ saritvāna, tattha kālaṅkato ahaṃ.</gatha>
    <hangnum nr="28"/>
    <gatha type="1"> ‘‘Ekattiṃse ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, pupphapūjāyidaṃ phalaṃ.</gatha>
    <hangnum nr="29"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā adhopupphiyo thero imā gāthāyo abhāsitthāti.</paragraph>
    <centered>Adhopupphiyattherassāpadānaṃ catutthaṃ.</centered>
    <subhead>5. Raṃsisaññakattheraapadānaṃ</subhead>
    <hangnum nr="30"/>
    <gatha type="1"> ‘‘Pabbate  himavantamhi, vāsaṃ kappesahaṃ pure;</gatha>
    <gatha type="last">Ajinuttaravāsohaṃ, vasāmi pabbatantare.</gatha>
    <hangnum nr="31"/>
    <gatha type="1"> ‘‘Suvaṇṇavaṇṇaṃ  sambuddhaṃ, sataraṃsiṃva bhāṇumaṃ;</gatha>
    <gatha type="last">Vanantaragataṃ disvā, sālarājaṃva pupphitaṃ.</gatha>
    <hangnum nr="32"/>
    <gatha type="1"> ‘‘Raṃsyā <note>[raṃse (syā. ka.)]</note> cittaṃ pasādetvā, vipassissa mahesino;</gatha>
    <gatha type="last">Paggayha añjaliṃ vandiṃ, sirasā ukkuṭī <note>[sirasā ukkuṭiko (syā.), sirasukkuṭiko (ka.)]</note> ahaṃ.</gatha>
    <hangnum nr="33"/>
    <gatha type="1"> ‘‘Ekanavutito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, raṃsisaññāyidaṃ phalaṃ.</gatha>
    <hangnum nr="34"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā raṃsisaññako thero imā gāthāyo abhāsitthāti.</paragraph>
    <centered>Raṃsisaññakattherassāpadānaṃ pañcamaṃ.</centered>
    <subhead>6. Dutiyaraṃsisaññakattheraapadānaṃ</subhead>
    <hangnum nr="35"/>
    <gatha type="1"> ‘‘Pabbate himavantamhi, vākacīradharo ahaṃ;</gatha>
    <gatha type="last">Caṅkamañca samārūḷho, nisīdiṃ pācināmukho.</gatha>
    <hangnum nr="36"/>
    <gatha type="1"> ‘‘Pabbate sugataṃ disvā, phussaṃ jhānarataṃ tadā;</gatha>
    <gatha type="last">Añjaliṃ paggahetvāna, raṃsyā cittaṃ pasādayiṃ.</gatha>
    <hangnum nr="37"/>
    <gatha type="1"> ‘‘Dvenavute ito kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, raṃsisaññāyidaṃ phalaṃ.</gatha>
    <hangnum nr="38"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā raṃsisaññako thero imā gāthāyo abhāsitthāti.</paragraph>
    <centered>Dutiyaraṃsisaññakattherassāpadānaṃ chaṭṭhaṃ.</centered>
    <subhead>7. Phaladāyakattheraapadānaṃ</subhead>
    <hangnum nr="39"/>
    <gatha type="1"> ‘‘Pabbate  himavantamhi, kharājinadharo ahaṃ;</gatha>
    <gatha type="last">Phussaṃ jinavaraṃ disvā, phalahattho phalaṃ adaṃ.</gatha>
    <hangnum nr="40"/>
    <gatha type="1"> ‘‘Yamahaṃ phalamadāsiṃ, vippasannena cetasā;</gatha>
    <gatha type="last">Bhave nibbattamānamhi, phalaṃ nibbattate mama.</gatha>
    <hangnum nr="41"/>
    <gatha type="1"> ‘‘Dvenavute ito kappe, yaṃ phalaṃ adadiṃ ahaṃ;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="42"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā phaladāyako thero imā gāthāyo abhāsitthāti.</paragraph>
    <centered>Phaladāyakattherassāpadānaṃ sattamaṃ.</centered>
    <subhead>8. Saddasaññakattheraapadānaṃ</subhead>
    <hangnum nr="43"/>
    <gatha type="1"> ‘‘Pabbate  himavantamhi, vasāmi paṇṇasanthare;</gatha>
    <gatha type="last">Phussassa dhammaṃ bhaṇato, sadde cittaṃ pasādayiṃ.</gatha>
    <hangnum nr="44"/>
    <gatha type="1"> ‘‘Dvenavute ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, puññakammassidaṃ phalaṃ.</gatha>
    <hangnum nr="45"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā saddasaññako thero imā gāthāyo abhāsitthāti.</paragraph>
    <centered>Saddasaññakattherassāpadānaṃ aṭṭhamaṃ.</centered>
    <subhead>9. Bodhisiñcakattheraapadānaṃ</subhead>
    <hangnum nr="46"/>
    <gatha type="1"> ‘‘Vipassissa bhagavato, mahābodhimaho ahu;</gatha>
    <gatha type="last">Pabbajjupagato santo, upagacchiṃ ahaṃ tadā.</gatha>
    <hangnum nr="47"/>
    <gatha type="1"> ‘‘Kusumodakamādāya , bodhiyā okiriṃ ahaṃ;</gatha>
    <gatha type="last">Mocayissati no mutto, nibbāpessati nibbuto.</gatha>
    <hangnum nr="48"/>
    <gatha type="1"> ‘‘Ekanavutito kappe, yaṃ bodhimabhisiñcayiṃ;</gatha>
    <gatha type="last">Duggatiṃ nābhijānāmi, bodhisiñcāyidaṃ phalaṃ.</gatha>
    <hangnum nr="49"/>
    <gatha type="1"> ‘‘Tettiṃse  vattamānamhi, kappe āsuṃ janādhipā;</gatha>
    <gatha type="last">Udakasecanā nāma, aṭṭhete cakkavattino.</gatha>
    <hangnum nr="50"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā bodhisiñcako thero imā gāthāyo abhāsitthāti.</paragraph>
    <centered>Bodhisiñcakattherassāpadānaṃ navamaṃ.</centered>
    <subhead>10. Padumapupphiyattheraapadānaṃ</subhead>
    <hangnum nr="51"/>
    <gatha type="1"> ‘‘Pokkharavanaṃ  paviṭṭho, bhañjanto padumānihaṃ;</gatha>
    <gatha type="last">Tatthaddasaṃ phussaṃ buddhaṃ <note>[addasaṃ phussasambuddhaṃ (sī. syā.)]</note>, bāttiṃsavaralakkhaṇaṃ.</gatha>
    <hangnum nr="52"/>
    <gatha type="1"> ‘‘Padumapupphaṃ gahetvāna, ākāse ukkhipiṃ ahaṃ;</gatha>
    <gatha type="last">Pāpakammaṃ saritvāna, pabbajiṃ anagāriyaṃ.</gatha>
    <hangnum nr="53"/>
    <gatha type="1"> ‘‘Pabbajitvāna kāyena, manasā saṃvutena ca;</gatha>
    <gatha type="last">Vacīduccaritaṃ hitvā, ājīvaṃ parisodhayiṃ.</gatha>
    <hangnum nr="54"/>
    <gatha type="1"> ‘‘Dvenavute ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="55"/>
    <gatha type="1"> ‘‘Padumābhāsanāmā ca, aṭṭhārasa mahīpatī;</gatha>
    <gatha type="last">Aṭṭhārasesu kappesu, aṭṭhatālīsamāsisuṃ.</gatha>
    <hangnum nr="56"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā padumapupphiyo thero imā gāthāyo abhāsitthāti;</gatha>
    <centered>Padumapupphiyattherassāpadānaṃ dasamaṃ.</centered>
    <centered>Timiravaggo navamo.</centered>
    <paragraph>Tassuddānaṃ –</paragraph>
    <gatha type="1">Timiranaṅgalīpuppha, nippannañjaliko adho;</gatha>
    <gatha type="2">Dve raṃsisaññī phalado, saddasaññī ca secako;</gatha>
    <gatha type="last">Padmapupphī ca gāthāyo, chappaññāsa pakittitā.</gatha>
  </text>
</tree>
