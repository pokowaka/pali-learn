<?xml version='1.0' encoding='UTF-8'?>
<tree text="38. Bodhivandanavaggo" target="text">
  <text>
    <subhead>1. Bodhivandakattheraapadānaṃ</subhead>
    <hangnum nr="1"/>
    <gatha type="1"> ‘‘Pāṭaliṃ  haritaṃ disvā, pādapaṃ dharaṇīruhaṃ;</gatha>
    <gatha type="last">Ekaṃsaṃ añjaliṃ katvā, avandiṃ pāṭaliṃ ahaṃ.</gatha>
    <hangnum nr="2"/>
    <gatha type="1"> ‘‘Añjaliṃ paggahetvāna, garuṃ katvāna mānasaṃ;</gatha>
    <gatha type="last">Antosuddhaṃ bahisuddhaṃ, suvimuttamanāsavaṃ.</gatha>
    <hangnum nr="3"/>
    <gatha type="1"> ‘‘Vipassiṃ lokamahitaṃ, karuṇāñāṇasāgaraṃ;</gatha>
    <gatha type="last">Sammukhā viya sambuddhaṃ, avandiṃ pāṭaliṃ ahaṃ.</gatha>
    <hangnum nr="4"/>
    <gatha type="1"> ‘‘Ekanavutito kappe, yaṃ bodhimabhivandahaṃ;</gatha>
    <gatha type="last">Duggatiṃ nābhijānāmi, vandanāya idaṃ phalaṃ.</gatha>
    <hangnum nr="5"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā bodhivandako thero imā gāthāyo abhāsitthāti.</paragraph>
    <centered>Bodhivandakattherassāpadānaṃ paṭhamaṃ.</centered>
    <subhead>2. Pāṭalipupphiyattheraapadānaṃ</subhead>
    <hangnum nr="6"/>
    <gatha type="1"> ‘‘Vipassī  nāma bhagavā, sayambhū aggapuggalo;</gatha>
    <gatha type="last">Purakkhato sasissehi, pāvisi bandhumaṃ jino.</gatha>
    <hangnum nr="7"/>
    <gatha type="1"> ‘‘Tīṇi pāṭalipupphāni, ucchaṅge ṭhapitāni me;</gatha>
    <gatha type="last">Sīsaṃ nhāyitukāmova, nadītitthaṃ agacchahaṃ.</gatha>
    <hangnum nr="8"/>
    <gatha type="1"> ‘‘Nikkhamma bandhumatiyā, addasaṃ lokanāyakaṃ;</gatha>
    <gatha type="last">Indīvaraṃva jalitaṃ, ādittaṃva hutāsanaṃ.</gatha>
    <hangnum nr="9"/>
    <gatha type="1"> ‘‘Byagghūsabhaṃva  pavaraṃ, abhijātaṃva kesariṃ;</gatha>
    <gatha type="last">Gacchantaṃ samaṇānaggaṃ, bhikkhusaṅghapurakkhataṃ.</gatha>
    <hangnum nr="10"/>
    <gatha type="1"> ‘‘Tasmiṃ  pasanno <note>[samaṇe (ka.)]</note> sugate, kilesamaladhovane;</gatha>
    <gatha type="last">Gahetvā tīṇi pupphāni, buddhaseṭṭhaṃ apūjayiṃ.</gatha>
    <hangnum nr="11"/>
    <gatha type="1"> ‘‘Ekanavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="12"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pāṭalipupphiyo thero imā gāthāyo abhāsitthāti.</paragraph>
    <centered>Pāṭalipupphiyattherassāpadānaṃ dutiyaṃ.</centered>
    <subhead>3. Tīṇuppalamāliyattheraapadānaṃ</subhead>
    <hangnum nr="13"/>
    <gatha type="1"> ‘‘Candabhāgānadītīre , ahosiṃ vānaro tadā;</gatha>
    <gatha type="last">Addasaṃ virajaṃ buddhaṃ, nisinnaṃ pabbatantare.</gatha>
    <hangnum nr="14"/>
    <gatha type="1"> ‘‘Obhāsentaṃ disā sabbā, sālarājaṃva phullitaṃ;</gatha>
    <gatha type="last">Lakkhaṇabyañjanūpetaṃ, disvānattamano ahaṃ.</gatha>
    <hangnum nr="15"/>
    <gatha type="1"> ‘‘Udaggacitto sumano, pītiyā haṭṭhamānaso;</gatha>
    <gatha type="last">Tīṇi uppalapupphāni, matthake abhiropayiṃ.</gatha>
    <hangnum nr="16"/>
    <gatha type="1"> ‘‘Pūjayitvāna pupphāni, phussassāhaṃ mahesino;</gatha>
    <gatha type="last">Sagāravo bhavitvāna, pakkāmiṃ uttarāmukho.</gatha>
    <hangnum nr="17"/>
    <gatha type="1"> ‘‘Gacchanto paṭikuṭiko, vippasannena cetasā;</gatha>
    <gatha type="last">Selantare patitvāna, pāpuṇiṃ jīvitakkhayaṃ.</gatha>
    <hangnum nr="18"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā purimaṃ jātiṃ, tāvatiṃsamagacchahaṃ.</gatha>
    <hangnum nr="19"/>
    <gatha type="1"> ‘‘Satānaṃ tīṇikkhattuñca, devarajjamakārayiṃ;</gatha>
    <gatha type="last">Satānaṃ pañcakkhattuñca, cakkavattī ahosahaṃ.</gatha>
    <hangnum nr="20"/>
    <gatha type="1"> ‘‘Dvenavute ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="21"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā tīṇuppalamāliyo thero imā gāthāyo abhāsitthāti.</paragraph>
    <centered>Tīṇuppalamāliyattherassāpadānaṃ tatiyaṃ.</centered>
    <subhead>4. Paṭṭipupphiyattheraapadānaṃ</subhead>
    <hangnum nr="22"/>
    <gatha type="1"> ‘‘Yadā nibbāyi sambuddho, mahesī padumuttaro;</gatha>
    <gatha type="last">Samāgamma janā sabbe, sarīraṃ nīharanti te.</gatha>
    <hangnum nr="23"/>
    <gatha type="1"> ‘‘Nīharante sarīramhi, vajjamānāsu bherisu;</gatha>
    <gatha type="last">Pasannacitto sumano, paṭṭipupphaṃ apūjayiṃ.</gatha>
    <hangnum nr="24"/>
    <gatha type="1"> ‘‘Satasahassito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, sarīrapūjite phalaṃ.</gatha>
    <hangnum nr="25"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="26"/>
    <gatha type="1"> ‘‘Svāgataṃ vata me āsi, mama buddhassa <note>[buddhaseṭṭhassa (sī.)]</note> santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="27"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā paṭṭipupphiyo thero imā gāthāyo abhāsitthāti.</paragraph>
    <centered>Paṭṭipupphiyattherassāpadānaṃ catutthaṃ.</centered>
    <subhead>5. Sattapaṇṇiyattheraapadānaṃ</subhead>
    <hangnum nr="28"/>
    <gatha type="1"> ‘‘Sumano  nāma sambuddho, uppajji lokanāyako;</gatha>
    <gatha type="last">Pasannacitto sumano, sattapaṇṇimapūjayiṃ.</gatha>
    <hangnum nr="29"/>
    <gatha type="1"> ‘‘Satasahassito kappe, sattapaṇṇimapūjayiṃ;</gatha>
    <gatha type="last">Duggatiṃ nābhijānāmi, sattapaṇṇipūjāyidaṃ <note>[sattapaṇṇissidaṃ (sī.)]</note> phalaṃ.</gatha>
    <hangnum nr="30"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="31"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="32"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sattapaṇṇiyo thero imā gāthāyo abhāsitthāti.</paragraph>
    <centered>Sattapaṇṇiyattherassāpadānaṃ pañcamaṃ.</centered>
    <subhead>6. Gandhamuṭṭhiyattheraapadānaṃ</subhead>
    <hangnum nr="33"/>
    <gatha type="1"><note>[idha gāthāddhaṃ ūnaṃ viya dissati]</note> ‘‘Citake karīyamāne, nānāgandhe samāhate;</gatha>
    <gatha type="last">Pasannacitto sumano, gandhamuṭṭhimapūjayiṃ.</gatha>
    <hangnum nr="34"/>
    <gatha type="1"> ‘‘Satasahassito  kappe, citakaṃ yaṃ apūjayiṃ;</gatha>
    <gatha type="last">Duggatiṃ nābhijānāmi, citapūjāyidaṃ phalaṃ.</gatha>
    <hangnum nr="35"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="36"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="37"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā gandhamuṭṭhiyo thero imā gāthāyo abhāsitthāti.</paragraph>
    <centered>Gandhamuṭṭhiyattherassāpadānaṃ chaṭṭhaṃ.</centered>
    <subhead>7. Citakapūjakattheraapadānaṃ</subhead>
    <hangnum nr="38"/>
    <gatha type="1"> ‘‘Parinibbute bhagavati, jalajuttamanāmake;</gatha>
    <gatha type="last">Āropitamhi citake, sālapupphamapūjayiṃ.</gatha>
    <hangnum nr="39"/>
    <gatha type="1"> ‘‘Satasahassito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, citapūjāyidaṃ phalaṃ.</gatha>
    <hangnum nr="40"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="41"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="42"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā citakapūjako thero imā gāthāyo abhāsitthāti.</paragraph>
    <centered>Citakapūjakattherassāpadānaṃ sattamaṃ.</centered>
    <subhead>8. Sumanatālavaṇṭiyattheraapadānaṃ</subhead>
    <hangnum nr="43"/>
    <gatha type="1"> ‘‘Siddhatthassa  bhagavato, tālavaṇṭamadāsahaṃ;</gatha>
    <gatha type="last">Sumanehi paṭicchannaṃ, dhārayāmi mahārahaṃ.</gatha>
    <hangnum nr="44"/>
    <gatha type="1"> ‘‘Catunnavutito kappe, tālavaṇṭamadāsahaṃ;</gatha>
    <gatha type="last">Duggatiṃ nābhijānāmi, tālavaṇṭassidaṃ phalaṃ.</gatha>
    <hangnum nr="45"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="46"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="47"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā sumanatālavaṇṭiyo thero imā gāthāyo abhāsitthāti.</paragraph>
    <centered>Sumanatālavaṇṭiyattherassāpadānaṃ aṭṭhamaṃ.</centered>
    <subhead>9. Sumanadāmiyattheraapadānaṃ</subhead>
    <hangnum nr="48"/>
    <gatha type="1"> ‘‘Siddhatthassa bhagavato, nhātakassa tapassino;</gatha>
    <gatha type="last">Katvāna sumanadāmaṃ, dhārayiṃ purato ṭhito.</gatha>
    <hangnum nr="49"/>
    <gatha type="1"> ‘‘Catunnavutito kappe, yaṃ dāmaṃ dhārayiṃ tadā;</gatha>
    <gatha type="last">Duggatiṃ nābhijānāmi, sumanadhāraṇe phalaṃ.</gatha>
    <hangnum nr="50"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="51"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="52"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sumanadāmiyo thero imā gāthāyo abhāsitthāti.</paragraph>
    <centered>Sumanadāmiyattherassāpadānaṃ navamaṃ.</centered>
    <subhead>10. Kāsumāriphaladāyakattheraapadānaṃ</subhead>
    <hangnum nr="53"/>
    <gatha type="1"> ‘‘Kaṇikāraṃva  jotantaṃ, nisinnaṃ pabbatantare;</gatha>
    <gatha type="last">Addasaṃ virajaṃ buddhaṃ, lokajeṭṭhaṃ narāsabhaṃ.</gatha>
    <hangnum nr="54"/>
    <gatha type="1"> ‘‘Pasannacitto  sumano, sire katvāna añjaliṃ;</gatha>
    <gatha type="last">Kāsumāriphalaṃ gayha, buddhaseṭṭhassadāsahaṃ.</gatha>
    <hangnum nr="55"/>
    <gatha type="1"> ‘‘Ekattiṃse ito kappe, yaṃ phalamadadiṃ ahaṃ;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="56"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="57"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="58"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kāsumāriphaladāyako thero imā gāthāyo abhāsitthāti.</paragraph>
    <centered>Kāsumāriphaladāyakattherassāpadānaṃ dasamaṃ.</centered>
    <centered>Bodhivandanavaggo aṭṭhatiṃsatimo.</centered>
    <paragraph>Tassuddānaṃ –</paragraph>
    <gatha type="1">Bodhi pāṭali uppalī, paṭṭi ca sattapaṇṇiyo;</gatha>
    <gatha type="2">Gandhamuṭṭhi  ca citako, tālaṃ sumanadāmako;</gatha>
    <gatha type="last">Kāsumāriphalī ceva, gāthā ekūnasaṭṭhikā.</gatha>
  </text>
</tree>
