<?xml version='1.0' encoding='UTF-8'?>
<tree text="15. Chattavaggo" target="text">
  <text>
    <subhead>1. Atichattiyattheraapadānaṃ</subhead>
    <hangnum nr="1"/>
    <gatha type="1"> ‘‘Parinibbute  bhagavati, atthadassīnaruttame;</gatha>
    <gatha type="last">Chattātichattaṃ <note>[chattādhichattaṃ (sī.)]</note> kāretvā, thūpamhi abhiropayiṃ.</gatha>
    <hangnum nr="2"/>
    <gatha type="1"> ‘‘Kālena kālamāgantvā, namassiṃ lokanāyakaṃ <note>[satthu cetiyaṃ (sī.)]</note>;</gatha>
    <gatha type="last">Pupphacchadanaṃ katvāna, chattamhi abhiropayiṃ.</gatha>
    <hangnum nr="3"/>
    <gatha type="1"> ‘‘Sattarase kappasate, devarajjamakārayiṃ;</gatha>
    <gatha type="last">Manussattaṃ na gacchāmi, thūpapūjāyidaṃ phalaṃ.</gatha>
    <hangnum nr="4"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā atichattiyo <note>[adhichattiyo (sī. syā.)]</note> thero imā gāthāyo abhāsitthāti.</paragraph>
    <centered>Atichattiyattherassāpadānaṃ paṭhamaṃ.</centered>
    <subhead>2. Thambhāropakattheraapadānaṃ</subhead>
    <hangnum nr="5"/>
    <gatha type="1"> ‘‘Nibbute  lokanāthamhi, dhammadassīnarāsabhe;</gatha>
    <gatha type="last">Āropesiṃ dhajatthambhaṃ, buddhaseṭṭhassa cetiye.</gatha>
    <hangnum nr="6"/>
    <gatha type="1"> ‘‘Nisseṇiṃ māpayitvāna, thūpaseṭṭhaṃ samāruhiṃ;</gatha>
    <gatha type="last">Jātipupphaṃ gahetvāna, thūpamhi abhiropayiṃ.</gatha>
    <hangnum nr="7"/>
    <gatha type="1"> ‘‘Aho  buddho aho dhammo, aho no satthu sampadā;</gatha>
    <gatha type="last">Duggatiṃ nābhijānāmi, thūpapūjāyidaṃ phalaṃ.</gatha>
    <hangnum nr="8"/>
    <gatha type="1"> ‘‘Catunnavutito kappe, thūpasīkhasanāmakā;</gatha>
    <gatha type="last">Soḷasāsiṃsu rājāno, cakkavattī mahabbalā.</gatha>
    <hangnum nr="9"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā thambhāropako thero imā gāthāyo abhāsitthāti.</paragraph>
    <centered>Thambhāropakattherassāpadānaṃ dutiyaṃ.</centered>
    <subhead>3. Vedikārakattheraapadānaṃ</subhead>
    <hangnum nr="10"/>
    <gatha type="1"> ‘‘Nibbute lokanāthamhi, piyadassīnaruttame;</gatha>
    <gatha type="last">Pasannacitto sumano, muttāvedimakāsahaṃ.</gatha>
    <hangnum nr="11"/>
    <gatha type="1"> ‘‘Maṇīhi parivāretvā, akāsiṃ vedimuttamaṃ;</gatha>
    <gatha type="last">Vedikāya mahaṃ katvā, tattha kālaṅkato ahaṃ.</gatha>
    <hangnum nr="12"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Maṇī dhārenti ākāse, puññakammassidaṃ phalaṃ.</gatha>
    <hangnum nr="13"/>
    <gatha type="1"> ‘‘Soḷasito kappasate, maṇippabhāsanāmakā;</gatha>
    <gatha type="last">Chattiṃsāsiṃsu <note>[bāttiṃsāsiṃsu (sī. syā.)]</note> rājāno, cakkavattī mahabbalā.</gatha>
    <hangnum nr="14"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā vedikārako thero imā gāthāyo abhāsitthāti.</paragraph>
    <centered>Vedikārakattherassāpadānaṃ tatiyaṃ.</centered>
    <subhead>4. Saparivāriyattheraapadānaṃ</subhead>
    <hangnum nr="15"/>
    <gatha type="1"> ‘‘Padumuttaro  nāma jino, lokajeṭṭho narāsabho;</gatha>
    <gatha type="last">Jalitvā aggikkhandhova, sambuddho parinibbuto.</gatha>
    <hangnum nr="16"/>
    <gatha type="1"> ‘‘Nibbute ca mahāvīre, thūpo vitthāriko ahu;</gatha>
    <gatha type="last">Dūratova <note>[ahorattaṃ (sī.), thūpadattaṃ (syā.)]</note> upaṭṭhenti, dhātugehavaruttame.</gatha>
    <hangnum nr="17"/>
    <gatha type="1"> ‘‘Pasannacitto sumano, akaṃ candanavedikaṃ;</gatha>
    <gatha type="last">Dissati thūpakhandho ca <note>[dīyati dhūmakkhandho ca (sī.), dīyati dhūpagandho ca (syā.)]</note>, thūpānucchaviko tadā.</gatha>
    <hangnum nr="18"/>
    <gatha type="1"> ‘‘Bhave  nibbattamānamhi, devatte atha mānuse;</gatha>
    <gatha type="last">Omattaṃ me na passāmi, pubbakammassidaṃ phalaṃ.</gatha>
    <hangnum nr="19"/>
    <gatha type="1"> ‘‘Pañcadasakappasate , ito aṭṭha janā ahuṃ;</gatha>
    <gatha type="last">Sabbe samattanāmā te, cakkavattī mahabbalā.</gatha>
    <hangnum nr="20"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā saparivāriyo thero imā gāthāyo abhāsitthāti.</paragraph>
    <centered>Saparivāriyattherassāpadānaṃ catutthaṃ.</centered>
    <subhead>5. Umāpupphiyattheraapadānaṃ</subhead>
    <hangnum nr="21"/>
    <gatha type="1"> ‘‘Nibbute lokamahite <note>[lokanāthamhi (sī.)]</note>, āhutīnaṃ paṭiggahe;</gatha>
    <gatha type="last">Siddhatthamhi bhagavati, mahāthūpamaho ahu.</gatha>
    <hangnum nr="22"/>
    <gatha type="1"> ‘‘Mahe pavattamānamhi, siddhatthassa mahesino;</gatha>
    <gatha type="last">Umāpupphaṃ <note>[ummāpupphaṃ (sabbattha)]</note> gahetvāna, thūpamhi abhiropayiṃ.</gatha>
    <hangnum nr="23"/>
    <gatha type="1"> ‘‘Catunnavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, thūpapūjāyidaṃ <note>[pupphapūjāyidaṃ (syā.), buddhapūjāyidaṃ (ka.)]</note> phalaṃ.</gatha>
    <hangnum nr="24"/>
    <gatha type="1"> ‘‘Ito ca navame kappe, somadevasanāmakā;</gatha>
    <gatha type="last">Pañcāsītisu rājāno, cakkavattī mahabbalā.</gatha>
    <hangnum nr="25"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā umāpupphiyo thero imā gāthāyo abhāsitthāti.</paragraph>
    <centered>Umāpupphiyattherassāpadānaṃ pañcamaṃ.</centered>
    <subhead>6. Anulepadāyakattheraapadānaṃ</subhead>
    <hangnum nr="26"/>
    <gatha type="1"> ‘‘Anomadassīmunino , bodhivedimakāsahaṃ;</gatha>
    <gatha type="last">Sudhāya piṇḍaṃ datvāna, pāṇikammaṃ akāsahaṃ.</gatha>
    <hangnum nr="27"/>
    <gatha type="1"> ‘‘Disvā  taṃ sukataṃ kammaṃ, anomadassī naruttamo;</gatha>
    <gatha type="last">Bhikkhusaṅghe ṭhito satthā, imaṃ gāthaṃ abhāsatha.</gatha>
    <hangnum nr="28"/>
    <gatha type="1"> ‘‘‘Iminā sudhakammena, cetanāpaṇidhīhi ca;</gatha>
    <gatha type="last">Sampattiṃ anubhotvāna, dukkhassantaṃ karissati’.</gatha>
    <hangnum nr="29"/>
    <gatha type="1"> ‘‘Pasannamukhavaṇṇomhi , ekaggo susamāhito;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="30"/>
    <gatha type="1"> ‘‘Ito kappasate āsiṃ, paripuṇṇe anūnake <note>[paripuṇṇo anūnako (syā.)]</note>;</gatha>
    <gatha type="last">Rājā sabbaghano nāma, cakkavattī mahabbalo.</gatha>
    <hangnum nr="31"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā anulepadāyako thero imā gāthāyo abhāsitthāti.</paragraph>
    <centered>Anulepadāyakattherassāpadānaṃ chaṭṭhaṃ.</centered>
    <subhead>7. Maggadāyakattheraapadānaṃ</subhead>
    <hangnum nr="32"/>
    <gatha type="1"> ‘‘Uttaritvāna  nadikaṃ, vanaṃ gacchati cakkhumā;</gatha>
    <gatha type="last">Tamaddasāsiṃ sambuddhaṃ, siddhatthaṃ varalakkhaṇaṃ.</gatha>
    <hangnum nr="33"/>
    <gatha type="1"> ‘‘Kudāla <note>[kuddāla (sī. syā.)]</note> piṭakamādāya, samaṃ katvāna taṃ pathaṃ;</gatha>
    <gatha type="last">Satthāraṃ abhivādetvā, sakaṃ cittaṃ pasādayiṃ.</gatha>
    <hangnum nr="34"/>
    <gatha type="1"> ‘‘Catunnavutito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, maggadānassidaṃ phalaṃ.</gatha>
    <hangnum nr="35"/>
    <gatha type="1"> ‘‘Sattapaññāsakappamhi, eko āsiṃ janādhipo;</gatha>
    <gatha type="last">Nāmena suppabuddhoti, nāyako so narissaro.</gatha>
    <hangnum nr="36"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā maggadāyako thero imā gāthāyo abhāsitthāti.</paragraph>
    <centered>Maggadāyakattherassāpadānaṃ sattamaṃ.</centered>
    <subhead>8. Phalakadāyakattheraapadānaṃ</subhead>
    <hangnum nr="37"/>
    <gatha type="1"> ‘‘Yānakāro  pure āsiṃ, dārukamme susikkhito;</gatha>
    <gatha type="last">Candanaṃ phalakaṃ katvā, adāsiṃ lokabandhuno.</gatha>
    <hangnum nr="38"/>
    <gatha type="1"> ‘‘Pabhāsati  idaṃ byamhaṃ, suvaṇṇassa sunimmitaṃ;</gatha>
    <gatha type="last">Hatthiyānaṃ assayānaṃ, dibbayānaṃ upaṭṭhitaṃ.</gatha>
    <hangnum nr="39"/>
    <gatha type="1"> ‘‘Pāsādā  sivikā ceva, nibbattanti yadicchakaṃ;</gatha>
    <gatha type="last">Akkhubbhaṃ <note>[akkhobhaṃ (sī.)]</note> ratanaṃ mayhaṃ, phalakassa idaṃ phalaṃ.</gatha>
    <hangnum nr="40"/>
    <gatha type="1"> ‘‘Ekanavutito kappe, phalakaṃ yamahaṃ dadiṃ;</gatha>
    <gatha type="last">Duggatiṃ nābhijānāmi, phalakassa idaṃ phalaṃ.</gatha>
    <hangnum nr="41"/>
    <gatha type="1"> ‘‘Sattapaññāsakappamhi, caturo nimmitāvhayā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="42"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā phalakadāyako thero imā gāthāyo abhāsitthāti.</paragraph>
    <centered>Phalakadāyakattherassāpadānaṃ aṭṭhamaṃ.</centered>
    <subhead>9. Vaṭaṃsakiyattheraapadānaṃ</subhead>
    <hangnum nr="43"/>
    <gatha type="1"> ‘‘Sumedho nāma nāmena, sayambhū aparājito;</gatha>
    <gatha type="last">Vivekamanubrūhanto, ajjhogahi mahāvanaṃ.</gatha>
    <hangnum nr="44"/>
    <gatha type="1"> ‘‘Saḷalaṃ pupphitaṃ disvā, ganthitvāna <note>[bandhitvāna (sī.)]</note> vaṭaṃsakaṃ;</gatha>
    <gatha type="last">Buddhassa abhiropesiṃ, sammukhā lokanāyakaṃ.</gatha>
    <hangnum nr="45"/>
    <gatha type="1"> ‘‘Tiṃsakappasahassamhi , yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="46"/>
    <gatha type="1"> ‘‘Ūnavīse kappasate, soḷasāsuṃ sunimmitā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="47"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā vaṭaṃsakiyo thero imā gāthāyo abhāsitthāti.</paragraph>
    <centered>Vaṭaṃsakiyattherassāpadānaṃ navamaṃ.</centered>
    <subhead>10. Pallaṅkadāyakattheraapadānaṃ</subhead>
    <hangnum nr="48"/>
    <gatha type="1"> ‘‘Sumedhassa  bhagavato, lokajeṭṭhassa tādino;</gatha>
    <gatha type="last">Pallaṅko hi mayā dinno, sauttarasapacchado.</gatha>
    <hangnum nr="49"/>
    <gatha type="1"> ‘‘Sattaratanasampanno , pallaṅko āsi so tadā;</gatha>
    <gatha type="last">Mama saṅkappamaññāya, nibbattati sadā mama.</gatha>
    <hangnum nr="50"/>
    <gatha type="1"> ‘‘Tiṃsakappasahassamhi, pallaṅkamadadiṃ tadā;</gatha>
    <gatha type="last">Duggatiṃ nābhijānāmi, pallaṅkassa idaṃ phalaṃ.</gatha>
    <hangnum nr="51"/>
    <gatha type="1"> ‘‘Vīsakappasahassamhi, suvaṇṇābhā tayo janā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="52"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pallaṅkadāyako thero imā gāthāyo abhāsitthāti.</paragraph>
    <centered>Pallaṅkadāyakattherassāpadānaṃ dasamaṃ.</centered>
    <centered>Chattavaggo pannarasamo.</centered>
    <paragraph>Tassuddānaṃ –</paragraph>
    <gatha type="1">Chattaṃ thambho ca vedi ca, parivārumapupphiyo;</gatha>
    <gatha type="2">Anulepo ca maggo ca, phalako ca vaṭaṃsako;</gatha>
    <gatha type="last">Pallaṅkadāyī ca gāthāyo, chappaññāsa pakittitāti.</gatha>
  </text>
</tree>
