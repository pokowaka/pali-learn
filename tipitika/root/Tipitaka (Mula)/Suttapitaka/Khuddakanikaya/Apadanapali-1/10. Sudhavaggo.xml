<?xml version='1.0' encoding='UTF-8'?>
<tree text="10. Sudh&#x101;vaggo" target="text">
  <text>
    <subhead>1. Sudhāpiṇḍiyattheraapadānaṃ</subhead>
    <hangnum nr="1"/>
    <gatha type="1"> ‘‘Pūjārahe  pūjayato, buddhe yadi va sāvake;</gatha>
    <gatha type="last">Papañcasamatikkante, tiṇṇasokapariddave.</gatha>
    <hangnum nr="2"/>
    <gatha type="1"> ‘‘Te tādise pūjayato, nibbute akutobhaye;</gatha>
    <gatha type="last">Na sakkā puññaṃ saṅkhātuṃ, imettamapi <note>[idammattanti (sī.), imetthamapi (ka.)]</note> kenaci.</gatha>
    <hangnum nr="3"/>
    <gatha type="1"> ‘‘Catunnamapi dīpānaṃ, issaraṃ yodha kāraye;</gatha>
    <gatha type="last">Ekissā pūjanāyetaṃ, kalaṃ nāgghati soḷasiṃ.</gatha>
    <hangnum nr="4"/>
    <gatha type="1"> ‘‘Siddhatthassa  naraggassa, cetiye phalitantare;</gatha>
    <gatha type="last">Sudhāpiṇḍo mayā dinno, vippasannena cetasā.</gatha>
    <hangnum nr="5"/>
    <gatha type="1"> ‘‘Catunnavutito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, paṭisaṅkhārassidaṃ phalaṃ.</gatha>
    <hangnum nr="6"/>
    <gatha type="1"> ‘‘Ito tiṃsatikappamhi, paṭisaṅkhārasavhayā;</gatha>
    <gatha type="last">Sattaratanasampannā, terasa cakkavattino.</gatha>
    <hangnum nr="7"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sudhāpiṇḍiyo thero imā gāthāyo abhāsitthāti.</paragraph>
    <centered>Sudhāpiṇḍiyattherassāpadānaṃ paṭhamaṃ.</centered>
    <subhead>2. Sucintikattheraapadānaṃ</subhead>
    <hangnum nr="8"/>
    <gatha type="1"> ‘‘Tissassa lokanāthassa, suddhapīṭhamadāsahaṃ;</gatha>
    <gatha type="last">Haṭṭho haṭṭhena cittena, buddhassādiccabandhuno.</gatha>
    <hangnum nr="9"/>
    <gatha type="1"> ‘‘Aṭṭhārase <note>[aṭṭhatiṃse (sī. syā.)]</note> ito kappe, rājā āsiṃ mahāruci;</gatha>
    <gatha type="last">Bhogo ca vipulo āsi, sayanañca anappakaṃ.</gatha>
    <hangnum nr="10"/>
    <gatha type="1"> ‘‘Pīṭhaṃ  buddhassa datvāna, vippasannena cetasā;</gatha>
    <gatha type="last">Anubhomi sakaṃ kammaṃ, pubbe sukatamattano.</gatha>
    <hangnum nr="11"/>
    <gatha type="1"> ‘‘Dvenavute  ito kappe, yaṃ pīṭhamadadiṃ tadā;</gatha>
    <gatha type="last">Duggatiṃ nābhijānāmi, pīṭhadānassidaṃ phalaṃ.</gatha>
    <hangnum nr="12"/>
    <gatha type="1"> ‘‘Aṭṭhatiṃse ito kappe, tayo te cakkavattino;</gatha>
    <gatha type="last">Ruci uparuci ceva, mahāruci tatiyako.</gatha>
    <hangnum nr="13"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sucintiko thero imā gāthāyo abhāsitthāti.</paragraph>
    <centered>Sucintikattherassāpadānaṃ dutiyaṃ.</centered>
    <subhead>3. Aḍḍhaceḷakattheraapadānaṃ</subhead>
    <hangnum nr="14"/>
    <gatha type="1"> ‘‘Tissassāhaṃ bhagavato, upaḍḍhadussamadāsahaṃ;</gatha>
    <gatha type="last">Paramakāpaññapattomhi <note>[paramakāruññapattomhi (syā. ka.)]</note>, duggatena <note>[duggandhena (sī.)]</note> samappito.</gatha>
    <hangnum nr="15"/>
    <gatha type="1"> ‘‘Upaḍḍhadussaṃ datvāna, kappaṃ saggamhi modahaṃ;</gatha>
    <gatha type="last">Avasesesu kappesu, kusalaṃ kāritaṃ mayā.</gatha>
    <hangnum nr="16"/>
    <gatha type="1"> ‘‘Dvenavute  ito kappe, yaṃ dussamadadiṃ tadā;</gatha>
    <gatha type="last">Duggatiṃ nābhijānāmi, dussadānassidaṃ phalaṃ.</gatha>
    <hangnum nr="17"/>
    <gatha type="1"> ‘‘Ekūnapaññāsakappamhi <note>[ekapaññāsakappamhi (syā.)]</note>, rājāno cakkavattino;</gatha>
    <gatha type="last">Samantacchadanā nāma, bāttiṃsāsuṃ <note>[khattiyāsuṃ (syā. ka.)]</note> janādhipā.</gatha>
    <hangnum nr="18"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā aḍḍhaceḷako thero imā gāthāyo abhāsitthāti.</paragraph>
    <centered>Aḍḍhaceḷakattherassāpadānaṃ tatiyaṃ.</centered>
    <subhead>4. Sūcidāyakattheraapadānaṃ</subhead>
    <hangnum nr="19"/>
    <gatha type="1"> ‘‘Kammārohaṃ  pure āsiṃ, bandhumāyaṃ puruttame;</gatha>
    <gatha type="last">Sūcidānaṃ mayā dinnaṃ, vipassissa mahesino.</gatha>
    <hangnum nr="20"/>
    <gatha type="1"> ‘‘Vajiraggasamaṃ ñāṇaṃ, hoti kammena tādisaṃ;</gatha>
    <gatha type="last">Virāgomhi vimuttomhi <note>[vibhavomhi vibhattomhi (ka.)]</note>, pattomhi āsavakkhayaṃ.</gatha>
    <hangnum nr="21"/>
    <gatha type="1"> ‘‘Atīte  ca bhave sabbe, vattamāne canāgate <note>[atītā ca bhavā sabbe, vattamānā ca’nāgatā (syā. ka.)]</note>;</gatha>
    <gatha type="last">Ñāṇena viciniṃ sabbaṃ, sūcidānassidaṃ phalaṃ.</gatha>
    <hangnum nr="22"/>
    <gatha type="1"> ‘‘Ekanavutito kappe, sattāsuṃ vajiravhayā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="23"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sūcidāyako thero imā gāthāyo abhāsitthāti.</paragraph>
    <centered>Sūcidāyakattherassāpadānaṃ catutthaṃ.</centered>
    <subhead>5. Gandhamāliyattheraapadānaṃ</subhead>
    <hangnum nr="24"/>
    <gatha type="1"> ‘‘Siddhatthassa  bhagavato, gandhathūpaṃ akāsahaṃ;</gatha>
    <gatha type="last">Sumanehi paṭicchannaṃ, buddhānucchavikaṃ kataṃ.</gatha>
    <hangnum nr="25"/>
    <gatha type="1"> ‘‘Kañcanagghiyasaṅkāsaṃ, buddhaṃ lokagganāyakaṃ;</gatha>
    <gatha type="last">Indīvaraṃva jalitaṃ, ādittaṃva hutāsanaṃ.</gatha>
    <hangnum nr="26"/>
    <gatha type="1"> ‘‘Byagghūsabhaṃva pavaraṃ, abhijātaṃva kesariṃ;</gatha>
    <gatha type="last">Nisinnaṃ samaṇānaggaṃ, bhikkhusaṅghapurakkhataṃ.</gatha>
    <hangnum nr="27"/>
    <gatha type="1"> ‘‘Vanditvā satthuno pāde, pakkāmiṃ uttarāmukho;</gatha>
    <gatha type="last">Catunnavutito kappe, gandhamālaṃ yato adaṃ.</gatha>
    <hangnum nr="28"/>
    <gatha type="1"> ‘‘Buddhe katassa kārassa, phalenāhaṃ visesato;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="29"/>
    <gatha type="1"> ‘‘Cattārīsamhi ekūne, kappe āsiṃsu soḷasa;</gatha>
    <gatha type="last">Devagandhasanāmā te, rājāno cakkavattino.</gatha>
    <hangnum nr="30"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā gandhamāliyo thero imā gāthāyo abhāsitthāti.</paragraph>
    <centered>Gandhamāliyattherassāpadānaṃ pañcamaṃ.</centered>
    <subhead>6. Tipupphiyattheraapadānaṃ</subhead>
    <hangnum nr="31"/>
    <gatha type="1"> ‘‘Migaluddo  pure āsiṃ, araññe kānane ahaṃ <note>[brahā (syā.)]</note>;</gatha>
    <gatha type="last">Pāṭaliṃ haritaṃ disvā, tīṇi pupphāni okiriṃ.</gatha>
    <hangnum nr="32"/>
    <gatha type="1"> ‘‘Patitapattāni <note>[sattapattāni (sī.), satapattāni (ka.), sukkhapaṇṇāni (syā.)]</note> gaṇhitvā, bahi chaḍḍesahaṃ tadā;</gatha>
    <gatha type="last">Antosuddhaṃ bahisuddhaṃ, suvimuttaṃ anāsavaṃ.</gatha>
    <hangnum nr="33"/>
    <gatha type="1"> ‘‘Sammukhā viya sambuddhaṃ, vipassiṃ lokanāyakaṃ;</gatha>
    <gatha type="last">Pāṭaliṃ abhivādetvā, tattha kālaṅkato ahaṃ.</gatha>
    <hangnum nr="34"/>
    <gatha type="1"> ‘‘Ekanavutito kappe, yaṃ bodhimabhipūjayiṃ;</gatha>
    <gatha type="last">Duggatiṃ nābhijānāmi, bodhipūjāyidaṃ phalaṃ.</gatha>
    <hangnum nr="35"/>
    <gatha type="1"> ‘‘Samantapāsādikā nāma, terasāsiṃsu rājino;</gatha>
    <gatha type="last">Ito tettiṃsakappamhi <note>[tiṃsatikappamhi (syā.)]</note>, cakkavattī mahabbalā.</gatha>
    <hangnum nr="36"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tipupphiyo thero imā gāthāyo abhāsitthāti.</paragraph>
    <centered>Tipupphiyattherassāpadānaṃ chaṭṭhaṃ.</centered>
    <subhead>7. Madhupiṇḍikattheraapadānaṃ</subhead>
    <hangnum nr="37"/>
    <gatha type="1"> ‘‘Vipine <note>[vivane (syā. aṭṭha.)]</note> kānane disvā, appasadde nirākule;</gatha>
    <gatha type="last">Siddhatthaṃ isinaṃ seṭṭhaṃ, āhutīnaṃ paṭiggahaṃ.</gatha>
    <hangnum nr="38"/>
    <gatha type="1"> ‘‘Nibbutattaṃ <note>[nibbutaggaṃ (ka.), nibbūtikaṃ (syā.)]</note> mahānāgaṃ, nisabhājāniyaṃ yathā;</gatha>
    <gatha type="last">Osadhiṃva virocantaṃ, devasaṅghanamassitaṃ.</gatha>
    <hangnum nr="39"/>
    <gatha type="1"> ‘‘Vitti mamāhu tāvade <note>[vitti me pāhunā tāva (sī. syā.)]</note>, ñāṇaṃ uppajji tāvade;</gatha>
    <gatha type="last">Vuṭṭhitassa samādhimhā, madhuṃ datvāna satthuno.</gatha>
    <hangnum nr="40"/>
    <gatha type="1"> ‘‘Vanditvā  satthuno pāde, pakkāmiṃ pācināmukho;</gatha>
    <gatha type="last">Catuttiṃsamhi kappamhi, rājā āsiṃ sudassano.</gatha>
    <hangnum nr="41"/>
    <gatha type="1"> ‘‘Madhu bhisehi savati, bhojanamhi ca tāvade;</gatha>
    <gatha type="last">Madhuvassaṃ pavassittha, pubbakammassidaṃ phalaṃ.</gatha>
    <hangnum nr="42"/>
    <gatha type="1"> ‘‘Catunnavutito  kappe, yaṃ madhuṃ adadiṃ tadā;</gatha>
    <gatha type="last">Duggatiṃ nābhijānāmi, madhudānassidaṃ phalaṃ.</gatha>
    <hangnum nr="43"/>
    <gatha type="1"> ‘‘Catuttiṃse ito kappe, cattāro te sudassanā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="44"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā madhupiṇḍiko thero imā gāthāyo abhāsitthāti.</paragraph>
    <centered>Madhupiṇḍikattherassāpadānaṃ sattamaṃ.</centered>
    <subhead>8. Senāsanadāyakattheraapadānaṃ</subhead>
    <hangnum nr="45"/>
    <gatha type="1"> ‘‘Siddhatthassa bhagavato, adāsiṃ paṇṇasantharaṃ;</gatha>
    <gatha type="last">Samantā upahārañca, kusumaṃ okiriṃ ahaṃ.</gatha>
    <hangnum nr="46"/>
    <gatha type="1"> ‘‘Pāsādevaṃ guṇaṃ rammaṃ <note>[pāsāde ca guhaṃ rammaṃ (syā.)]</note>, anubhomi mahārahaṃ;</gatha>
    <gatha type="last">Mahagghāni ca pupphāni, sayanebhisavanti me.</gatha>
    <hangnum nr="47"/>
    <gatha type="1"> ‘‘Sayanehaṃ tuvaṭṭāmi, vicitte pupphasanthate;</gatha>
    <gatha type="last">Pupphavuṭṭhi ca sayane, abhivassati tāvade.</gatha>
    <hangnum nr="48"/>
    <gatha type="1"> ‘‘Catunnavutito  kappe, adāsiṃ paṇṇasantharaṃ;</gatha>
    <gatha type="last">Duggatiṃ nābhijānāmi, santharassa idaṃ phalaṃ.</gatha>
    <hangnum nr="49"/>
    <gatha type="1"> ‘‘Tiṇasantharakā nāma, sattete cakkavattino;</gatha>
    <gatha type="last">Ito te pañcame kappe, uppajjiṃsu janādhipā.</gatha>
    <hangnum nr="50"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā senāsanadāyako thero imā gāthāyo abhāsitthāti.</paragraph>
    <centered>Senāsanadāyakattherassāpadānaṃ aṭṭhamaṃ.</centered>
    <subhead>9. Veyyāvaccakattheraapadānaṃ</subhead>
    <hangnum nr="51"/>
    <gatha type="1"> ‘‘Vipassissa  bhagavato, mahāpūgagaṇo ahu;</gatha>
    <gatha type="last">Veyyāvaccakaro āsiṃ, sabbakiccesu vāvaṭo <note>[byāvaṭo (sī. syā.)]</note>.</gatha>
    <hangnum nr="52"/>
    <gatha type="1"> ‘‘Deyyadhammo ca me natthi, sugatassa mahesino;</gatha>
    <gatha type="last">Avandiṃ satthuno pāde, vippasannena cetasā.</gatha>
    <hangnum nr="53"/>
    <gatha type="1"> ‘‘Ekanavutito kappe, veyyāvaccaṃ akāsahaṃ;</gatha>
    <gatha type="last">Duggatiṃ nābhijānāmi, veyyāvaccassidaṃ phalaṃ.</gatha>
    <hangnum nr="54"/>
    <gatha type="1"> ‘‘Ito ca aṭṭhame kappe, rājā āsiṃ sucintito;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="55"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā veyyāvaccako thero imā gāthāyo abhāsitthāti.</paragraph>
    <centered>Veyyāvaccakattherassāpadānaṃ navamaṃ.</centered>
    <subhead>10. Buddhupaṭṭhākattheraapadānaṃ</subhead>
    <hangnum nr="56"/>
    <gatha type="1"> ‘‘Vipassissa bhagavato, ahosiṃ saṅkhadhammako;</gatha>
    <gatha type="last">Niccupaṭṭhānayuttomhi, sugatassa mahesino.</gatha>
    <hangnum nr="57"/>
    <gatha type="1"> ‘‘Upaṭṭhānaphalaṃ  passa, lokanāthassa tādino;</gatha>
    <gatha type="last">Saṭṭhitūriyasahassāni, parivārenti maṃ sadā.</gatha>
    <hangnum nr="58"/>
    <gatha type="1"> ‘‘Ekanavutito  kappe, upaṭṭhahiṃ mahāisiṃ;</gatha>
    <gatha type="last">Duggatiṃ nābhijānāmi, upaṭṭhānassidaṃ phalaṃ.</gatha>
    <hangnum nr="59"/>
    <gatha type="1"> ‘‘Catuvīse <note>[catunavute (syā.)]</note> ito kappe, mahānigghosanāmakā;</gatha>
    <gatha type="last">Soḷasāsiṃsu rājāno, cakkavattī mahabbalā.</gatha>
    <hangnum nr="60"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā buddhupaṭṭhāko thero imā gāthāyo abhāsitthāti.</paragraph>
    <centered>Buddhupaṭṭhākattherassāpadānaṃ dasamaṃ.</centered>
    <centered>Sudhāvaggo dasamo.</centered>
    <paragraph>Tassuddānaṃ –</paragraph>
    <gatha type="1">Sudhā  sucinti ceḷañca, sūcī ca gandhamāliyo;</gatha>
    <gatha type="2">Tipupphiyo madhusenā, veyyāvacco cupaṭṭhako;</gatha>
    <gatha type="last">Samasaṭṭhi ca gāthāyo, asmiṃ vagge pakittitā.</gatha>
    <paragraph>Atha vagguddānaṃ –</paragraph>
    <gatha type="1">Buddhavaggo hi paṭhamo, sīhāsani subhūti ca;</gatha>
    <gatha type="2">Kuṇḍadhāno upāli ca, bījanisakacinti ca.</gatha>
    <gatha type="3">Nāgasamālo  timiro, sudhāvaggena te dasa;</gatha>
    <gatha type="last">Catuddasasatā gāthā, pañcapaññāsameva ca.</gatha>
    <centered>Buddhavaggadasakaṃ.</centered>
    <centered>Paṭhamasatakaṃ samattaṃ.</centered>
  </text>
</tree>
