<?xml version='1.0' encoding='UTF-8'?>
<tree text="30. Citakap&#x16B;jakavaggo" target="text">
  <text>
    <subhead>1. Citakapūjakattheraapadānaṃ</subhead>
    <hangnum nr="1"/>
    <gatha type="1"> ‘‘Ajito  nāma nāmena, ahosiṃ brāhmaṇo tadā;</gatha>
    <gatha type="last">Āhutiṃ yiṭṭhukāmohaṃ, nānāpupphaṃ samānayiṃ.</gatha>
    <hangnum nr="2"/>
    <gatha type="1"> ‘‘Jalantaṃ citakaṃ disvā, sikhino lokabandhuno;</gatha>
    <gatha type="last">Tañca pupphaṃ samānetvā, citake okiriṃ ahaṃ.</gatha>
    <hangnum nr="3"/>
    <gatha type="1"> ‘‘Ekattiṃse  ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="4"/>
    <gatha type="1"> ‘‘Sattavīse <note>[sattatiṃse (ka.)]</note> ito kappe, sattāsuṃ manujādhipā;</gatha>
    <gatha type="last">Supajjalitanāmā te, cakkavattī mahabbalā.</gatha>
    <hangnum nr="5"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā citakapūjako thero imā gāthāyo abhāsitthāti.</paragraph>
    <centered>Citakapūjakattherassāpadānaṃ paṭhamaṃ.</centered>
    <subhead>2. Pupphadhārakattheraapadānaṃ</subhead>
    <hangnum nr="6"/>
    <gatha type="1"> ‘‘Vākacīradharo  āsiṃ, ajinuttaravāsano;</gatha>
    <gatha type="last">Abhiññā pañca nibbattā, candassa parimajjako.</gatha>
    <hangnum nr="7"/>
    <gatha type="1"> ‘‘Vipassiṃ lokapajjotaṃ, disvā abhigataṃ mamaṃ;</gatha>
    <gatha type="last">Pāricchattakapupphāni, dhāresiṃ satthuno ahaṃ.</gatha>
    <hangnum nr="8"/>
    <gatha type="1"> ‘‘Ekanavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, dhāraṇāya idaṃ phalaṃ.</gatha>
    <hangnum nr="9"/>
    <gatha type="1"> ‘‘Sattāsītimhito  kappe, eko āsiṃ mahīpati;</gatha>
    <gatha type="last">Samantadhāraṇo nāma, cakkavattī mahabbalo.</gatha>
    <hangnum nr="10"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pupphadhārako thero imā gāthāyo abhāsitthāti.</paragraph>
    <centered>Pupphadhārakattherassāpadānaṃ dutiyaṃ.</centered>
    <subhead>3. Chattadāyakattheraapadānaṃ</subhead>
    <hangnum nr="11"/>
    <gatha type="1"> ‘‘Putto mama pabbajito, kāsāyavasano tadā;</gatha>
    <gatha type="last">So ca buddhattaṃ sampatto, nibbuto lokapūjito.</gatha>
    <hangnum nr="12"/>
    <gatha type="1"> ‘‘Vicinanto  sakaṃ puttaṃ, agamaṃ pacchato ahaṃ;</gatha>
    <gatha type="last">Nibbutassa mahantassa, citakaṃ agamāsahaṃ.</gatha>
    <hangnum nr="13"/>
    <gatha type="1"> ‘‘Paggayha añjaliṃ tattha, vanditvā citakaṃ ahaṃ;</gatha>
    <gatha type="last">Setacchattañca paggayha, āropesiṃ ahaṃ tadā.</gatha>
    <hangnum nr="14"/>
    <gatha type="1"> ‘‘Catunnavutito kappe, yaṃ chattamabhiropayiṃ;</gatha>
    <gatha type="last">Duggatiṃ nābhijānāmi, chattadānassidaṃ phalaṃ.</gatha>
    <hangnum nr="15"/>
    <gatha type="1"> ‘‘Pañcavīse  ito kappe, satta āsuṃ janādhipā;</gatha>
    <gatha type="last">Mahārahasanāmā te, cakkavattī mahabbalā.</gatha>
    <hangnum nr="16"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā chattadāyako thero imā gāthāyo abhāsitthāti.</paragraph>
    <centered>Chattadāyakattherassāpadānaṃ tatiyaṃ.</centered>
    <subhead>4. Saddasaññakattheraapadānaṃ</subhead>
    <hangnum nr="17"/>
    <gatha type="1"> ‘‘Anuggatamhi ādicce, panādo <note>[pasādo (syā. aṭṭha.)]</note> vipulo ahu;</gatha>
    <gatha type="last">Buddhaseṭṭhassa lokamhi, pātubhāvo mahesino.</gatha>
    <hangnum nr="18"/>
    <gatha type="1"> ‘‘Ghosa <note>[sadda (sī. syā.)]</note> massosahaṃ  tattha, na ca passāmi taṃ jinaṃ;</gatha>
    <gatha type="last">Maraṇañca anuppatto, buddhasaññamanussariṃ.</gatha>
    <hangnum nr="19"/>
    <gatha type="1"> ‘‘Catunnavutito  kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="20"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā saddasaññako thero imā gāthāyo abhāsitthāti.</paragraph>
    <centered>Saddasaññakattherassāpadānaṃ catutthaṃ.</centered>
    <subhead>5. Gosīsanikkhepakattheraapadānaṃ</subhead>
    <hangnum nr="21"/>
    <gatha type="1"> ‘‘Ārāmadvārā nikkhamma, gosīsaṃ santhataṃ mayā;</gatha>
    <gatha type="last">Anubhomi sakaṃ kammaṃ, pubbakammassidaṃ phalaṃ.</gatha>
    <hangnum nr="22"/>
    <gatha type="1"> ‘‘Ājāniyā vātajavā, sindhavā sīghavāhanā;</gatha>
    <gatha type="last">Anubhomi sabbametaṃ, gosīsassa idaṃ phalaṃ.</gatha>
    <hangnum nr="23"/>
    <gatha type="1"> ‘‘Aho kāraṃ paramakāraṃ, sukhatte sukataṃ mayā;</gatha>
    <gatha type="last">Saṅghe katassa kārassa, na aññaṃ kalamagghati.</gatha>
    <hangnum nr="24"/>
    <gatha type="1"> ‘‘Catunnavutito kappe, yaṃ sīsaṃ santhariṃ ahaṃ;</gatha>
    <gatha type="last">Duggatiṃ nābhijānāmi, santharassa idaṃ phalaṃ.</gatha>
    <hangnum nr="25"/>
    <gatha type="1"> ‘‘Pañcasattatikappamhi, suppatiṭṭhitanāmako;</gatha>
    <gatha type="last">Eko āsiṃ mahātejo, cakkavattī mahabbalo.</gatha>
    <hangnum nr="26"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā gosīsanikkhepako thero imā gāthāyo abhāsitthāti.</paragraph>
    <centered>Gosīsanikkhepakattherassāpadānaṃ pañcamaṃ.</centered>
    <subhead>6. Pādapūjakattheraapadānaṃ</subhead>
    <hangnum nr="27"/>
    <gatha type="1"> ‘‘Pabbate  himavantamhi, ahosiṃ kinnaro tadā;</gatha>
    <gatha type="last">Addasaṃ virajaṃ buddhaṃ, pītaraṃsiṃva bhāṇumaṃ.</gatha>
    <hangnum nr="28"/>
    <gatha type="1"> ‘‘Upetaṃ tamahaṃ <note>[upetopi tadā (syā.), upesiṃ tamahaṃ (?)]</note> buddhaṃ, vipassiṃ lokanāyakaṃ;</gatha>
    <gatha type="last">Candanaṃ tagarañcāpi, pāde osiñcahaṃ tadā.</gatha>
    <hangnum nr="29"/>
    <gatha type="1"> ‘‘Ekanavutito  kappe, yaṃ pādaṃ abhipūjayiṃ;</gatha>
    <gatha type="last">Duggatiṃ nābhijānāmi, pādapūjāyidaṃ phalaṃ.</gatha>
    <hangnum nr="30"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pādapūjako thero imā gāthāyo abhāsitthāti.</paragraph>
    <centered>Pādapūjakattherassāpadānaṃ chaṭṭhaṃ.</centered>
    <subhead>7. Desakittakattheraapadānaṃ</subhead>
    <hangnum nr="31"/>
    <gatha type="1"> ‘‘Upasālakanāmohaṃ , ahosiṃ brāhmaṇo tadā;</gatha>
    <gatha type="last">Kānanaṃ vanamogāḷhaṃ, lokajeṭṭhaṃ narāsabhaṃ.</gatha>
    <hangnum nr="32"/>
    <gatha type="1"> ‘‘Disvāna vandiṃ pādesu, lokāhutipaṭiggahaṃ;</gatha>
    <gatha type="last">Pasannacittaṃ maṃ ñatvā, buddho antaradhāyatha.</gatha>
    <hangnum nr="33"/>
    <gatha type="1"> ‘‘Kānanā abhinikkhamma, buddhaseṭṭhamanussariṃ;</gatha>
    <gatha type="last">Taṃ desaṃ kittayitvāna, kappaṃ saggamhi modahaṃ.</gatha>
    <hangnum nr="34"/>
    <gatha type="1"> ‘‘Dvenavute ito kappe, yaṃ desamabhikittayiṃ;</gatha>
    <gatha type="last">Duggatiṃ nābhijānāmi, kittanāya idaṃ phalaṃ.</gatha>
    <hangnum nr="35"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā desakittako thero imā gāthāyo abhāsitthāti.</paragraph>
    <centered>Desakittakattherassāpadānaṃ sattamaṃ.</centered>
    <subhead>8. Saraṇagamaniyattheraapadānaṃ</subhead>
    <hangnum nr="36"/>
    <gatha type="1"> ‘‘Pabbate  himavantamhi, ahosiṃ luddako tadā;</gatha>
    <gatha type="last">Vipassiṃ addasaṃ buddhaṃ, lokajeṭṭhaṃ narāsabhaṃ.</gatha>
    <hangnum nr="37"/>
    <gatha type="1"> ‘‘Upāsitvāna  sambuddhaṃ, veyyāvaccamakāsahaṃ;</gatha>
    <gatha type="last">Saraṇañca upāgacchiṃ, dvipadindassa tādino.</gatha>
    <hangnum nr="38"/>
    <gatha type="1"> ‘‘Ekanavutito  kappe, saraṇaṃ upagacchahaṃ;</gatha>
    <gatha type="last">Duggatiṃ nābhijānāmi, saraṇāgamanapphalaṃ.</gatha>
    <hangnum nr="39"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā saraṇagamaniyo thero imā gāthāyo abhāsitthāti.</paragraph>
    <centered>Saraṇagamaniyattherassāpadānaṃ aṭṭhamaṃ.</centered>
    <subhead>9. Ambapiṇḍiyattheraapadānaṃ</subhead>
    <hangnum nr="40"/>
    <gatha type="1"> ‘‘Romaso nāma nāmena, dānavo iti vissuto;</gatha>
    <gatha type="last">Ambapiṇḍī mayā dinnā <note>[ambapiṇḍo mayā dinno (syā.)]</note>, vipassissa mahesino.</gatha>
    <hangnum nr="41"/>
    <gatha type="1"> ‘‘Ekanavutito kappe, yamambamadadiṃ tadā;</gatha>
    <gatha type="last">Duggatiṃ nābhijānāmi, ambadānassidaṃ phalaṃ.</gatha>
    <hangnum nr="42"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ambapiṇḍiyo thero imā gāthāyo abhāsitthāti.</paragraph>
    <centered>Ambapiṇḍiyattherassāpadānaṃ navamaṃ.</centered>
    <subhead>10. Anusaṃsāvakattheraapadānaṃ</subhead>
    <hangnum nr="43"/>
    <gatha type="1"> ‘‘Piṇḍāya  caramānāhaṃ, vipassimaddasaṃ jinaṃ;</gatha>
    <gatha type="last">Uḷuṅgabhikkhaṃ pādāsiṃ, dvipadindassa tādino.</gatha>
    <hangnum nr="44"/>
    <gatha type="1"> ‘‘Pasannacitto  sumano, abhivādesahaṃ tadā;</gatha>
    <gatha type="last">Anusaṃsāvayiṃ buddhaṃ, uttamatthassa pattiyā.</gatha>
    <hangnum nr="45"/>
    <gatha type="1"> ‘‘Ekanavutito kappe, anusaṃsāvayiṃ ahaṃ;</gatha>
    <gatha type="last">Duggatiṃ nābhijānāmi, anusaṃsāvanā phalaṃ.</gatha>
    <hangnum nr="46"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā anusaṃsāvako thero imā gāthāyo abhāsitthāti.</paragraph>
    <centered>Anusaṃsāvakattherassāpadānaṃ dasamaṃ.</centered>
    <centered>Citakapūjakavaggo tiṃsatimo.</centered>
    <paragraph>Tassuddānaṃ –</paragraph>
    <gatha type="1">Citakaṃ  pārichatto ca, saddagosīsasantharaṃ;</gatha>
    <gatha type="2">Pādo padesaṃ saraṇaṃ, ambo saṃsāvakopi ca;</gatha>
    <gatha type="last">Aṭṭhatālīsa gāthāyo, gaṇitāyo vibhāvibhi.</gatha>
    <paragraph>Atha  vagguddānaṃ –</paragraph>
    <gatha type="1">Kaṇikāro  hatthidado, ālambaṇudakāsanaṃ;</gatha>
    <gatha type="last">Tuvaraṃ thomako ceva, ukkhepaṃ sīsupadhānaṃ.</gatha>
    <gatha type="1">Paṇṇado citapūjī ca, gāthāyo ceva sabbaso;</gatha>
    <gatha type="last">Cattāri ca satānīha, ekapaññāsameva ca.</gatha>
    <gatha type="1">Pañcavīsasatā sabbā, dvāsattati taduttari;</gatha>
    <gatha type="last">Tisataṃ apadānānaṃ, gaṇitā atthadassibhi.</gatha>
    <centered>Kaṇikāravaggadasakaṃ.</centered>
    <centered>Tatiyasatakaṃ samattaṃ.</centered>
  </text>
</tree>
