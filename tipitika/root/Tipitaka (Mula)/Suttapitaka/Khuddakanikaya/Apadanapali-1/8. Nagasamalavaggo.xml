<?xml version='1.0' encoding='UTF-8'?>
<tree text="8. N&#x101;gasam&#x101;lavaggo" target="text">
  <text>
    <subhead>1. Nāgasamālattheraapadānaṃ</subhead>
    <hangnum nr="1"/>
    <gatha type="1"> ‘‘Apāṭaliṃ  ahaṃ pupphaṃ, ujjhitaṃ sumahāpathe;</gatha>
    <gatha type="last">Thūpamhi abhiropesiṃ, sikhino lokabandhuno.</gatha>
    <hangnum nr="2"/>
    <gatha type="1"> ‘‘Ekattiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, thūpapūjāyidaṃ phalaṃ.</gatha>
    <hangnum nr="3"/>
    <gatha type="1"> ‘‘Ito pannarase kappe, bhūmiyo <note>[pupphiyo (syā.)]</note> nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="4"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā nāgasamālo thero imā gāthāyo abhāsitthāti.</paragraph>
    <centered>Nāgasamālattherassāpadānaṃ paṭhamaṃ.</centered>
    <subhead>2. Padasaññakattheraapadānaṃ</subhead>
    <hangnum nr="5"/>
    <gatha type="1"> ‘‘Akkantañca  padaṃ disvā, tissassādiccabandhuno;</gatha>
    <gatha type="last">Haṭṭho haṭṭhena cittena, pade cittaṃ pasādayiṃ.</gatha>
    <hangnum nr="6"/>
    <gatha type="1"> ‘‘Dvenavute ito kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, padasaññāyidaṃ phalaṃ.</gatha>
    <hangnum nr="7"/>
    <gatha type="1"> ‘‘Ito sattamake kappe, sumedho nāma khattiyo;</gatha>
    <gatha type="last">Sattaratanasampanno, cakkavatī mahabbalo.</gatha>
    <hangnum nr="8"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā padasaññako thero imā gāthāyo abhāsitthāti.</paragraph>
    <centered>Padasaññakattherassāpadānaṃ dutiyaṃ.</centered>
    <subhead>3. Buddhasaññakattheraapadānaṃ</subhead>
    <hangnum nr="9"/>
    <gatha type="1"> ‘‘Dumagge  paṃsukūlikaṃ, laggaṃ disvāna satthuno;</gatha>
    <gatha type="last">Tato tamañjaliṃ katvā, paṃsukūlaṃ avandahaṃ.</gatha>
    <hangnum nr="10"/>
    <gatha type="1"> ‘‘Dvenavute ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhasaññāyidaṃ phalaṃ.</gatha>
    <hangnum nr="11"/>
    <gatha type="1"> ‘‘Ito  catutthake kappe, dumasārosi khattiyo;</gatha>
    <gatha type="last">Cāturanto vijitāvī, cakkavattī mahabbalo.</gatha>
    <hangnum nr="12"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā buddhasaññako thero imā gāthāyo abhāsitthāti.</paragraph>
    <centered>Buddhasaññakattherassāpadānaṃ tatiyaṃ.</centered>
    <subhead>4. Bhisāluvadāyakattheraapadānaṃ</subhead>
    <hangnum nr="13"/>
    <gatha type="1"> ‘‘Kānanaṃ vanamogayha, vasāmi vipine ahaṃ;</gatha>
    <gatha type="last">Vipassiṃ addasaṃ buddhaṃ, āhutīnaṃ paṭiggahaṃ.</gatha>
    <hangnum nr="14"/>
    <gatha type="1"> ‘‘Bhisāluvañca pādāsiṃ, udakaṃ hatthadhovanaṃ;</gatha>
    <gatha type="last">Vanditvā sirasā pāde, pakkāmi uttarāmukho.</gatha>
    <hangnum nr="15"/>
    <gatha type="1"> ‘‘Ekanavutito kappe, bhisāluvamadaṃ tadā;</gatha>
    <gatha type="last">Duggatiṃ nābhijānāmi, puññakammassidaṃ phalaṃ.</gatha>
    <hangnum nr="16"/>
    <gatha type="1"> ‘‘Ito tatiyake kappe, bhisasammatakhattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="17"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā bhisāluvadāyako thero imā gāthāyo abhāsitthāti.</paragraph>
    <centered>Bhisāluvadāyakattherassāpadānaṃ catutthaṃ.</centered>
    <centered>Chaṭṭhabhāṇavāraṃ.</centered>
    <subhead>5. Ekasaññakattheraapadānaṃ</subhead>
    <hangnum nr="18"/>
    <gatha type="1"> ‘‘Khaṇḍo  nāmāsi nāmena, vipassissaggasāvako;</gatha>
    <gatha type="last">Ekā bhikkhā mayā dinnā, lokāhutipaṭiggahe.</gatha>
    <hangnum nr="19"/>
    <gatha type="1"> ‘‘Tena cittappasādena, dvipadinda narāsabha;</gatha>
    <gatha type="last">Duggatiṃ nābhijānāmi, ekabhikkhāyidaṃ phalaṃ.</gatha>
    <hangnum nr="20"/>
    <gatha type="1"> ‘‘Cattālīsamhito kappe, varuṇo nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="21"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekasaññako thero imā gāthāyo abhāsitthāti.</paragraph>
    <centered>Ekasaññakattherassāpadānaṃ pañcamaṃ.</centered>
    <subhead>6. Tiṇasantharadāyakattheraapadānaṃ</subhead>
    <hangnum nr="22"/>
    <gatha type="1"> ‘‘Himavantassāvidūre, mahājātassaro ahu;</gatha>
    <gatha type="last">Satapattehi sañchanno, nānāsakuṇamālayo.</gatha>
    <hangnum nr="23"/>
    <gatha type="1"> ‘‘Tamhi  nhatvā ca pitvā <note>[pītvā (sī. syā.)]</note> ca, avidūre vasāmahaṃ;</gatha>
    <gatha type="last">Addasaṃ samaṇānaggaṃ, gacchantaṃ anilañjase.</gatha>
    <hangnum nr="24"/>
    <gatha type="1"> ‘‘Mama saṅkappamaññāya, satthā loke anuttaro;</gatha>
    <gatha type="last">Abbhato oruhitvāna, bhūmiyaṃṭhāsi tāvade.</gatha>
    <hangnum nr="25"/>
    <gatha type="1"> ‘‘Visāṇena <note>[lāyanena (syā.)]</note> tiṇaṃ gayha, nisīdanamadāsahaṃ;</gatha>
    <gatha type="last">Nisīdi bhagavā tattha, tisso lokagganāyako.</gatha>
    <hangnum nr="26"/>
    <gatha type="1"> ‘‘Sakaṃ cittaṃ pasādetvā, avandi lokanāyakaṃ;</gatha>
    <gatha type="last">Paṭikuṭiko <note>[ukkuṭiko (syā. ka.)]</note> apasakkiṃ, nijjhāyanto mahāmuniṃ.</gatha>
    <hangnum nr="27"/>
    <gatha type="1"> ‘‘Tena cittappasādena, nimmānaṃ upapajjahaṃ;</gatha>
    <gatha type="last">Duggatiṃ nābhijānāmi, santharassa idaṃ phalaṃ.</gatha>
    <hangnum nr="28"/>
    <gatha type="1"> ‘‘Ito  dutiyake kappe, miga <note>[mitta (syā.)]</note> sammatakhattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="29"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tiṇasantharadāyako thero imā gāthāyo abhāsitthāti.</paragraph>
    <centered>Tiṇasantharadāyakattherassāpadānaṃ chaṭṭhaṃ.</centered>
    <subhead>7. Sūcidāyakattheraapadānaṃ</subhead>
    <hangnum nr="30"/>
    <gatha type="1"> ‘‘Tiṃsakappasahassamhi, sambuddho lokanāyako;</gatha>
    <gatha type="last">Sumedho nāma nāmena, bāttiṃsavaralakkhaṇo.</gatha>
    <hangnum nr="31"/>
    <gatha type="1"> ‘‘Tassa  kañcanavaṇṇassa, dvipadindassa tādino;</gatha>
    <gatha type="last">Pañca sūcī mayā dinnā, sibbanatthāya cīvaraṃ.</gatha>
    <hangnum nr="32"/>
    <gatha type="1"> ‘‘Teneva sūcidānena, nipuṇatthavipassakaṃ;</gatha>
    <gatha type="last">Tikkhaṃ lahuñca phāsuñca, ñāṇaṃ me udapajjatha.</gatha>
    <hangnum nr="33"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="34"/>
    <gatha type="1"> ‘‘Dvipadādhipatī nāma, rājāno caturo ahuṃ;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="35"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sūcidāyako thero imā gāthāyo abhāsitthāti.</paragraph>
    <centered>Sūcidāyakattherassāpadānaṃ sattamaṃ.</centered>
    <subhead>8. Pāṭalipupphiyattheraapadānaṃ</subhead>
    <hangnum nr="36"/>
    <gatha type="1"> ‘‘Suvaṇṇavaṇṇaṃ sambuddhaṃ, gacchantaṃ antarāpaṇe;</gatha>
    <gatha type="last">Kañcanagghiyasaṅkāsaṃ, bāttiṃsavaralakkhaṇaṃ.</gatha>
    <hangnum nr="37"/>
    <gatha type="1"> ‘‘Seṭṭhiputto  tadā āsiṃ, sukhumālo sukhedhito;</gatha>
    <gatha type="last">Ucchaṅge pāṭalipupphaṃ, katvāna <note>[katvā taṃ (sī. syā.)]</note> abhisaṃhariṃ.</gatha>
    <hangnum nr="38"/>
    <gatha type="1"> ‘‘Haṭṭho  haṭṭhena cittena, pupphehi abhipūjayiṃ;</gatha>
    <gatha type="last">Tissaṃ lokaviduṃ nāthaṃ, naradevaṃ namassahaṃ.</gatha>
    <hangnum nr="39"/>
    <gatha type="1"> ‘‘Dvenavute  ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, pupphapūjāyidaṃ phalaṃ.</gatha>
    <hangnum nr="40"/>
    <gatha type="1"> ‘‘Ito tesaṭṭhikappamhi, abhisammatanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="41"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pāṭalipupphiyo thero imā gāthāyo abhāsitthāti.</paragraph>
    <centered>Pāṭalipupphiyattherassāpadānaṃ aṭṭhamaṃ.</centered>
    <subhead>9. Ṭhitañjaliyattheraapadānaṃ</subhead>
    <hangnum nr="42"/>
    <gatha type="1"> ‘‘Migaluddo pure āsiṃ, araññe kānane ahaṃ;</gatha>
    <gatha type="last">Tattha addasaṃ <note>[tatthaddasāsiṃ (sī. syā.)]</note> sambuddhaṃ, bāttiṃsavaralakkhaṇaṃ.</gatha>
    <hangnum nr="43"/>
    <gatha type="1"> ‘‘Tatthāhaṃ añjaliṃ katvā, pakkāmiṃ pācināmukho;</gatha>
    <gatha type="last">Avidūre nisinnassa, niyake paṇṇasanthare.</gatha>
    <hangnum nr="44"/>
    <gatha type="1"> ‘‘Tato me asanīpāto, matthake nipatī tadā;</gatha>
    <gatha type="last">Sohaṃ maraṇakālamhi, akāsiṃ punarañjaliṃ.</gatha>
    <hangnum nr="45"/>
    <gatha type="1"> ‘‘Dvenavute  ito kappe, añjaliṃ akariṃ tadā;</gatha>
    <gatha type="last">Duggatiṃ nābhijānāmi, añjalissa idaṃ phalaṃ.</gatha>
    <hangnum nr="46"/>
    <gatha type="1"> ‘‘Catupaṇṇāsakappamhi, migaketusanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="47"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ṭhitañjaliyo thero imā gāthāyo abhāsitthāti.</paragraph>
    <centered>Ṭhitañjaliyattherassāpadānaṃ navamaṃ.</centered>
    <subhead>10. Tipadumiyattheraapadānaṃ</subhead>
    <hangnum nr="48"/>
    <gatha type="1"> ‘‘Padumuttaro  nāma jino, sabbadhammāna pāragū;</gatha>
    <gatha type="last">Danto dantaparivuto, nagarā nikkhamī tadā.</gatha>
    <hangnum nr="49"/>
    <gatha type="1"> ‘‘Nagare  haṃsavatiyaṃ, ahosiṃ māliko tadā;</gatha>
    <gatha type="last">Yaṃ tattha uttamaṃ toṇi, padmapupphāni <note>[uttamaṃ pupphaṃ, tīṇi pupphāni (sī.)]</note> aggahiṃ.</gatha>
    <hangnum nr="50"/>
    <gatha type="1"> ‘‘Addasaṃ virajaṃ buddhaṃ, paṭimaggantarāpaṇe;</gatha>
    <gatha type="last">Saha <note>[sohaṃ (sī.)]</note> disvāna sambuddhaṃ, evaṃ cintesahaṃ tadā.</gatha>
    <hangnum nr="51"/>
    <gatha type="1"> ‘‘Kiṃ me imehi pupphehi, rañño upanitehi me;</gatha>
    <gatha type="last">Gāmaṃ vā gāmakhettaṃ vā, sahassaṃ vā labheyyahaṃ.</gatha>
    <hangnum nr="52"/>
    <gatha type="1"> ‘‘Adantadamanaṃ  vīraṃ, sabbasattasukhāvahaṃ;</gatha>
    <gatha type="last">Lokanāthaṃ pūjayitvā, lacchāmi amataṃ dhanaṃ.</gatha>
    <hangnum nr="53"/>
    <gatha type="1"> ‘‘Evāhaṃ cintayitvāna, sakaṃ cittaṃ pasādayiṃ;</gatha>
    <gatha type="last">Tīṇi lohitake gayha, ākāse ukkhipiṃ tadā.</gatha>
    <hangnum nr="54"/>
    <gatha type="1"> ‘‘Mayā ukkhittamattamhi, ākāse patthariṃsu te;</gatha>
    <gatha type="last">Dhāriṃsu matthake tattha, uddhaṃvaṇṭā adhomukhā.</gatha>
    <hangnum nr="55"/>
    <gatha type="1"> ‘‘Ye keci manujā disvā, ukkuṭṭhiṃ sampavattayuṃ;</gatha>
    <gatha type="last">Devatā antalikkhamhi, sādhukāraṃ pavattayuṃ.</gatha>
    <hangnum nr="56"/>
    <gatha type="1"> ‘‘Accheraṃ loke uppannaṃ, buddhaseṭṭhassa vāhasā;</gatha>
    <gatha type="last">Sabbe dhammaṃ suṇissāma, pupphānaṃ vāhasā mayaṃ.</gatha>
    <hangnum nr="57"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Vīthiyañhi ṭhito santo, imā gāthā abhāsatha.</gatha>
    <hangnum nr="58"/>
    <gatha type="1"> ‘‘‘Yo so buddhaṃ apūjesi, rattapadmehi <note>[rattapadumehi (sī. syā.)]</note> māṇavo;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="59"/>
    <gatha type="1"> ‘‘‘Tiṃsakappasahassāni, devaloke ramissati;</gatha>
    <gatha type="last">Tiṃsakappāni <note>[tiṃsakkhattuñca (syā.)]</note> devindo, devarajjaṃ karissati.</gatha>
    <hangnum nr="60"/>
    <gatha type="1"> ‘‘‘Mahāvitthārikaṃ  nāma, byamhaṃ hessati tāvade;</gatha>
    <gatha type="last">Tiyojanasatubbiddhaṃ, diyaḍḍhasatavitthataṃ.</gatha>
    <hangnum nr="61"/>
    <gatha type="1"> ‘‘‘Cattārisatasahassāni , niyyūhā ca sumāpitā;</gatha>
    <gatha type="last">Kūṭāgāravarūpetā, mahāsayanamaṇḍitā.</gatha>
    <hangnum nr="62"/>
    <gatha type="1"> ‘‘‘Koṭisatasahassiyo , parivāressanti accharā;</gatha>
    <gatha type="last">Kusalā naccagītassa, vāditepi padakkhiṇā.</gatha>
    <hangnum nr="63"/>
    <gatha type="1"> ‘‘‘Etādise byamhavare, nārīgaṇasamākule;</gatha>
    <gatha type="last">Vassissati pupphavasso, dibbo <note>[pada (ka.)]</note> lohitako sadā.</gatha>
    <hangnum nr="64"/>
    <gatha type="1"> ‘‘‘Bhittikhīle nāgadante, dvārabāhāya toraṇe;</gatha>
    <gatha type="last">Cakkamattā lohitakā, olambissanti tāvade.</gatha>
    <hangnum nr="65"/>
    <gatha type="1"> ‘‘‘Pattena pattasañchanne, antobyamhavare imaṃ;</gatha>
    <gatha type="last">Attharitvā pārupitvā, tuvaṭṭissanti tāvade.</gatha>
    <hangnum nr="66"/>
    <gatha type="1"> ‘‘‘Bhavanaṃ parivāretvā, samantā satayojane;</gatha>
    <gatha type="last">Tepi padmā <note>[te visuddhā (sī. syā.)]</note> lohitakā, dibbagandhaṃ pavāyare.</gatha>
    <hangnum nr="67"/>
    <gatha type="1"> ‘‘‘Pañcasattatikkhattuñca, cakkavattī bhavissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="68"/>
    <gatha type="1"> ‘‘‘Sampattiyo duve bhutvā, anīti anupaddavo;</gatha>
    <gatha type="last">Sampatte pariyosāne, nibbānaṃ pāpuṇissati’ <note>[phassayissati (sī.), passayissati (ka.)]</note>.</gatha>
    <hangnum nr="69"/>
    <gatha type="1"> ‘‘Sudiṭṭho vata me buddho, vāṇijjaṃ supayojitaṃ;</gatha>
    <gatha type="last">Padmāni tīṇi pūjetvā, anubhosiṃ tisampadā <note>[anubhūyanti sampadā (ka.)]</note>.</gatha>
    <hangnum nr="70"/>
    <gatha type="1"> ‘‘Ajja me dhammappattassa, vippamuttassa sabbaso;</gatha>
    <gatha type="last">Supupphitaṃ lohitakaṃ, dhārayissati matthake.</gatha>
    <hangnum nr="71"/>
    <gatha type="1"> ‘‘Mama kammaṃ kathentassa, padumuttarasatthuno;</gatha>
    <gatha type="last">Satapāṇasahassānaṃ, dhammābhisamayo ahu.</gatha>
    <hangnum nr="72"/>
    <gatha type="1"> ‘‘Satasahassito  kappe, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, tipadumānidaṃ phalaṃ.</gatha>
    <hangnum nr="73"/>
    <gatha type="1"> ‘‘Kilesā  jhāpitā mayhaṃ, bhavā sabbe samūhatā;</gatha>
    <gatha type="last">Sabbāsavā parikkhīṇā, natthi dāni punabbhavo.</gatha>
    <hangnum nr="74"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tipadumiyo thero imā gāthāyo abhāsitthāti.</paragraph>
    <centered>Tipadumiyattherassāpadānaṃ dasamaṃ.</centered>
    <centered>Nāgasamālavaggo aṭṭhamo.</centered>
    <paragraph>Tassuddānaṃ –</paragraph>
    <gatha type="1">Nāgasamālo padasaññī, saññakāluvadāyako;</gatha>
    <gatha type="2">Ekasaññī tiṇasanthāro, sūcipāṭalipupphiyo;</gatha>
    <gatha type="last">Ṭhitañjalī tipadumī, gāthāyo pañcasattati.</gatha>
  </text>
</tree>
