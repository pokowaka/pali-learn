<?xml version='1.0' encoding='UTF-8'?>
<tree text="41. Metteyyavaggo" target="text">
  <text>
    <subhead>1. Tissametteyyattheraapadānaṃ</subhead>
    <hangnum nr="1"/>
    <gatha type="1"> ‘‘Pabbhārakūṭaṃ  nissāya, sobhito nāma tāpaso;</gatha>
    <gatha type="last">Pavattaphalaṃ bhuñjitvā, vasati pabbatantare.</gatha>
    <hangnum nr="2"/>
    <gatha type="1"> ‘‘Aggiṃ dāruṃ āharitvā, ujjālesiṃ ahaṃ tadā;</gatha>
    <gatha type="last">Uttamatthaṃ gavesanto, brahmalokūpapattiyā.</gatha>
    <hangnum nr="3"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Mamuddharitukāmo so, āgacchi mama santike.</gatha>
    <hangnum nr="4"/>
    <gatha type="1"> ‘‘Kiṃ karosi mahāpuñña, dehi me aggidārukaṃ;</gatha>
    <gatha type="last">Ahamaggiṃ paricare, tato me suddhi hohiti <note>[hehiti (sī.)]</note>.</gatha>
    <hangnum nr="5"/>
    <gatha type="1"> ‘‘Subhaddako tvaṃ manuje, devate tvaṃ pajānasi;</gatha>
    <gatha type="last">Tuvaṃ aggiṃ paricara, handa te aggidārukaṃ.</gatha>
    <hangnum nr="6"/>
    <gatha type="1"> ‘‘Tato kaṭṭhaṃ gahetvāna, aggiṃ ujjālayī jino;</gatha>
    <gatha type="last">Na tattha kaṭṭhaṃ pajjhāyi, pāṭiheraṃ mahesino.</gatha>
    <hangnum nr="7"/>
    <gatha type="1"> ‘‘Na te aggi pajjalati, āhutī te na vijjati;</gatha>
    <gatha type="last">Niratthakaṃ vataṃ tuyhaṃ, aggiṃ paricarassu me.</gatha>
    <hangnum nr="8"/>
    <gatha type="1"> ‘‘Kīdiso so <note>[te (syā. ka.)]</note> mahāvīra, aggi tava pavuccati;</gatha>
    <gatha type="last">Mayhampi kathayassetaṃ, ubho paricarāmase.</gatha>
    <hangnum nr="9"/>
    <gatha type="1"> ‘‘Hetudhammanirodhāya , kilesasamaṇāya ca;</gatha>
    <gatha type="last">Issāmacchariyaṃ hitvā, tayo ete mamāhutī.</gatha>
    <hangnum nr="10"/>
    <gatha type="1"> ‘‘Kīdiso tvaṃ mahāvīra, kathaṃ gottosi mārisa;</gatha>
    <gatha type="last">Ācārapaṭipatti te, bāḷhaṃ kho mama ruccati.</gatha>
    <hangnum nr="11"/>
    <gatha type="1"> ‘‘Khattiyamhi  kule jāto, abhiññāpāramiṃ gato;</gatha>
    <gatha type="last">Sabbāsavaparikkhīṇo, natthi dāni punabbhavo.</gatha>
    <hangnum nr="12"/>
    <gatha type="1"> ‘‘Yadi  buddhosi sabbaññū, pabhaṅkara tamonuda;</gatha>
    <gatha type="last">Namassissāmi taṃ deva, dukkhassantakaro tuvaṃ.</gatha>
    <hangnum nr="13"/>
    <gatha type="1"> ‘‘Pattharitvājinacammaṃ, nisīdanamadāsahaṃ;</gatha>
    <gatha type="last">Nisīda nātha sabbaññu, upaṭṭhissāmahaṃ tuvaṃ.</gatha>
    <hangnum nr="14"/>
    <gatha type="1"> ‘‘Nisīdi bhagavā tattha, ajinamhi suvitthate;</gatha>
    <gatha type="last">Nimantayitvā sambuddhaṃ, pabbataṃ agamāsahaṃ.</gatha>
    <hangnum nr="15"/>
    <gatha type="1"> ‘‘Khāribhārañca pūretvā, tindukaphalamāhariṃ;</gatha>
    <gatha type="last">Madhunā yojayitvāna, phalaṃ buddhassadāsahaṃ.</gatha>
    <hangnum nr="16"/>
    <gatha type="1"> ‘‘Mama nijjhāyamānassa, paribhuñji tadā jino;</gatha>
    <gatha type="last">Tattha cittaṃ pasādesiṃ, pekkhanto lokanāyakaṃ.</gatha>
    <hangnum nr="17"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Mamassame nisīditvā, imā gāthā abhāsatha.</gatha>
    <hangnum nr="18"/>
    <gatha type="1"> ‘‘‘Yo maṃ phalena tappesi, pasanno sehi pāṇibhi;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="19"/>
    <gatha type="1"> ‘‘‘Pañcavīsatikkhattuṃ  so, devarajjaṃ karissati;</gatha>
    <gatha type="last">Sahassakkhattuṃ rājā ca, cakkavattī bhavissati.</gatha>
    <hangnum nr="20"/>
    <gatha type="1"> ‘‘‘Tassa saṅkappamaññāya, pubbakammasamaṅgino;</gatha>
    <gatha type="last">Annaṃ pānañca vatthañca, sayanañca mahārahaṃ.</gatha>
    <hangnum nr="21"/>
    <gatha type="1"> ‘‘‘Puññakammena saṃyuttā, nibbattissanti tāvade;</gatha>
    <gatha type="last">Sadā pamudito cāyaṃ, bhavissati anāmayo.</gatha>
    <hangnum nr="22"/>
    <gatha type="1"> ‘‘‘Upapajjati yaṃ yoniṃ, devattaṃ atha mānusaṃ;</gatha>
    <gatha type="last">Sabbattha sukhito hutvā, manussattaṃ gamissati.</gatha>
    <hangnum nr="23"/>
    <gatha type="1"> ‘‘‘Ajjhāyako mantadharo, tiṇṇaṃ vedāna pāragū;</gatha>
    <gatha type="last">Sambuddhaṃ upagantvāna, arahā so bhavissati’.</gatha>
    <hangnum nr="24"/>
    <gatha type="1"> ‘‘Yato sarāmi attānaṃ, yato pattosmi viññutaṃ;</gatha>
    <gatha type="last">Bhoge me ūnatā natthi, phaladānassidaṃ phalaṃ.</gatha>
    <hangnum nr="25"/>
    <gatha type="1"> ‘‘Varadhammamanuppatto, rāgadose samūhaniṃ;</gatha>
    <gatha type="last">Sabbāsavaparikkhīṇo, natthi dāni punabbhavo.</gatha>
    <hangnum nr="26"/>
    <gatha type="1"> ‘‘Kilesā  jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="27"/>
    <gatha type="1"> ‘‘Svāgataṃ vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="28"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā tissametteyyo thero imā gāthāyo abhāsitthāti.</paragraph>
    <centered>Tissametteyyattherassāpadānaṃ paṭhamaṃ.</centered>
    <subhead>2. Puṇṇakattheraapadānaṃ</subhead>
    <hangnum nr="29"/>
    <gatha type="1"> ‘‘Pabbhārakūṭaṃ  nissāya, sayambhū aparājito;</gatha>
    <gatha type="last">Ābādhiko ca so <note>[ābādhiko garu (sī.)]</note> buddho, vasati pabbatantare.</gatha>
    <hangnum nr="30"/>
    <gatha type="1"> ‘‘Mama assamasāmantā, panādo āsi tāvade;</gatha>
    <gatha type="last">Buddhe nibbāyamānamhi, āloko udapajjatha <note>[āsi tāvade (syā. ka.)]</note>.</gatha>
    <hangnum nr="31"/>
    <gatha type="1"> ‘‘Yāvatā vanasaṇḍasmiṃ, acchakokataracchakā;</gatha>
    <gatha type="last">Vāḷā ca <note>[byagghā (sī.)]</note> kesarī sabbe, abhigajjiṃsu tāvade.</gatha>
    <hangnum nr="32"/>
    <gatha type="1"> ‘‘Uppātaṃ tamahaṃ disvā, pabbhāraṃ agamāsahaṃ;</gatha>
    <gatha type="last">Tatthaddassāsiṃ sambuddhaṃ, nibbutaṃ aparājitaṃ.</gatha>
    <hangnum nr="33"/>
    <gatha type="1"> ‘‘Suphullaṃ sālarājaṃva, sataraṃsiṃva uggataṃ;</gatha>
    <gatha type="last">Vītaccikaṃva aṅgāraṃ, nibbutaṃ aparājitaṃ.</gatha>
    <hangnum nr="34"/>
    <gatha type="1"> ‘‘Tiṇaṃ kaṭṭhañca pūretvā, citakaṃ tatthakāsahaṃ;</gatha>
    <gatha type="last">Citakaṃ sukataṃ katvā, sarīraṃ jhāpayiṃ ahaṃ.</gatha>
    <hangnum nr="35"/>
    <gatha type="1"> ‘‘Sarīraṃ jhāpayitvāna, gandhatoyaṃ samokiriṃ;</gatha>
    <gatha type="last">Antalikkhe ṭhito yakkho, nāmamaggahi tāvade.</gatha>
    <hangnum nr="36"/>
    <gatha type="1"> ‘‘Yaṃ  pūritaṃ <note>[taṃ pūritaṃ (syā.), sappurisa (ka.)]</note> tayā kiccaṃ, sayambhussa mahesino;</gatha>
    <gatha type="last">Puṇṇako nāma nāmena, sadā hohi tuvaṃ <note>[yadā hosi tuvaṃ (syā.), sadā hohiti tvaṃ (ka.)]</note> mune.</gatha>
    <hangnum nr="37"/>
    <gatha type="1"> ‘‘Tamhā kāyā cavitvāna, devalokaṃ agacchahaṃ;</gatha>
    <gatha type="last">Tattha dibbamayo gandho, antalikkhā pavassati <note>[antalikkhe pavāyati (sī.)]</note>.</gatha>
    <hangnum nr="38"/>
    <gatha type="1"> ‘‘Tatrāpi nāmadheyyaṃ me, puṇṇakoti ahū tadā;</gatha>
    <gatha type="last">Devabhūto manusso vā, saṅkappaṃ pūrayāmahaṃ.</gatha>
    <hangnum nr="39"/>
    <gatha type="1"> ‘‘Idaṃ pacchimakaṃ mayhaṃ, carimo vattate bhavo;</gatha>
    <gatha type="last">Idhāpi puṇṇako nāma, nāmadheyyaṃ pakāsati.</gatha>
    <hangnum nr="40"/>
    <gatha type="1"> ‘‘Tosayitvāna  sambuddhaṃ, gotamaṃ sakyapuṅgavaṃ;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="41"/>
    <gatha type="1"> ‘‘Ekanavutito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, tanukiccassidaṃ phalaṃ.</gatha>
    <hangnum nr="42"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="43"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="44"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā puṇṇako thero imā gāthāyo abhāsitthāti.</paragraph>
    <centered>Puṇṇakattherassāpadānaṃ dutiyaṃ.</centered>
    <subhead>3. Mettaguttheraapadānaṃ</subhead>
    <hangnum nr="45"/>
    <gatha type="1"> ‘‘Himavantassāvidūre , asoko nāma pabbato;</gatha>
    <gatha type="last">Tatthāsi assamo mayhaṃ, vissakammena <note>[visukammena (sī. syā. ka.)]</note> māpito.</gatha>
    <hangnum nr="46"/>
    <gatha type="1"> ‘‘Sumedho nāma sambuddho, aggo kāruṇiko muni;</gatha>
    <gatha type="last">Nivāsayitvā pubbaṇhe, piṇḍāya me <note>[maṃ (sī.)]</note> upāgami.</gatha>
    <hangnum nr="47"/>
    <gatha type="1"> ‘‘Upāgataṃ  mahāvīraṃ, sumedhaṃ lokanāyakaṃ;</gatha>
    <gatha type="last">Paggayha sugatapattaṃ <note>[sugataṃ pattaṃ (sī.), subhakaṃ pattaṃ (pī.)]</note>, sappitelaṃ apūrayiṃ <note>[sappitelena pūrayiṃ (sī.), sappitelassa’pūrayiṃ (?)]</note>.</gatha>
    <hangnum nr="48"/>
    <gatha type="1"> ‘‘Datvānahaṃ buddhaseṭṭhe, sumedhe lokanāyake;</gatha>
    <gatha type="last">Añjaliṃ paggahetvāna, bhiyyo <note>[bhīyo (sī.), bhīyyo (pī.)]</note> hāsaṃ janesahaṃ.</gatha>
    <hangnum nr="49"/>
    <gatha type="1"> ‘‘Iminā sappidānena, cetanāpaṇidhīhi ca;</gatha>
    <gatha type="last">Devabhūto manusso vā, labhāmi vipulaṃ sukhaṃ.</gatha>
    <hangnum nr="50"/>
    <gatha type="1"> ‘‘Vinipātaṃ vivajjetvā, saṃsarāmi bhavābhave;</gatha>
    <gatha type="last">Tattha cittaṃ paṇidhitvā, labhāmi acalaṃ padaṃ.</gatha>
    <hangnum nr="51"/>
    <gatha type="1"> ‘‘Lābhā tuyhaṃ suladdhaṃ te, yaṃ maṃ addakkhi brāhmaṇa;</gatha>
    <gatha type="last">Mama dassanamāgamma, arahattaṃ bhavissati <note>[arahā tvaṃ bhavissasi (sī. pī.), arahattaṃ gamissasi (syā.)]</note>.</gatha>
    <hangnum nr="52"/>
    <gatha type="1"> ‘‘Vissattho <note>[vissaṭṭho (syā. pī.), visaṭṭho (ka.)]</note> hohi mā bhāyi, adhigantvā mahāyasaṃ;</gatha>
    <gatha type="last">Mamañhi sappiṃ datvāna, parimokkhasi jātiyā.</gatha>
    <hangnum nr="53"/>
    <gatha type="1"> ‘‘Iminā  sappidānena, cetanāpaṇidhīhi ca;</gatha>
    <gatha type="last">Devabhūto manusso vā, labhase vipulaṃ sukhaṃ.</gatha>
    <hangnum nr="54"/>
    <gatha type="1"> ‘‘Iminā  sappidānena, mettacittavatāya ca;</gatha>
    <gatha type="last">Aṭṭhārase kappasate, devaloke ramissasi.</gatha>
    <hangnum nr="55"/>
    <gatha type="1"> ‘‘Aṭṭhatiṃsatikkhattuñca, devarājā bhavissasi;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="56"/>
    <gatha type="1"> ‘‘Ekapaññāsakkhattuñca, cakkavattī bhavissasi;</gatha>
    <gatha type="last">Cāturanto vijitāvī, jambumaṇḍassa <note>[jambusaṇḍassa (sī. pī.)]</note> issaro.</gatha>
    <hangnum nr="57"/>
    <gatha type="1"> ‘‘Mahāsamuddovakkhobho, duddharo pathavī yathā;</gatha>
    <gatha type="last">Evameva ca te bhogā, appameyyā bhavissare.</gatha>
    <hangnum nr="58"/>
    <gatha type="1"> ‘‘Saṭṭhikoṭī hiraññassa, cajitvā <note>[catvāna (sī. ka.), datvāna (syā. pī.)]</note> pabbajiṃ ahaṃ;</gatha>
    <gatha type="last">Kiṃ kusalaṃ gavesanto, bāvariṃ upasaṅkamiṃ.</gatha>
    <hangnum nr="59"/>
    <gatha type="1"> ‘‘Tattha  mante adhīyāmi, chaḷaṅgaṃ nāma lakkhaṇaṃ;</gatha>
    <gatha type="last">Tamandhakāraṃ vidhamaṃ, uppajji tvaṃ mahāmuni.</gatha>
    <hangnum nr="60"/>
    <gatha type="1"> ‘‘Tava dassanakāmohaṃ, āgatomhi mahāmuni;</gatha>
    <gatha type="last">Tava dhammaṃ suṇitvāna, pattomhi acalaṃ padaṃ.</gatha>
    <hangnum nr="61"/>
    <gatha type="1"> ‘‘Tiṃsakappasahassamhi, sappiṃ buddhassadāsahaṃ;</gatha>
    <gatha type="last">Etthantare nābhijāne, sappiṃ viññāpitaṃ <note>[viññāpitā (?)]</note> mayā.</gatha>
    <hangnum nr="62"/>
    <gatha type="1"> ‘‘Mama saṅkappamaññāya, uppajjati yadicchakaṃ;</gatha>
    <gatha type="last">Cittamaññāya nibbattaṃ, sabbe santappayāmahaṃ.</gatha>
    <hangnum nr="63"/>
    <gatha type="1"> ‘‘Aho buddhā aho dhammā <note>[aho buddho aho dhammo (sī.) theragā. 201 theragāthāya tadaṭṭhakathāya ca saṃsandetabbaṃ]</note>, aho no satthu sampadā;</gatha>
    <gatha type="last">Thokañhi sappiṃ datvāna, appameyyaṃ labhāmahaṃ.</gatha>
    <hangnum nr="64"/>
    <gatha type="1"> ‘‘Mahāsamudde  udakaṃ, yāvatā nerupassato;</gatha>
    <gatha type="last">Mama sappiṃ upādāya, kalabhāgaṃ na hessati <note>[hissati (syā. ka.), essati (sī.)]</note>.</gatha>
    <hangnum nr="65"/>
    <gatha type="1"> ‘‘Yāvatā cakkavāḷassa, kariyantassa <note>[kārayantassa (syā.), kayirantassa (pī.), āharantassa (ka.)]</note> rāsito;</gatha>
    <gatha type="last">Mama nibbattavatthānaṃ <note>[mayā nivatthavatthānaṃ (pī.)]</note>, okāso so na sammati.</gatha>
    <hangnum nr="66"/>
    <gatha type="1"> ‘‘Pabbatarājā himavā, pavaropi siluccayo;</gatha>
    <gatha type="last">Mamānulittagandhassa, upanidhiṃ <note>[upanidhaṃ (sī. syā. ka.), upanīyaṃ (pī.)]</note> na hessati.</gatha>
    <hangnum nr="67"/>
    <gatha type="1"> ‘‘Vatthaṃ  gandhañca sappiñca, aññañca diṭṭhadhammikaṃ;</gatha>
    <gatha type="last">Asaṅkhatañca nibbānaṃ, sappidānassidaṃ phalaṃ.</gatha>
    <hangnum nr="68"/>
    <gatha type="1"> ‘‘Satipaṭṭhānasayano, samādhijhānagocaro;</gatha>
    <gatha type="last">Bojjhaṅgabhojano <note>[… janano (syā. ka.)]</note> ajja, sappidānassidaṃ phalaṃ.</gatha>
    <hangnum nr="69"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="70"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="71"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā mettagū thero imā gāthāyo</centered>
    <paragraph>Abhāsitthāti.</paragraph>
    <centered>Mettaguttherassāpadānaṃ tatiyaṃ.</centered>
    <subhead>4. Dhotakattheraapadānaṃ</subhead>
    <hangnum nr="72"/>
    <gatha type="1"> ‘‘Gaṅgā  bhāgīrathī nāma, himavantā pabhāvitā <note>[himavantappabhāvitā (sī.)]</note>;</gatha>
    <gatha type="last">Haṃsavatiyā dvārena, anusandati tāvade.</gatha>
    <hangnum nr="73"/>
    <gatha type="1"> ‘‘Sobhito nāma ārāmo, gaṅgākūle sumāpito;</gatha>
    <gatha type="last">Tattha padumuttaro buddho, vasate lokanāyako.</gatha>
    <hangnum nr="74"/>
    <gatha type="1"> ‘‘Tidasehi  yathā indo, manujehi purakkhato;</gatha>
    <gatha type="last">Nisīdi tattha bhagavā, asambhītova kesarī.</gatha>
    <hangnum nr="75"/>
    <gatha type="1"> ‘‘Nagare haṃsavatiyā, vasāmi <note>[ahosiṃ (syā.)]</note> brāhmaṇo ahaṃ;</gatha>
    <gatha type="last">Chaḷaṅgo nāma nāmena, evaṃnāmo mahāmuni.</gatha>
    <hangnum nr="76"/>
    <gatha type="1"> ‘‘Aṭṭhārasa sissasatā, parivārenti maṃ tadā;</gatha>
    <gatha type="last">Tehi sissehi samito, gaṅgātīraṃ upāgamiṃ.</gatha>
    <hangnum nr="77"/>
    <gatha type="1"> ‘‘Tatthaddasāsiṃ samaṇe, nikkuhe dhotapāpake;</gatha>
    <gatha type="last">Bhāgīrathiṃ tarantehaṃ <note>[tarantohaṃ (syā. pī.)]</note>, evaṃ cintesi tāvade.</gatha>
    <hangnum nr="78"/>
    <gatha type="1"> ‘‘Sāyaṃ pātaṃ <note>[sāyapātaṃ (pī.)]</note> tarantāme, buddhaputtā mahāyasā;</gatha>
    <gatha type="last">Vihesayanti attānaṃ, tesaṃ attā vihaññati.</gatha>
    <hangnum nr="79"/>
    <gatha type="1"> ‘‘Sadevakassa lokassa, buddho aggo pavuccati;</gatha>
    <gatha type="last">Natthi me dakkhiṇe kāraṃ, gatimaggavisodhanaṃ.</gatha>
    <hangnum nr="80"/>
    <gatha type="1"> ‘‘Yaṃnūna  buddhaseṭṭhassa, setuṃ gaṅgāya kāraye;</gatha>
    <gatha type="last">Kārāpetvā imaṃ kammaṃ <note>[setuṃ (syā.)]</note>, santarāmi imaṃ bhavaṃ.</gatha>
    <hangnum nr="81"/>
    <gatha type="1"> ‘‘Satasahassaṃ  datvāna, setuṃ kārāpayiṃ ahaṃ;</gatha>
    <gatha type="last">Saddahanto kataṃ kāraṃ, vipulaṃ me bhavissati.</gatha>
    <hangnum nr="82"/>
    <gatha type="1"> ‘‘Kārāpetvāna taṃ setuṃ, upesiṃ lokanāyakaṃ;</gatha>
    <gatha type="last">Sirasi añjaliṃ katvā, imaṃ vacanamabraviṃ.</gatha>
    <hangnum nr="83"/>
    <gatha type="1"> ‘‘‘Satasahassassa vayaṃ <note>[vayaṃ satasahassaṃva (ka.)]</note>, datvā <note>[katvā (sī. pī.)]</note> kārāpito mayā;</gatha>
    <gatha type="last">Tavatthāya mahāsetu, paṭiggaṇha mahāmune.</gatha>
    <hangnum nr="84"/>
    <gatha type="1"> ‘‘‘Padumuttaro  lokavidū, āhutīnaṃ paṭiggaho;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="85"/>
    <gatha type="1"> ‘‘‘Yo me setuṃ akāresi, pasanno sehi pāṇibhi;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <centered>(Setudānaānisaṃso)</centered>
    <hangnum nr="86"/>
    <gatha type="1"> ‘‘‘Darito pabbatato vā, rukkhato patitopiyaṃ;</gatha>
    <gatha type="last">Cutopi lacchatī ṭhānaṃ, setudānassidaṃ phalaṃ.</gatha>
    <hangnum nr="87"/>
    <gatha type="1"> ‘‘‘Virūḷhamūlasantānaṃ, nigrodhamiva māluto;</gatha>
    <gatha type="last">Amittā nappasahanti, setudānassidaṃ phalaṃ.</gatha>
    <hangnum nr="88"/>
    <gatha type="1"> ‘‘‘Nāssa corā pasahanti, nātimaññanti khattiyā;</gatha>
    <gatha type="last">Sabbe tarissatāmitte, setudānassidaṃ phalaṃ.</gatha>
    <hangnum nr="89"/>
    <gatha type="1"> ‘‘‘Abbhokāsagataṃ  santaṃ, kaṭhinātapatāpitaṃ;</gatha>
    <gatha type="last">Puññakammena saṃyuttaṃ, na bhavissati vedanā <note>[tāvade (ka.)]</note>.</gatha>
    <hangnum nr="90"/>
    <gatha type="1"> ‘‘‘Devaloke manusse vā, hatthiyānaṃ sunimmitaṃ;</gatha>
    <gatha type="last">Tassa saṅkappamaññāya, nibbattissati tāvade.</gatha>
    <hangnum nr="91"/>
    <gatha type="1"> ‘‘‘Sahassassā  vātajavā, sindhavā sīghavāhanā;</gatha>
    <gatha type="last">Sāyaṃ pātaṃ upessanti, setudānassidaṃ phalaṃ.</gatha>
    <hangnum nr="92"/>
    <gatha type="1"> ‘‘‘Āgantvāna manussattaṃ, sukhitoyaṃ bhavissati;</gatha>
    <gatha type="last">Vehāsaṃ <note>[ihāpi (sī. syā. pī.)]</note> manujasseva, hatthiyānaṃ bhavissati.</gatha>
    <hangnum nr="93"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="94"/>
    <gatha type="1"> ‘‘‘Tassa  dhammesu dāyādo, oraso dhammanimmito;</gatha>
    <gatha type="last">Sabbāsave pariññāya, nibbāyissatināsavo’.</gatha>
    <hangnum nr="95"/>
    <gatha type="1"> ‘‘Aho me sukataṃ kammaṃ, jalajuttamanāmake;</gatha>
    <gatha type="last">Tattha kāraṃ karitvāna, pattohaṃ āsavakkhayaṃ.</gatha>
    <hangnum nr="96"/>
    <gatha type="1"> ‘‘Padhānaṃ pahitattomhi, upasanto nirūpadhi;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="97"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="98"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="99"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā dhotako thero imā gāthāyo abhāsitthāti.</paragraph>
    <centered>Dhotakattherassāpadānaṃ catutthaṃ.</centered>
    <subhead>5. Upasīvattheraapadānaṃ</subhead>
    <hangnum nr="100"/>
    <gatha type="1"> ‘‘Himavantassāvidūre , anomo nāma pabbato;</gatha>
    <gatha type="last">Assamo sukato mayhaṃ, paṇṇasālā sumāpitā.</gatha>
    <hangnum nr="101"/>
    <gatha type="1"> ‘‘Nadī ca sandatī tattha, supatitthā manoramā;</gatha>
    <gatha type="last">Anūpatitthe jāyanti, padumuppalakā bahū.</gatha>
    <hangnum nr="102"/>
    <gatha type="1"> ‘‘Pāṭhīnā pāvusā macchā, balajā muñjarohitā;</gatha>
    <gatha type="last">Macchakacchapasañchannā <note>[macchakacchapasampannā (?)]</note>, nadikā sandate tadā.</gatha>
    <hangnum nr="103"/>
    <gatha type="1"> ‘‘Timirā pupphitā tattha, asokā khuddamālakā;</gatha>
    <gatha type="last">Punnāgā giripunnāgā, sampavanti mamassamaṃ.</gatha>
    <hangnum nr="104"/>
    <gatha type="1"> ‘‘Kuṭajā  pupphitā tattha, tiṇasūlavanāni ca;</gatha>
    <gatha type="last">Sālā ca saḷalā tattha, campakā pupphitā bahū.</gatha>
    <hangnum nr="105"/>
    <gatha type="1"> ‘‘Ajjunā atimuttā ca, mahānāmā ca pupphitā;</gatha>
    <gatha type="last">Asanā madhugandhī ca, pupphitā te mamassame.</gatha>
    <hangnum nr="106"/>
    <gatha type="1"> ‘‘Uddālakā pāṭalikā, yūthikā ca piyaṅgukā;</gatha>
    <gatha type="last">Bimbijālakasañchannā, samantā aḍḍhayojanaṃ.</gatha>
    <hangnum nr="107"/>
    <gatha type="1"> ‘‘Mātaggārā <note>[mātaṅgavā (sī.), mātakarā (syā.), mātaṅgā vā (pī.)]</note> sattaliyo, pāṭalī sinduvārakā;</gatha>
    <gatha type="2">Aṅkolakā bahū tattha, tālakuṭṭhi <note>[tālakūṭā (sī. syā.), tālakuṭṭhā (pī.)]</note> ca pupphitā;</gatha>
    <gatha type="last">Seleyyakā bahū tattha, pupphitā mama assame.</gatha>
    <hangnum nr="108"/>
    <gatha type="1"> ‘‘Etesu  pupphajātesu <note>[pupphamānesu (sī. pī.)]</note>, sobhanti pādapā bahū;</gatha>
    <gatha type="last">Samantā  tena gandhena, vāyate mama assamo.</gatha>
    <hangnum nr="109"/>
    <gatha type="1"> ‘‘Harītakā āmalakā, ambajambuvibhītakā <note>[vibhiṭakā (sī.)]</note>;</gatha>
    <gatha type="last">Kolā bhallātakā billā, phārusakaphalāni ca.</gatha>
    <hangnum nr="110"/>
    <gatha type="1"> ‘‘Tindukā ca piyālā ca, madhukā kāsumārayo;</gatha>
    <gatha type="last">Labujā panasā tattha, kadalī badarīphalā <note>[mandariphalā (ka.), candarīphalā (syā. pī.)]</note>.</gatha>
    <hangnum nr="111"/>
    <gatha type="1"> ‘‘Ambāṭakā bahū tattha, vallikāraphalāni ca;</gatha>
    <gatha type="last">Bījapūrasapāriyo <note>[cirasaṃrasapākā ca (syā.), viṭapā ca sapākā ca (pī), vidaparapadādayo (ka.)]</note>, phalitā mama assame.</gatha>
    <hangnum nr="112"/>
    <gatha type="1"> ‘‘Āḷakā isimuggā ca, tato modaphalā bahū;</gatha>
    <gatha type="last">Avaṭā pakkabharitā <note>[sakkarāritā (ka.)]</note>, pilakkhudumbarāni ca.</gatha>
    <hangnum nr="113"/>
    <gatha type="1"> ‘‘Pipphilī marīcā tattha, nigrodhā ca kapitthanā;</gatha>
    <gatha type="last">Udumbarakā bahavo, kaṇḍupaṇṇā ca hariyo <note>[kaṇḍapakkā ca pāriyo (sī. syā. pī.)]</note>.</gatha>
    <hangnum nr="114"/>
    <gatha type="1"> ‘‘Ete caññe ca bahavo, phalitā assame mama;</gatha>
    <gatha type="last">Puppharukkhāpi bahavo, pupphitā mama assame.</gatha>
    <hangnum nr="115"/>
    <gatha type="1"> ‘‘Āluvā ca kaḷambā ca, biḷālī takkalāni ca;</gatha>
    <gatha type="last">Ālakā tālakā ceva, vijjanti assame mama.</gatha>
    <hangnum nr="116"/>
    <gatha type="1"> ‘‘Assamassāvidūre me, mahājātassaro ahu;</gatha>
    <gatha type="last">Acchodako sītajalo, supatittho manoramo.</gatha>
    <hangnum nr="117"/>
    <gatha type="1"> ‘‘Padumuppalā bahū tattha, puṇḍarīkasamāyutā;</gatha>
    <gatha type="last">Mandālakehi  sañchannā, nānāgandhasameritā.</gatha>
    <hangnum nr="118"/>
    <gatha type="1"> ‘‘Gabbhaṃ gaṇhanti padumā, aññe pupphanti kesarī;</gatha>
    <gatha type="last">Opupphapattā  tiṭṭhanti, padumākaṇṇikā bahū.</gatha>
    <hangnum nr="119"/>
    <gatha type="1"> ‘‘Madhu bhisamhā savati, khīraṃ sappi mulāḷibhi;</gatha>
    <gatha type="last">Samantā tena gandhena, nānāgandhasameritā.</gatha>
    <hangnum nr="120"/>
    <gatha type="1"> ‘‘Kumudā  ambagandhi ca, nayitā dissare bahū;</gatha>
    <gatha type="last">Jātassarassānukūlaṃ, ketakā pupphitā bahū.</gatha>
    <hangnum nr="121"/>
    <gatha type="1"> ‘‘Suphullā  bandhujīvā ca, setavārī sugandhikā;</gatha>
    <gatha type="last">Kumbhilā susumārā ca, gahakā tattha jāyare.</gatha>
    <hangnum nr="122"/>
    <gatha type="1"> ‘‘Uggāhakā ajagarā, tattha jātassare bahū;</gatha>
    <gatha type="last">Pāṭhīnā pāvusā macchā, balajā muñjarohitā.</gatha>
    <hangnum nr="123"/>
    <gatha type="1"> ‘‘Macchakacchapasañchannā, atho papaṭakāhi <note>[pampaṭakehi (sī.), sapaṭakehi (syā.), pappaṭakehi (pī)]</note> ca;</gatha>
    <gatha type="last">Pārevatā ravihaṃsā, kukutthā <note>[kukkutthā (syā. ka.), kutthakā (pī.)]</note> ca nadīcarā.</gatha>
    <hangnum nr="124"/>
    <gatha type="1"> ‘‘Dindibhā <note>[ṭiṭṭibhā (pī.)]</note> cakkavākā ca, pampakā jīvajīvakā;</gatha>
    <gatha type="last">Kalandakā ukkusā ca, senakā uddharā bahū.</gatha>
    <hangnum nr="125"/>
    <gatha type="1"> ‘‘Koṭṭhakā sukapotā ca, tuliyā camarā bahū;</gatha>
    <gatha type="last">Kāreniyo <note>[kāseniyā (syā.)]</note> ca tilakā <note>[kilakā (ka.)]</note>, upajīvanti taṃ saraṃ.</gatha>
    <hangnum nr="126"/>
    <gatha type="1"> ‘‘Sīhā byagghā ca dīpī ca, acchakokataracchakā;</gatha>
    <gatha type="last">Vānarā kinnarā ceva, dissanti mama assame.</gatha>
    <hangnum nr="127"/>
    <gatha type="1"> ‘‘Tāni gandhāni ghāyanto, bhakkhayanto phalānahaṃ;</gatha>
    <gatha type="last">Gandhodakaṃ pivanto ca, vasāmi mama assame.</gatha>
    <hangnum nr="128"/>
    <gatha type="1"> ‘‘Eṇīmigā varāhā ca, pasadā khuddarūpakā;</gatha>
    <gatha type="last">Aggikā  jotikā ceva, vasanti mama assame.</gatha>
    <hangnum nr="129"/>
    <gatha type="1"> ‘‘Haṃsā koñcā mayūrā ca, sālikāpi ca kokilā;</gatha>
    <gatha type="last">Majjārikā <note>[mañjarikā (sī. syā. pī.)]</note> bahū tattha, kosikā poṭṭhasīsakā.</gatha>
    <hangnum nr="130"/>
    <gatha type="1"> ‘‘Pisācā dānavā ceva, kumbhaṇḍā rakkhasā bahū;</gatha>
    <gatha type="last">Garuḷā pannagā ceva, vasanti mama assame.</gatha>
    <hangnum nr="131"/>
    <gatha type="1"> ‘‘Mahānubhāvā isayo, santacittā samāhitā;</gatha>
    <gatha type="2">Kamaṇḍaludharā  sabbe, ajinuttaravāsanā;</gatha>
    <gatha type="last">Jaṭābhārabharitāva <note>[te jaṭābhārabharitā (sī. pī.), jaṭābhārabharitā ca (syā.)]</note>, vasanti mama assame.</gatha>
    <hangnum nr="132"/>
    <gatha type="1"> ‘‘Yugamattañca  pekkhantā, nipakā santavuttino;</gatha>
    <gatha type="last">Lābhālābhena santuṭṭhā, vasanti mama assame.</gatha>
    <hangnum nr="133"/>
    <gatha type="1"> ‘‘Vākacīraṃ dhunantā te, phoṭentājinacammakaṃ;</gatha>
    <gatha type="last">Sabalehi upatthaddhā, gacchanti ambare tadā.</gatha>
    <hangnum nr="134"/>
    <gatha type="1"> ‘‘Na te dakaṃ āharanti, kaṭṭhaṃ vā aggidārukaṃ;</gatha>
    <gatha type="last">Sayañca upasampannā, pāṭihīrassidaṃ phalaṃ.</gatha>
    <hangnum nr="135"/>
    <gatha type="1"> ‘‘Lohadoṇiṃ  gahetvāna, vanamajjhe vasanti te;</gatha>
    <gatha type="last">Kuñjarāva mahānāgā, asambhītāva kesarī.</gatha>
    <hangnum nr="136"/>
    <gatha type="1"> ‘‘Aññe gacchanti goyānaṃ, aññe pubbavidehakaṃ <note>[pubbavidehanaṃ (syā. pī. ka.)]</note>;</gatha>
    <gatha type="last">Aññe ca uttarakuruṃ, sakaṃ balamavassitā <note>[balamapassitā (syā. pī. ka.)]</note>.</gatha>
    <hangnum nr="137"/>
    <gatha type="1"> ‘‘Tato piṇḍaṃ āharitvā, paribhuñjanti ekato;</gatha>
    <gatha type="last">Sabbesaṃ pakkamantānaṃ, uggatejāna tādinaṃ.</gatha>
    <hangnum nr="138"/>
    <gatha type="1"> ‘‘Ajinacammasaddena , vanaṃ saddāyate tadā;</gatha>
    <gatha type="last">Edisā te mahāvīra, sissā uggatapā mama.</gatha>
    <hangnum nr="139"/>
    <gatha type="1"> ‘‘Parivuto ahaṃ tehi, vasāmi mama assame;</gatha>
    <gatha type="last">Tositā sakakammena, vinītāpi samāgatā.</gatha>
    <hangnum nr="140"/>
    <gatha type="1"> ‘‘Ārādhayiṃsu maṃ ete, sakakammābhilāsino;</gatha>
    <gatha type="last">Sīlavanto ca nipakā, appamaññāsu kovidā.</gatha>
    <hangnum nr="141"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Samayaṃ saṃviditvāna, upagacchi vināyako.</gatha>
    <hangnum nr="142"/>
    <gatha type="1"> ‘‘Upagantvāna sambuddho, ātāpī nipako muni;</gatha>
    <gatha type="last">Pattaṃ paggayha sambuddho, bhikkhāya mamupāgami.</gatha>
    <hangnum nr="143"/>
    <gatha type="1"> ‘‘Upāgataṃ mahāvīraṃ, jalajuttamanāyakaṃ;</gatha>
    <gatha type="last">Tiṇasantharaṃ <note>[tiṇattharaṃ (syā.), tiṇatthataṃ (ka.)]</note> paññāpetvā, sālapupphehi okiriṃ.</gatha>
    <hangnum nr="144"/>
    <gatha type="1"> ‘‘Nisādetvāna <note>[nisīdetvāna (sī.), nisīditvāna (syā. pī.)]</note> sambuddhaṃ, haṭṭho saṃviggamānaso;</gatha>
    <gatha type="last">Khippaṃ pabbatamāruyha, agaḷuṃ <note>[agaruṃ (sī.)]</note> aggahiṃ ahaṃ.</gatha>
    <hangnum nr="145"/>
    <gatha type="1"> ‘‘Kumbhamattaṃ gahetvāna, panasaṃ devagandhikaṃ;</gatha>
    <gatha type="last">Khandhe āropayitvāna, upagacchiṃ vināyakaṃ.</gatha>
    <hangnum nr="146"/>
    <gatha type="1"> ‘‘Phalaṃ  buddhassa datvāna, agaḷuṃ anulimpahaṃ;</gatha>
    <gatha type="last">Pasannacitto sumano, buddhaseṭṭhaṃ avandihaṃ.</gatha>
    <hangnum nr="147"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Isimajjhe  nisīditvā, imā gāthā abhāsatha.</gatha>
    <hangnum nr="148"/>
    <gatha type="1"> ‘‘‘Yo me phalañca agaḷuṃ, āsanañca adāsi me;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="149"/>
    <gatha type="1"> ‘‘‘Gāme  vā yadi vāraññe, pabbhāresu guhāsu vā;</gatha>
    <gatha type="last">Imassa cittamaññāya, nibbattissati bhojanaṃ.</gatha>
    <hangnum nr="150"/>
    <gatha type="1"> ‘‘‘Devaloke manusse vā, upapanno ayaṃ naro;</gatha>
    <gatha type="last">Bhojanehi ca vatthehi, parisaṃ tappayissati.</gatha>
    <hangnum nr="151"/>
    <gatha type="1"> ‘‘‘Upapajjati yaṃ yoniṃ, devattaṃ atha mānusaṃ;</gatha>
    <gatha type="last">Akkhobhabhogo hutvāna, saṃsarissatiyaṃ naro.</gatha>
    <hangnum nr="152"/>
    <gatha type="1"> ‘‘‘Tiṃsakappasahassāni, devaloke ramissati;</gatha>
    <gatha type="last">Sahassakkhattuṃ rājā ca, cakkavattī bhavissati.</gatha>
    <hangnum nr="153"/>
    <gatha type="1"> ‘‘‘Ekasattatikkhattuñca, devarajjaṃ karissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="154"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="155"/>
    <gatha type="1"> ‘‘‘Tassa dhammesu dāyādo, oraso dhammanimmito <note>[(upasīvo nāma nāmena, hessati satthu sāvako) (syā.)]</note>;</gatha>
    <gatha type="last">Sabbāsave pariññāya, viharissatināsavo’.</gatha>
    <hangnum nr="156"/>
    <gatha type="1"> ‘‘Suladdhalābho laddho me, yohaṃ addakkhiṃ nāyakaṃ;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="157"/>
    <gatha type="1"> ‘‘Gāme  vā yadi vāraññe, pabbhāresu guhāsu vā;</gatha>
    <gatha type="last">Mama saṅkappamaññāya, bhojanaṃ hoti me sadā.</gatha>
    <hangnum nr="158"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="159"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="160"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā upasīvo <note>[upasivo (ka.)]</note> thero imā gāthāyo abhāsitthāti.</paragraph>
    <centered>Upasīvattherassāpadānaṃ pañcamaṃ.</centered>
    <subhead>6. Nandakattheraapadānaṃ</subhead>
    <hangnum nr="161"/>
    <gatha type="1"> ‘‘Migaluddo  pure āsiṃ, araññe kānane ahaṃ;</gatha>
    <gatha type="last">Pasadaṃ migamesanto, sayambhuṃ addasaṃ ahaṃ <note>[jinaṃ (sī.)]</note>.</gatha>
    <hangnum nr="162"/>
    <gatha type="1"> ‘‘Anuruddho  nāma sambuddho, sayambhū aparājito;</gatha>
    <gatha type="last">Vivekakāmo so dhīro, vanamajjhogahī tadā.</gatha>
    <hangnum nr="163"/>
    <gatha type="1"> ‘‘Catudaṇḍe gahetvāna, catuṭṭhāne ṭhapesahaṃ;</gatha>
    <gatha type="last">Maṇḍapaṃ sukataṃ katvā, padmapupphehi chādayiṃ.</gatha>
    <hangnum nr="164"/>
    <gatha type="1"> ‘‘Maṇḍapaṃ  chādayitvāna, sayambhuṃ abhivādayiṃ;</gatha>
    <gatha type="last">Dhanuṃ tattheva nikkhippa, pabbajiṃ anagāriyaṃ.</gatha>
    <hangnum nr="165"/>
    <gatha type="1"> ‘‘Naciraṃ pabbajitassa <note>[pabbajitassa aciraṃ (sī.)]</note>, byādhi me udapajjatha;</gatha>
    <gatha type="last">Pubbakammaṃ saritvāna, tattha kālaṅkato ahaṃ.</gatha>
    <hangnum nr="166"/>
    <gatha type="1"> ‘‘Pubbakammena saṃyutto, tusitaṃ agamāsahaṃ;</gatha>
    <gatha type="last">Tattha soṇṇamayaṃ byamhaṃ, nibbattati yadicchakaṃ.</gatha>
    <hangnum nr="167"/>
    <gatha type="1"> ‘‘Sahassayuttaṃ hayavāhiṃ, dibbayānamadhiṭṭhito;</gatha>
    <gatha type="last">Āruhitvāna taṃ yānaṃ, gacchāmahaṃ yadicchakaṃ.</gatha>
    <hangnum nr="168"/>
    <gatha type="1"> ‘‘Tato  me niyyamānassa, devabhūtassa me sato;</gatha>
    <gatha type="last">Samantā yojanasataṃ, maṇḍapo me dharīyati.</gatha>
    <hangnum nr="169"/>
    <gatha type="1"> ‘‘Sayanehaṃ tuvaṭṭāmi, acchanne <note>[accantaṃ (sī.), accanta (pī.)]</note> pupphasanthate;</gatha>
    <gatha type="last">Antalikkhā ca padumā, vassante niccakālikaṃ.</gatha>
    <hangnum nr="170"/>
    <gatha type="1"> ‘‘Marīcike phandamāne, tappamāne ca ātape;</gatha>
    <gatha type="last">Na maṃ tāpeti ātāpo, maṇḍapassa idaṃ phalaṃ.</gatha>
    <hangnum nr="171"/>
    <gatha type="1"> ‘‘Duggatiṃ samatikkanto, apāyā pihitā mama;</gatha>
    <gatha type="last">Maṇḍape rukkhamūle vā, santāpo me na vijjati.</gatha>
    <hangnum nr="172"/>
    <gatha type="1"> ‘‘Mahīsaññaṃ adhiṭṭhāya, loṇatoyaṃ tarāmahaṃ;</gatha>
    <gatha type="last">Tassa me sukataṃ kammaṃ, buddhapūjāyidaṃ phalaṃ.</gatha>
    <hangnum nr="173"/>
    <gatha type="1"> ‘‘Apathampi <note>[abbhamhi (syā. ka.)]</note> pathaṃ katvā, gacchāmi anilañjase;</gatha>
    <gatha type="last">Aho me sukataṃ kammaṃ, buddhapūjāyidaṃ phalaṃ.</gatha>
    <hangnum nr="174"/>
    <gatha type="1"> ‘‘Pubbenivāsaṃ  jānāmi, dibbacakkhu visodhitaṃ;</gatha>
    <gatha type="last">Āsavā me parikkhīṇā, buddhapūjāyidaṃ phalaṃ.</gatha>
    <hangnum nr="175"/>
    <gatha type="1"> ‘‘Jahitā purimā jāti, buddhassa oraso ahaṃ;</gatha>
    <gatha type="last">Dāyādomhi ca saddhamme, buddhapūjāyidaṃ phalaṃ.</gatha>
    <hangnum nr="176"/>
    <gatha type="1"> ‘‘Ārādhitomhi  sugataṃ, gotamaṃ sakyapuṅgavaṃ;</gatha>
    <gatha type="last">Dhammadhajo dhammadāyādo <note>[dhammādāso (ka.)]</note>, buddhapūjāyidaṃ phalaṃ.</gatha>
    <hangnum nr="177"/>
    <gatha type="1"> ‘‘Upaṭṭhitvāna sambuddhaṃ, gotamaṃ sakyapuṅgavaṃ;</gatha>
    <gatha type="last">Pāraṅgamaniyaṃ maggaṃ, apucchiṃ lokanāyakaṃ.</gatha>
    <hangnum nr="178"/>
    <gatha type="1"> ‘‘Ajjhiṭṭho kathayī buddho, gambhīraṃ nipuṇaṃ padaṃ;</gatha>
    <gatha type="last">Tassāhaṃ dhammaṃ sutvāna, pattomhi āsavakkhayaṃ.</gatha>
    <hangnum nr="179"/>
    <gatha type="1"> ‘‘Aho me sukataṃ kammaṃ, parimuttomhi jātiyā;</gatha>
    <gatha type="last">Sabbāsavaparikkhīṇo, natthi dāni punabbhavo.</gatha>
    <hangnum nr="180"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="181"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="182"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā nandako thero imā gāthāyo abhāsitthāti.</paragraph>
    <centered>Nandakattherassāpadānaṃ chaṭṭhaṃ.</centered>
    <subhead>7. Hemakattheraapadānaṃ</subhead>
    <hangnum nr="183"/>
    <gatha type="1"> ‘‘Pabbhārakūṭaṃ  nissāya, anomo nāma tāpaso;</gatha>
    <gatha type="last">Assamaṃ sukataṃ katvā, paṇṇasāle vasī tadā.</gatha>
    <hangnum nr="184"/>
    <gatha type="1"> ‘‘Siddhaṃ tassa tapo kammaṃ, siddhipatto sake bale;</gatha>
    <gatha type="last">Sakasāmaññavikkanto, ātāpī nipako muni.</gatha>
    <hangnum nr="185"/>
    <gatha type="1"> ‘‘Visārado sasamaye, paravāde ca kovido;</gatha>
    <gatha type="last">Paṭṭho bhūmantalikkhamhi, uppātamhi ca kovido.</gatha>
    <hangnum nr="186"/>
    <gatha type="1"> ‘‘Vītasoko nirārambho, appāhāro alolupo;</gatha>
    <gatha type="last">Lābhālābhena santuṭṭho, jhāyī jhānarato muni.</gatha>
    <hangnum nr="187"/>
    <gatha type="1"> ‘‘Piyadassī nāma sambuddho, aggo kāruṇiko muni;</gatha>
    <gatha type="last">Satte tāretukāmo so, karuṇāya pharī tadā.</gatha>
    <hangnum nr="188"/>
    <gatha type="1"> ‘‘Bodhaneyyaṃ  janaṃ disvā, piyadassī mahāmuni;</gatha>
    <gatha type="last">Cakkavāḷasahassampi, gantvā ovadate muni.</gatha>
    <hangnum nr="189"/>
    <gatha type="1"> ‘‘Mamuddharitukāmo  so, mamassamamupāgami;</gatha>
    <gatha type="last">Na diṭṭho me jino pubbe, na sutopi ca kassaci.</gatha>
    <hangnum nr="190"/>
    <gatha type="1"> ‘‘Uppātā supinā mayhaṃ, lakkhaṇā suppakāsitā;</gatha>
    <gatha type="last">Paṭṭho bhūmantalikkhamhi, nakkhattapadakovido.</gatha>
    <hangnum nr="191"/>
    <gatha type="1"> ‘‘Sohaṃ buddhassa sutvāna, tattha cittaṃ pasādayiṃ;</gatha>
    <gatha type="last">Tiṭṭhanto <note>[bhuñjanto (sī. pī. ka.)]</note> vā nisinno vā, sarāmi niccakālikaṃ.</gatha>
    <hangnum nr="192"/>
    <gatha type="1"> ‘‘Mayi  evaṃ sarantamhi, bhagavāpi anussari;</gatha>
    <gatha type="last">Buddhaṃ anussarantassa, pīti me hoti tāvade.</gatha>
    <hangnum nr="193"/>
    <gatha type="1"> ‘‘Kālañca  punarāgamma, upesi maṃ mahāmuni;</gatha>
    <gatha type="last">Sampattepi na jānāmi, ayaṃ buddho mahāmuni.</gatha>
    <hangnum nr="194"/>
    <gatha type="1"> ‘‘Anukampako kāruṇiko, piyadassī mahāmuni;</gatha>
    <gatha type="last">Sañjānāpesi attānaṃ, ‘ahaṃ buddho sadevake’.</gatha>
    <hangnum nr="195"/>
    <gatha type="1"> ‘‘Sañjānitvāna sambuddhaṃ, piyadassiṃ mahāmuniṃ;</gatha>
    <gatha type="last">Sakaṃ cittaṃ pasādetvā, idaṃ vacanamabraviṃ.</gatha>
    <hangnum nr="196"/>
    <gatha type="1"> ‘‘‘Aññe <note>[sabbe (syā.)]</note> pīṭhe ca pallaṅke, āsandīsu nisīdare;</gatha>
    <gatha type="last">Tuvampi sabbadassāvī, nisīda ratanāsane’.</gatha>
    <hangnum nr="197"/>
    <gatha type="1"> ‘‘Sabbaratanamayaṃ pīṭhaṃ, nimminitvāna tāvade;</gatha>
    <gatha type="last">Piyadassissa munino, adāsiṃ iddhinimmitaṃ.</gatha>
    <hangnum nr="198"/>
    <gatha type="1"> ‘‘Ratane ca nisinnassa, pīṭhake iddhinimmite;</gatha>
    <gatha type="last">Kumbhamattaṃ jambuphalaṃ, adāsiṃ tāvade ahaṃ.</gatha>
    <hangnum nr="199"/>
    <gatha type="1"> ‘‘Mama hāsaṃ janetvāna, paribhuñji mahāmuni;</gatha>
    <gatha type="last">Tadā cittaṃ pasādetvā, satthāraṃ abhivādayiṃ.</gatha>
    <hangnum nr="200"/>
    <gatha type="1"> ‘‘Piyadassī tu bhagavā, lokajeṭṭho narāsabho;</gatha>
    <gatha type="last">Ratanāsanamāsīno, imā gāthā abhāsatha.</gatha>
    <hangnum nr="201"/>
    <gatha type="1"> ‘‘‘Yo me ratanamayaṃ pīṭhaṃ, amatañca phalaṃ adā;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="202"/>
    <gatha type="1"> ‘‘‘Sattasattati  kappāni, devaloke ramissati;</gatha>
    <gatha type="last">Pañcasattatikkhattuñca, cakkavattī bhavissati.</gatha>
    <hangnum nr="203"/>
    <gatha type="1"> ‘‘‘Dvattiṃsakkhattuṃ  devindo, devarajjaṃ karissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="204"/>
    <gatha type="1"> ‘‘‘Soṇṇamayaṃ  rūpimayaṃ, pallaṅkaṃ sukataṃ bahuṃ;</gatha>
    <gatha type="last">Lohitaṅgamayañceva, lacchati ratanāmayaṃ.</gatha>
    <hangnum nr="205"/>
    <gatha type="1"> ‘‘‘Caṅkamantampi manujaṃ, puññakammasamaṅginaṃ;</gatha>
    <gatha type="last">Pallaṅkāni anekāni, parivāressare tadā.</gatha>
    <hangnum nr="206"/>
    <gatha type="1"> ‘‘‘Kūṭāgārā  ca pāsādā, sayanañca mahārahaṃ;</gatha>
    <gatha type="last">Imassa cittamaññāya, nibbattissanti tāvade.</gatha>
    <hangnum nr="207"/>
    <gatha type="1"> ‘‘‘Saṭṭhi nāgasahassāni, sabbālaṅkārabhūsitā;</gatha>
    <gatha type="last">Suvaṇṇakacchā mātaṅgā, hemakappanavāsasā <note>[hemakappanivāsanā (sī. syā.), hemakappanivāsasā (ka.)]</note>.</gatha>
    <hangnum nr="208"/>
    <gatha type="1"> ‘‘‘Ārūḷhā gāmaṇīyehi, tomaraṅkusapāṇibhi;</gatha>
    <gatha type="last">Imaṃ paricarissanti, ratnapīṭhassidaṃ phalaṃ.</gatha>
    <hangnum nr="209"/>
    <gatha type="1"> ‘‘‘Saṭṭhi assasahassāni, sabbālaṅkārabhūsitā;</gatha>
    <gatha type="last">Ājānīyāva jātiyā, sindhavā sīghavāhino.</gatha>
    <hangnum nr="210"/>
    <gatha type="1"> ‘‘‘Ārūḷhā gāmaṇīyehi, illiyācāpadhāribhi;</gatha>
    <gatha type="last">Tepimaṃ paricarissanti, ratnapīṭhassidaṃ phalaṃ.</gatha>
    <hangnum nr="211"/>
    <gatha type="1"> ‘‘‘Saṭṭhi rathasahassāni, sabbālaṅkārabhūsitā;</gatha>
    <gatha type="last">Dīpā athopi veyagghā, sannaddhā ussitaddhajā.</gatha>
    <hangnum nr="212"/>
    <gatha type="1"> ‘‘‘Ārūḷhā  gāmaṇīyehi, cāpahatthehi vammibhi;</gatha>
    <gatha type="last">Parivāressantimaṃ niccaṃ, ratnapīṭhassidaṃ phalaṃ.</gatha>
    <hangnum nr="213"/>
    <gatha type="1"> ‘‘‘Saṭṭhi dhenusahassāni, dohaññā puṅgavūsabhe;</gatha>
    <gatha type="last">Vacchake janayissanti, ratnapīṭhassidaṃ phalaṃ.</gatha>
    <hangnum nr="214"/>
    <gatha type="1"> ‘‘‘Soḷasitthisahassāni, sabbālaṅkārabhūsitā;</gatha>
    <gatha type="last">Vicittavatthābharaṇā, āmukkamaṇikuṇḍalā.</gatha>
    <hangnum nr="215"/>
    <gatha type="1"> ‘‘‘Aḷārapamhā hasulā, susaññā tanumajjhimā;</gatha>
    <gatha type="last">Parivāressantimaṃ niccaṃ, ratnapīṭhassidaṃ phalaṃ.</gatha>
    <hangnum nr="216"/>
    <gatha type="1"> ‘‘‘Aṭṭhārase kappasate, gotamo nāma cakkhumā;</gatha>
    <gatha type="last">Tamandhakāraṃ vidhamitvā, buddho loke bhavissati.</gatha>
    <hangnum nr="217"/>
    <gatha type="1"> ‘‘‘Tassa  dassanamāgamma, pabbajissatikiñcano;</gatha>
    <gatha type="last">Tosayitvāna satthāraṃ, sāsanebhiramissati.</gatha>
    <hangnum nr="218"/>
    <gatha type="1"> ‘‘‘Tassa  dhammaṃ suṇitvāna, kilese ghātayissati;</gatha>
    <gatha type="last">Sabbāsave pariññāya, nibbāyissatināsavo’.</gatha>
    <hangnum nr="219"/>
    <gatha type="1"> ‘‘Vīriyaṃ  me dhuradhorayhaṃ, yogakkhemādhivāhanaṃ;</gatha>
    <gatha type="last">Uttamatthaṃ patthayanto, sāsane viharāmahaṃ.</gatha>
    <hangnum nr="220"/>
    <gatha type="1"> ‘‘Idaṃ pacchimakaṃ mayhaṃ, carimo vattate bhavo;</gatha>
    <gatha type="last">Sabbāsavā parikkhīṇā, natthi dāni punabbhavo.</gatha>
    <hangnum nr="221"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="222"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="223"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā hemako thero imā gāthāyo abhāsitthāti;</gatha>
    <centered>Hemakattherassāpadānaṃ sattamaṃ.</centered>
    <centered>Sattarasamaṃ bhāṇavāraṃ.</centered>
    <subhead>8. Todeyyattheraapadānaṃ</subhead>
    <hangnum nr="224"/>
    <gatha type="1"> ‘‘Rājā ajitañjayo <note>[rājāsi vijayo (sī. aṭṭha.), rājā vijitajayo (syā.)]</note> nāma, ketumatīpuruttame;</gatha>
    <gatha type="last">Sūro vikkamasampanno, puramajjhāvasī tadā.</gatha>
    <hangnum nr="225"/>
    <gatha type="1"> ‘‘Tassa rañño pamattassa, aṭaviyo samuṭṭhahuṃ;</gatha>
    <gatha type="last">Otārā <note>[uttarā (syā.), ocarā (pī.)]</note> tuṇḍikā ceva, raṭṭhaṃ viddhaṃsayuṃ tadā.</gatha>
    <hangnum nr="226"/>
    <gatha type="1"> ‘‘Paccante kupite khippaṃ, sannipātesirindamo;</gatha>
    <gatha type="last">Bhaṭe ceva balatthe ca, ariṃ niggāhayi tadā.</gatha>
    <hangnum nr="227"/>
    <gatha type="1"> ‘‘Hatthārohā anīkaṭṭhā, sūrā ca cammayodhino;</gatha>
    <gatha type="last">Dhanuggahā ca uggā ca, sabbe sannipatuṃ tadā.</gatha>
    <hangnum nr="228"/>
    <gatha type="1"> ‘‘Āḷārikā ca kappakā, nhāpakā mālakārakā;</gatha>
    <gatha type="last">Sūrā vijitasaṅgāmā, sabbe sannipatuṃ tadā.</gatha>
    <hangnum nr="229"/>
    <gatha type="1"> ‘‘Khaggahatthā  ca purisā, cāpahatthā ca vammino;</gatha>
    <gatha type="last">Luddā vijitasaṅgāmā, sabbe sannipatuṃ tadā.</gatha>
    <hangnum nr="230"/>
    <gatha type="1"> ‘‘Tidhāpabhinnā  mātaṅgā, kuñjarā saṭṭhihāyanā;</gatha>
    <gatha type="last">Suvaṇṇakacchālaṅkārā, sabbe sannipatuṃ tadā.</gatha>
    <hangnum nr="231"/>
    <gatha type="1"> ‘‘Khamā sītassa uṇhassa, ukkāruharaṇassa ca;</gatha>
    <gatha type="last">Yodhājīvā katakammā, sabbe sannipatuṃ tadā.</gatha>
    <hangnum nr="232"/>
    <gatha type="1"> ‘‘Saṅkhasaddaṃ  bherisaddaṃ, atho utuja <note>[uddhava (sī.), uddaṭa (syā.)]</note> saddakaṃ;</gatha>
    <gatha type="last">Etehi te hāsayantā, sabbe sannipatuṃ tadā.</gatha>
    <hangnum nr="233"/>
    <gatha type="1"> ‘‘Tisūlakontimantehi <note>[tisūlakontamantehi (sī.), kavacehi tomarehi (sī.), dhanūhi tomarehi (syā.)]</note> ca;</gatha>
    <gatha type="last">Koṭṭentānaṃ nipātentā <note>[koṭṭayantā nivattentā (syā.)]</note>, sabbe sannipatuṃ tadā.</gatha>
    <hangnum nr="234"/>
    <gatha type="1"> ‘‘Kimevātinisāmetvā <note>[kavacānivāsetvā (syā.)]</note>, sarājā ajitañjayo <note>[ajinaṃ jino (sī.), ajitañjino (syā.)]</note>;</gatha>
    <gatha type="last">Saṭṭhi pāṇasahassāni, sūle uttāsayiṃ tadā.</gatha>
    <hangnum nr="235"/>
    <gatha type="1"> ‘‘Saddaṃ mānusakākaṃsu, aho rājā adhammiko;</gatha>
    <gatha type="last">Niraye paccamānassa, kadā anto bhavissati.</gatha>
    <hangnum nr="236"/>
    <gatha type="1"> ‘‘Sayanehaṃ tuvaṭṭento, passāmi niraye tadā;</gatha>
    <gatha type="last">Na supāmi divārattiṃ, sūlena tajjayanti maṃ.</gatha>
    <hangnum nr="237"/>
    <gatha type="1"> ‘‘Kiṃ pamādena rajjena, vāhanena balena ca;</gatha>
    <gatha type="last">Na te pahonti dhāretuṃ, tāpayanti <note>[tāsayanti (sī. syā.)]</note> mamaṃ sadā.</gatha>
    <hangnum nr="238"/>
    <gatha type="1"> ‘‘Kiṃ me puttehi dārehi, rajjena sakalena ca;</gatha>
    <gatha type="last">Yaṃnūna pabbajeyyāhaṃ, gatimaggaṃ visodhaye.</gatha>
    <hangnum nr="239"/>
    <gatha type="1"> ‘‘Saṭṭhi  nāgasahassāni, sabbālaṅkārabhūsite;</gatha>
    <gatha type="last">Suvaṇṇakacche mātaṅge, hemakappanavāsase.</gatha>
    <hangnum nr="240"/>
    <gatha type="1"> ‘‘Ārūḷhe gāmaṇīyehi, tomaraṅkusapāṇibhi;</gatha>
    <gatha type="2">Saṅgāmāvacare ṭhāne, anapekkho vihāyahaṃ;</gatha>
    <gatha type="last">Sakakammena santatto, nikkhamiṃ anagāriyaṃ.</gatha>
    <hangnum nr="241"/>
    <gatha type="1"> ‘‘Saṭṭhi  assasahassāni, sabbālaṅkārabhūsite;</gatha>
    <gatha type="last">Ājānīyeva jātiyā, sindhave sīghavāhane.</gatha>
    <hangnum nr="242"/>
    <gatha type="1"> ‘‘Ārūḷhe gāmaṇīyehi, cāpahatthehi vammibhi;</gatha>
    <gatha type="last">Pahāretvāna <note>[pahāyitvāna (sī. pī.), chaḍḍayitvāna (syā.)]</note> te sabbe, nikkhamiṃ anagāriyaṃ.</gatha>
    <hangnum nr="243"/>
    <gatha type="1"> ‘‘Saṭṭhi  rathasahassāni, sabbālaṅkārabhūsite;</gatha>
    <gatha type="2">Dīpe athopi veyagghe, sannaddhe ussitaddhaje;</gatha>
    <gatha type="last">Te sabbe parihāretvā <note>[parivajjetvā (syā.), parihāyitvā (pī.)]</note>, pabbajiṃ anagāriyaṃ.</gatha>
    <hangnum nr="244"/>
    <gatha type="1"> ‘‘Saṭṭhi  dhenusahassāni, sabbā kaṃsūpadhāraṇā;</gatha>
    <gatha type="last">Tāyopi <note>[gāviyo (syā.), dhenuyo (ka.)]</note> chaḍḍayitvāna, pabbajiṃ anagāriyaṃ.</gatha>
    <hangnum nr="245"/>
    <gatha type="1"> ‘‘Saṭṭhi itthisahassāni, sabbālaṅkārabhūsitā;</gatha>
    <gatha type="last">Vicittavatthābharaṇā, āmukkamaṇikuṇḍalā.</gatha>
    <hangnum nr="246"/>
    <gatha type="1"> ‘‘Aḷārapamhā hasulā, susaññā tanumajjhimā;</gatha>
    <gatha type="last">Tā hitvā kandamānāyo, pabbajiṃ anagāriyaṃ.</gatha>
    <hangnum nr="247"/>
    <gatha type="1"> ‘‘Saṭṭhi gāmasahassāni, paripuṇṇāni sabbaso;</gatha>
    <gatha type="last">Chaḍḍayitvāna taṃ rajjaṃ, pabbajiṃ anagāriyaṃ.</gatha>
    <hangnum nr="248"/>
    <gatha type="1"> ‘‘Nagarā  nikkhamitvāna, himavantamupāgamiṃ;</gatha>
    <gatha type="last">Bhāgīrathīnadītīre, assamaṃ māpayiṃ ahaṃ.</gatha>
    <hangnum nr="249"/>
    <gatha type="1"> ‘‘Paṇṇasālaṃ karitvāna, agyāgāraṃ akāsahaṃ;</gatha>
    <gatha type="last">Āraddhavīriyo pahitatto, vasāmi assame ahaṃ.</gatha>
    <hangnum nr="250"/>
    <gatha type="1"> ‘‘Maṇḍape rukkhamūle vā, suññāgāre ca jhāyato;</gatha>
    <gatha type="last">Na tu vijjati tāso me, na passe bhayabheravaṃ.</gatha>
    <hangnum nr="251"/>
    <gatha type="1"> ‘‘Sumedho nāma sambuddho, aggo kāruṇiko muni;</gatha>
    <gatha type="last">Ñāṇālokena jotanto, loke uppajji tāvade.</gatha>
    <hangnum nr="252"/>
    <gatha type="1"> ‘‘Mama assamasāmantā, yakkho āsi mahiddhiko;</gatha>
    <gatha type="last">Buddhaseṭṭhamhi uppanne, ārocesi mamaṃ tadā.</gatha>
    <hangnum nr="253"/>
    <gatha type="1"> ‘‘Buddho  loke samuppanno, sumedho nāma cakkhumā;</gatha>
    <gatha type="last">Tāreti janataṃ sabbaṃ, tampi so tārayissati.</gatha>
    <hangnum nr="254"/>
    <gatha type="1"> ‘‘Yakkhassa vacanaṃ sutvā, saṃviggo āsi tāvade;</gatha>
    <gatha type="last">Buddho buddhoti cintento, assamaṃ paṭisāmayiṃ.</gatha>
    <hangnum nr="255"/>
    <gatha type="1"> ‘‘Aggidāruñca chaḍḍetvā, saṃsāmetvāna santhataṃ;</gatha>
    <gatha type="last">Assamaṃ abhivanditvā, nikkhamiṃ vipinā ahaṃ.</gatha>
    <hangnum nr="256"/>
    <gatha type="1"> ‘‘Tato candanamādāya, gāmā gāmaṃ purā puraṃ;</gatha>
    <gatha type="last">Devadevaṃ gavesanto, upagacchiṃ vināyakaṃ.</gatha>
    <hangnum nr="257"/>
    <gatha type="1"> ‘‘Bhagavā  tamhi samaye, sumedho lokanāyako;</gatha>
    <gatha type="last">Catusaccaṃ pakāsento, bodheti janataṃ bahuṃ.</gatha>
    <hangnum nr="258"/>
    <gatha type="1"> ‘‘Añjaliṃ  paggahetvāna, sīse katvāna candanaṃ;</gatha>
    <gatha type="last">Sambuddhaṃ abhivādetvā, imā gāthā abhāsahaṃ.</gatha>
    <hangnum nr="259"/>
    <gatha type="1"> ‘‘‘Vassike pupphamānamhi, santike upavāyati;</gatha>
    <gatha type="last">Tvaṃ vīra guṇagandhena, disā sabbā pavāyasi.</gatha>
    <hangnum nr="260"/>
    <gatha type="1"> ‘‘‘Campake nāgavanike, atimuttakaketake;</gatha>
    <gatha type="last">Sālesu pupphamānesu, anuvātaṃ pavāyati.</gatha>
    <hangnum nr="261"/>
    <gatha type="1"> ‘‘‘Tava  gandhaṃ suṇitvāna, himavantā idhāgamiṃ;</gatha>
    <gatha type="last">Pūjemi taṃ mahāvīra, lokajeṭṭha mahāyasa’.</gatha>
    <hangnum nr="262"/>
    <gatha type="1"> ‘‘Varacandanenānulimpiṃ, sumedhaṃ lokanāyakaṃ;</gatha>
    <gatha type="last">Sakaṃ cittaṃ pasādetvā, tuṇhī aṭṭhāsi tāvade.</gatha>
    <hangnum nr="263"/>
    <gatha type="1"> ‘‘Sumedho nāma bhagavā, lokajeṭṭho narāsabho;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="264"/>
    <gatha type="1"> ‘‘‘Yo me guṇe pakittesi, candanañca apūjayi;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="265"/>
    <gatha type="1"> ‘‘‘Ādeyyavākyavacano, brahmā uju patāpavā;</gatha>
    <gatha type="last">Pañcavīsatikappāni, sappabhāso bhavissati.</gatha>
    <hangnum nr="266"/>
    <gatha type="1"> ‘‘‘Chabbīsatikappasate, devaloke ramissati;</gatha>
    <gatha type="last">Sahassakkhattuṃ rājā ca, cakkavattī bhavissati.</gatha>
    <hangnum nr="267"/>
    <gatha type="1"> ‘‘‘Tettiṃsakkhattuṃ  devindo, devarajjaṃ karissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="268"/>
    <gatha type="1"> ‘‘‘Tato  cutoyaṃ manujo, manussattaṃ gamissati;</gatha>
    <gatha type="last">Puññakammena saṃyutto, brahmabandhu bhavissati.</gatha>
    <hangnum nr="269"/>
    <gatha type="1"> ‘‘‘Ajjhāyako mantadharo, tiṇṇaṃ vedāna pāragū;</gatha>
    <gatha type="last">Tilakkhaṇena sampanno, bāvarī nāma brāhmaṇo.</gatha>
    <hangnum nr="270"/>
    <gatha type="1"> ‘‘‘Tassa sisso bhavitvāna, hessati mantapāragū;</gatha>
    <gatha type="last">Upagantvāna sambuddhaṃ, gotamaṃ sakyapuṅgavaṃ.</gatha>
    <hangnum nr="271"/>
    <gatha type="1"> ‘‘‘Pucchitvā  nipuṇe pañhe, bhāvayitvāna añjasaṃ <note>[hāsayitvāna mānasaṃ (syā.), bhāvayitvāna sañcayaṃ (ka.)]</note>;</gatha>
    <gatha type="last">Sabbāsave pariññāya, viharissatināsavo’.</gatha>
    <hangnum nr="272"/>
    <gatha type="1"> ‘‘Tividhaggi nibbutā mayhaṃ, bhavā sabbe samūhatā;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="273"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="274"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="275"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā todeyyo thero imā gāthāyo abhāsitthāti.</paragraph>
    <centered>Todeyyattherassāpadānaṃ aṭṭhamaṃ.</centered>
    <subhead>9. Jatukaṇṇittheraapadānaṃ</subhead>
    <hangnum nr="276"/>
    <gatha type="1"> ‘‘Nagare  haṃsavatiyā, seṭṭhiputto ahosahaṃ;</gatha>
    <gatha type="last">Samappito kāmaguṇe, paricāremahaṃ tadā.</gatha>
    <hangnum nr="277"/>
    <gatha type="1"> ‘‘Tato <note>[tayo (sī.)]</note> pāsādamāruyha, mahābhoge valañjako <note>[ubbiddhā gehaluñjakā (ka.), ubbiddhāgehalañchakā (sī.)]</note>;</gatha>
    <gatha type="last">Tattha naccehi gītehi, paricāremahaṃ tadā.</gatha>
    <hangnum nr="278"/>
    <gatha type="1"> ‘‘Tūriyā  āhatā mayhaṃ, sammatāḷasamāhitā;</gatha>
    <gatha type="last">Naccantā <note>[rañjantī (syā.), rajjantā (ka.)]</note> itthiyo sabbā, harantiyeva me mano.</gatha>
    <hangnum nr="279"/>
    <gatha type="1"> ‘‘Celāpikā <note>[celāvakā (syā.), velāmikā (pī.)]</note> lāmaṇikā <note>[vāmanikā (syā. pī.)]</note>, kuñjavāsī timajjhikā <note>[kuñjavā sīhimajjhitā (syā.), kujjā vā sīhimajjhikā (pī.)]</note>;</gatha>
    <gatha type="last">Laṅghikā sokajjhāyī ca, parivārenti maṃ sadā.</gatha>
    <hangnum nr="280"/>
    <gatha type="1"> ‘‘Vetāḷino kumbhathūnī, naṭā ca naccakā bahū;</gatha>
    <gatha type="last">Naṭakā nāṭakā ceva, parivārenti maṃ sadā.</gatha>
    <hangnum nr="281"/>
    <gatha type="1"> ‘‘Kappakā nhāpakā sūdā, mālākārā supāsakā <note>[sumāpakā (sī. syā.)]</note>;</gatha>
    <gatha type="last">Jallā mallā ca te sabbe, parivārenti maṃ sadā.</gatha>
    <hangnum nr="282"/>
    <gatha type="1"> ‘‘Etesu kīḷamānesu, sikkhite katupāsane;</gatha>
    <gatha type="last">Rattindivaṃ na jānāmi, indova tidasaṅgaṇe.</gatha>
    <hangnum nr="283"/>
    <gatha type="1"> ‘‘Addhikā pathikā sabbe, yācakā varakā bahū;</gatha>
    <gatha type="last">Upagacchanti te niccaṃ, bhikkhayantā mamaṃ gharaṃ.</gatha>
    <hangnum nr="284"/>
    <gatha type="1"> ‘‘Samaṇā  brāhmaṇā ceva, puññakkhettā anuttarā;</gatha>
    <gatha type="last">Vaḍḍhayantā mamaṃ puññaṃ, āgacchanti mamaṃ gharaṃ.</gatha>
    <hangnum nr="285"/>
    <gatha type="1"> ‘‘Paṭagā <note>[paṭakā (sī. syā.), padakā (pī.)]</note> laṭukā <note>[laṭakā (sī.)]</note> sabbe, nigaṇṭhā pupphasāṭakā;</gatha>
    <gatha type="last">Tedaṇḍikā  ekasikhā, āgacchanti mamaṃ gharaṃ.</gatha>
    <hangnum nr="286"/>
    <gatha type="1"> ‘‘Ājīvakā viluttāvī, godhammā devadhammikā;</gatha>
    <gatha type="last">Rajojalladharā ete, āgacchanti mamaṃ gharaṃ.</gatha>
    <hangnum nr="287"/>
    <gatha type="1"> ‘‘Parittakā santipattā <note>[parivattakā siddhipattā (sī. syā. pī.)]</note>, kodhapugganikā <note>[koṇḍapuggaṇikā (sī.), koṇḍapuggalikā (pī.)]</note> bahū;</gatha>
    <gatha type="last">Tapassī vanacārī ca, āgacchanti mamaṃ gharaṃ.</gatha>
    <hangnum nr="288"/>
    <gatha type="1"> ‘‘Oḍḍakā damiḷā ceva, sākuḷā malavāḷakā <note>[malayālakā (sī. syā. pī.)]</note>;</gatha>
    <gatha type="last">Savarā yonakā ceva, āgacchanti mamaṃ gharaṃ.</gatha>
    <hangnum nr="289"/>
    <gatha type="1"> ‘‘Andhakā  muṇḍakā sabbe, koṭalā hanuvindakā <note>[kolakā sānuvindakā (sī. pī.)]</note>;</gatha>
    <gatha type="last">Ārāvacīnaraṭṭhā ca, āgacchanti mamaṃ gharaṃ.</gatha>
    <hangnum nr="290"/>
    <gatha type="1"> ‘‘Alasandakā <note>[alasantā (ka.)]</note> pallavakā, dhammarā niggamānusā <note>[babbarā bhaggakārusā (sī.)]</note>;</gatha>
    <gatha type="last">Gehikā <note>[rohitā (sī.), bāhikā (pī.)]</note> cetaputtā ca, āgacchanti mamaṃ gharaṃ.</gatha>
    <hangnum nr="291"/>
    <gatha type="1"> ‘‘Mādhurakā kosalakā, kaliṅgā <note>[kāsikā (sī.)]</note> hatthiporikā;</gatha>
    <gatha type="last">Isiṇḍā makkalā ceva, āgacchanti mamaṃ gharaṃ.</gatha>
    <hangnum nr="292"/>
    <gatha type="1"> ‘‘Celāvakā ārabbhā <note>[arammā (sī. pī.)]</note> ca, oghuḷhā <note>[okkalā (sī.)]</note> meghalā bahū;</gatha>
    <gatha type="last">Khuddakā suddakā ceva, āgacchanti mamaṃ gharaṃ.</gatha>
    <hangnum nr="293"/>
    <gatha type="1"> ‘‘Rohaṇā sindhavā ceva, citakā ekakaṇṇikā;</gatha>
    <gatha type="last">Suraṭṭhā aparantā ca, āgacchanti mamaṃ gharaṃ.</gatha>
    <hangnum nr="294"/>
    <gatha type="1"> ‘‘Suppārakā kumārā <note>[kikumārā (sī. pī.)]</note> ca, mallasovaṇṇabhūmikā <note>[malayā soṇṇabhūmikā (sī. syā. pī.)]</note>;</gatha>
    <gatha type="last">Vajjītaṅgā <note>[vajjī tārā (sī.), vajjīhārā (syā. pī.)]</note> ca te sabbe, āgacchanti mamaṃ gharaṃ.</gatha>
    <hangnum nr="295"/>
    <gatha type="1"> ‘‘Naḷakārā  pesakārā, cammakārā ca tacchakā;</gatha>
    <gatha type="last">Kammārā kumbhakārā ca, āgacchanti mamaṃ gharaṃ.</gatha>
    <hangnum nr="296"/>
    <gatha type="1"> ‘‘Maṇikārā lohakārā, soṇṇakārā ca dussikā;</gatha>
    <gatha type="last">Tipukārā ca te sabbe, āgacchanti mamaṃ gharaṃ.</gatha>
    <hangnum nr="297"/>
    <gatha type="1"> ‘‘Usukārā bhamakārā, pesakārā ca gandhikā;</gatha>
    <gatha type="last">Rajakā tunnavāyā ca, āgacchanti mamaṃ gharaṃ.</gatha>
    <hangnum nr="298"/>
    <gatha type="1"> ‘‘Telikā  kaṭṭhahārā ca, udahārā ca pessikā;</gatha>
    <gatha type="last">Sūpikā sūparakkhā ca, āgacchanti mamaṃ gharaṃ.</gatha>
    <hangnum nr="299"/>
    <gatha type="1"> ‘‘Dovārikā  anīkaṭṭhā, bandhikā <note>[vandikā (sī.), ganthikā (syā.), sandikā (pī.)]</note> pupphachaḍḍakā;</gatha>
    <gatha type="last">Hatthāruhā hatthipālā, āgacchanti mamaṃ gharaṃ.</gatha>
    <hangnum nr="300"/>
    <gatha type="1"> ‘‘Ānandassa  mahārañño <note>[ānandassa nāma rañño (syā.), arindamanāma rañño (pī.)]</note>, mamatthassa <note>[pamattassa (sī. pī.), samaggassa (syā.)]</note> adāsahaṃ;</gatha>
    <gatha type="last">Sattavaṇṇena ratanena, ūnatthaṃ <note>[ūnattaṃ (sī. syā. pī.)]</note> pūrayāmahaṃ.</gatha>
    <hangnum nr="301"/>
    <gatha type="1"> ‘‘Ye mayā kittitā sabbe, nānāvaṇṇā bahū janā;</gatha>
    <gatha type="last">Tesāhaṃ cittamaññāya, tappayiṃ ratanenahaṃ.</gatha>
    <hangnum nr="302"/>
    <gatha type="1"> ‘‘Vaggūsu bhāsamānāsu, vajjamānāsu bherisu;</gatha>
    <gatha type="last">Saṅkhesu dhamayantesu, sakagehe ramāmahaṃ.</gatha>
    <hangnum nr="303"/>
    <gatha type="1"> ‘‘Bhagavā tamhi samaye, padumuttaranāyako;</gatha>
    <gatha type="last">Vasīsatasahassehi, parikkhīṇāsavehi so.</gatha>
    <hangnum nr="304"/>
    <gatha type="1"> ‘‘Bhikkhūhi sahito vīthiṃ, paṭipajjittha cakkhumā;</gatha>
    <gatha type="last">Obhāsento disā sabbā, dīparukkhova jotati.</gatha>
    <hangnum nr="305"/>
    <gatha type="1"> ‘‘Vajjanti  bheriyo sabbā, gacchante lokanāyake;</gatha>
    <gatha type="last">Pabhā niddhāvate tassa, sataraṃsīva uggato.</gatha>
    <hangnum nr="306"/>
    <gatha type="1"> ‘‘Kavāṭantarikāyāpi, paviṭṭhena ca rasminā;</gatha>
    <gatha type="last">Antogharesu vipulo, āloko āsi tāvade.</gatha>
    <hangnum nr="307"/>
    <gatha type="1"> ‘‘Pabhaṃ disvāna buddhassa, pārisajje avocahaṃ;</gatha>
    <gatha type="last">Nissaṃsayaṃ buddhaseṭṭho, imaṃ vīthimupāgato.</gatha>
    <hangnum nr="308"/>
    <gatha type="1"> ‘‘Khippaṃ oruyha pāsādā, agamiṃ antarāpaṇaṃ;</gatha>
    <gatha type="last">Sambuddhaṃ abhivādetvā, idaṃ vacanamabraviṃ.</gatha>
    <hangnum nr="309"/>
    <gatha type="1"> ‘‘‘Anukampatu me buddho, jalajuttamanāyako;</gatha>
    <gatha type="last">Vasīsatasahassehi, adhivāsesi so muni’.</gatha>
    <hangnum nr="310"/>
    <gatha type="1"> ‘‘Nimantetvāna sambuddhaṃ, abhinesiṃ sakaṃ gharaṃ;</gatha>
    <gatha type="last">Tattha annena pānena, santappesiṃ mahāmuniṃ.</gatha>
    <hangnum nr="311"/>
    <gatha type="1"> ‘‘Bhuttāviṃ kālamaññāya, buddhaseṭṭhassa tādino;</gatha>
    <gatha type="last">Sataṅgikena tūriyena, buddhaseṭṭhaṃ upaṭṭhahiṃ.</gatha>
    <hangnum nr="312"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Antoghare nisīditvā, imā gāthā abhāsatha.</gatha>
    <hangnum nr="313"/>
    <gatha type="1"> ‘‘‘Yo  maṃ tūriyehupaṭṭhāsi, annapānañcadāsi me;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="314"/>
    <gatha type="1"> ‘‘‘Pahūtabhakkho hutvāna, sahirañño sabhojano;</gatha>
    <gatha type="last">Catudīpe ekarajjaṃ, kārayissatiyaṃ naro.</gatha>
    <hangnum nr="315"/>
    <gatha type="1"> ‘‘‘Pañcasīle  samādāya, dasakammapathe tato;</gatha>
    <gatha type="last">Samādāya pavattento, parisaṃ sikkhāpayissati.</gatha>
    <hangnum nr="316"/>
    <gatha type="1"> ‘‘‘Tūriyasatasahassāni, bheriyo samalaṅkatā;</gatha>
    <gatha type="last">Vajjayissantimaṃ niccaṃ, upaṭṭhānassidaṃ phalaṃ.</gatha>
    <hangnum nr="317"/>
    <gatha type="1"> ‘‘‘Tiṃsakappasahassāni, devaloke ramissati;</gatha>
    <gatha type="last">Catusaṭṭhikkhattuṃ devindo, devarajjaṃ karissati.</gatha>
    <hangnum nr="318"/>
    <gatha type="1"> ‘‘‘Catusaṭṭhikkhattuṃ rājā, cakkavattī bhavissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="319"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="320"/>
    <gatha type="1"> ‘‘‘Upapajjati yaṃ yoniṃ, devattaṃ atha mānusaṃ;</gatha>
    <gatha type="last">Anūnabhogo hutvāna, manussattaṃ gamissati.</gatha>
    <hangnum nr="321"/>
    <gatha type="1"> ‘‘‘Ajjhāyako bhavitvāna, tiṇṇaṃ vedāna pāragū;</gatha>
    <gatha type="last">Uttamatthaṃ gavesanto, carissati mahiṃ imaṃ.</gatha>
    <hangnum nr="322"/>
    <gatha type="1"> ‘‘‘So pacchā pabbajitvāna, sukkamūlena codito;</gatha>
    <gatha type="last">Gotamassa bhagavato, sāsanebhiramissati.</gatha>
    <hangnum nr="323"/>
    <gatha type="1"> ‘‘‘Ārādhayitvāna sambuddhaṃ, gotamaṃ sakyapuṅgavaṃ;</gatha>
    <gatha type="last">Kilese jhāpayitvāna, arahāyaṃ bhavissati’.</gatha>
    <hangnum nr="324"/>
    <gatha type="1"> ‘‘Vipine byaggharājāva, migarājāva kesarī;</gatha>
    <gatha type="last">Abhīto viharāmajja, sakyaputtassa sāsane.</gatha>
    <hangnum nr="325"/>
    <gatha type="1"> ‘‘Devaloke  manusse vā, dalidde duggatimhi vā;</gatha>
    <gatha type="last">Nibbattiṃ me na passāmi, upaṭṭhānassidaṃ phalaṃ.</gatha>
    <hangnum nr="326"/>
    <gatha type="1"> ‘‘Vivekamanuyuttomhi , upasanto nirūpadhi;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="327"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="328"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="329"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā jatukaṇṇitthero imā gāthāyo abhāsitthāti.</paragraph>
    <centered>Jatukaṇṇittherassāpadānaṃ navamaṃ.</centered>
    <subhead>10. Udenattheraapadānaṃ</subhead>
    <hangnum nr="330"/>
    <gatha type="1"> ‘‘Himavantassāvidūre , padumo nāma pabbato;</gatha>
    <gatha type="last">Assamo sukato mayhaṃ, paṇṇasālā sumāpitā.</gatha>
    <hangnum nr="331"/>
    <gatha type="1"> ‘‘Nadiyo sandare tattha, supatitthā manoramā;</gatha>
    <gatha type="last">Acchodakā sītajalā, sandare nadiyo sadā.</gatha>
    <hangnum nr="332"/>
    <gatha type="1"> ‘‘Pāṭhīnā  pāvusā macchā, balajā muñjarohitā;</gatha>
    <gatha type="last">Sobhentā nadiyo ete, vasanti nadiyā sadā.</gatha>
    <hangnum nr="333"/>
    <gatha type="1"> ‘‘Ambajambūhi sañchannā, kareritilakā tathā;</gatha>
    <gatha type="last">Uddālakā pāṭaliyo, sobhenti mama assamaṃ.</gatha>
    <hangnum nr="334"/>
    <gatha type="1"> ‘‘Aṅkolakā bimbijālā, māyākārī ca pupphitā;</gatha>
    <gatha type="last">Gandhena upavāyantā, sobhenti mama assamaṃ.</gatha>
    <hangnum nr="335"/>
    <gatha type="1"> ‘‘Atimuttā sattalikā, nāgā sālā ca pupphitā;</gatha>
    <gatha type="last">Dibbagandhaṃ sampavantā, sobhenti mama assamaṃ.</gatha>
    <hangnum nr="336"/>
    <gatha type="1"> ‘‘Kosambā saḷalā nīpā, aṭṭhaṅgāpi ca pupphitā <note>[aṭṭhaṅgā ca supupphitā (sī.), kaṭṭhaṅgā ca supupphitā (pī.)]</note>;</gatha>
    <gatha type="last">Dibbagandhaṃ sampavantā, sobhenti mama assamaṃ.</gatha>
    <hangnum nr="337"/>
    <gatha type="1"> ‘‘Harītakā āmalakā, ambajambuvibhītakā;</gatha>
    <gatha type="last">Kolā bhallātakā billā, phalāni bahu assame.</gatha>
    <hangnum nr="338"/>
    <gatha type="1"> ‘‘Kalambā  kandalī tattha, pupphanti mama assame;</gatha>
    <gatha type="last">Dibbagandhaṃ <note>[dibbagandhā (sī. syā. pī.) evaṃ paratthapi]</note> sampavantā, sobhenti mama assamaṃ.</gatha>
    <hangnum nr="339"/>
    <gatha type="1"> ‘‘Asokapiṇḍivārī  ca <note>[asokapiṇḍī ca varī (sī. syā.), asokapiṇḍī ca vārī (pī.)]</note>, nimbarukkhā ca pupphitā;</gatha>
    <gatha type="last">Dibbagandhaṃ sampavantā, sobhenti mama assamaṃ.</gatha>
    <hangnum nr="340"/>
    <gatha type="1"> ‘‘Punnāgā giripunnāgā, timirā tattha pupphitā;</gatha>
    <gatha type="last">Dibbagandhaṃ sampavantā, sobhenti mama assamaṃ.</gatha>
    <hangnum nr="341"/>
    <gatha type="1"> ‘‘Nigguṇḍī sirinigguṇḍī, camparukkhettha pupphitā;</gatha>
    <gatha type="last">Dibbagandhaṃ sampavantā, sobhenti mama assamaṃ.</gatha>
    <hangnum nr="342"/>
    <gatha type="1"> ‘‘Avidūre  pokkharaṇī, cakkavākūpakūjitā;</gatha>
    <gatha type="last">Mandālakehi sañchannā, padumuppalakehi ca.</gatha>
    <hangnum nr="343"/>
    <gatha type="1"> ‘‘Acchodakā  sītajalā, supatitthā manoramā;</gatha>
    <gatha type="last">Acchā phalikasamānā, sobhenti mama assamaṃ.</gatha>
    <hangnum nr="344"/>
    <gatha type="1"> ‘‘Padumā pupphare tattha, puṇḍarīkā ca uppalā;</gatha>
    <gatha type="last">Mandālakehi sañchannā, sobhenti mama assamaṃ.</gatha>
    <hangnum nr="345"/>
    <gatha type="1"> ‘‘Pāṭhīnā pāvusā macchā, balajā muñjarohitā;</gatha>
    <gatha type="last">Vicarantāva te tattha, sobhenti mama assamaṃ.</gatha>
    <hangnum nr="346"/>
    <gatha type="1"> ‘‘Kumbhīlā susumārā ca, kacchapā ca gahā bahū;</gatha>
    <gatha type="last">Ogahā ajagarā ca, sobhenti mama assamaṃ.</gatha>
    <hangnum nr="347"/>
    <gatha type="1"> ‘‘Pārevatā ravihaṃsā, cakkavākā nadīcarā;</gatha>
    <gatha type="last">Dindibhā sāḷikā cettha, sobhenti mama assamaṃ.</gatha>
    <hangnum nr="348"/>
    <gatha type="1"> ‘‘Nayitā ambagandhī ca, ketakā tattha pupphitā;</gatha>
    <gatha type="last">Dibbagandhaṃ sampavantā, sobhenti mama assamaṃ.</gatha>
    <hangnum nr="349"/>
    <gatha type="1"> ‘‘Sīhā byagghā ca dīpī ca, acchakokataracchakā;</gatha>
    <gatha type="last">Anusañcarantā pavane, sobhenti mama assamaṃ.</gatha>
    <hangnum nr="350"/>
    <gatha type="1"> ‘‘Jaṭābhārena bharitā, ajinuttaravāsanā;</gatha>
    <gatha type="last">Anusañcarantā pavane, sobhenti mama assamaṃ.</gatha>
    <hangnum nr="351"/>
    <gatha type="1"> ‘‘Ajinānidharā  ete, nipakā santavuttino;</gatha>
    <gatha type="last">Appāhārāva te sabbe, sobhenti mama assamaṃ.</gatha>
    <hangnum nr="352"/>
    <gatha type="1"> ‘‘Khāribhāraṃ  gahetvāna, ajjhogayha vanaṃ tadā;</gatha>
    <gatha type="last">Mūlaphalāni bhuñjantā, vasanti assame tadā.</gatha>
    <hangnum nr="353"/>
    <gatha type="1"> ‘‘Na  te dāruṃ āharanti, udakaṃ pādadhovanaṃ;</gatha>
    <gatha type="last">Sabbesaṃ ānubhāvena, sayamevāharīyati.</gatha>
    <hangnum nr="354"/>
    <gatha type="1"> ‘‘Cullāsītisahassāni, isayettha samāgatā;</gatha>
    <gatha type="last">Sabbeva jhāyino ete, uttamatthagavesakā.</gatha>
    <hangnum nr="355"/>
    <gatha type="1"> ‘‘Tapassino brahmacārī, codentā appanāva te;</gatha>
    <gatha type="last">Ambarāvacarā sabbe, vasanti assame tadā.</gatha>
    <hangnum nr="356"/>
    <gatha type="1"> ‘‘Pañcāhaṃ sannipatanti, ekaggā santavuttino;</gatha>
    <gatha type="last">Aññoññaṃ abhivādetvā, pakkamanti disāmukhā.</gatha>
    <hangnum nr="357"/>
    <gatha type="1"> ‘‘Padumuttaro nāma jino, sabbadhammāna pāragū;</gatha>
    <gatha type="last">Tamandhakāraṃ vidhamaṃ, uppajji tāvade jino.</gatha>
    <hangnum nr="358"/>
    <gatha type="1"> ‘‘Mama  assamasāmantā, yakkho āsi mahiddhiko;</gatha>
    <gatha type="last">So me saṃsittha sambuddhaṃ, jalajuttamanāyakaṃ.</gatha>
    <hangnum nr="359"/>
    <gatha type="1"> ‘‘Esa buddho samuppanno, padumuttaro mahāmuni;</gatha>
    <gatha type="last">Khippaṃ gantvāna sambuddhaṃ, payirūpāsa mārisa.</gatha>
    <hangnum nr="360"/>
    <gatha type="1"> ‘‘Yakkhassa vacanaṃ sutvā, vippasannena cetasā;</gatha>
    <gatha type="last">Assamaṃ saṃsāmetvāna, nikkhamiṃ vipinā tadā.</gatha>
    <hangnum nr="361"/>
    <gatha type="1"> ‘‘Ceḷeva ḍayhamānamhi, nikkhamitvāna assamā;</gatha>
    <gatha type="last">Ekarattiṃ nivāsetvā <note>[nivasitvā (sī.), nivāsena (?)]</note>, upagacchiṃ vināyakaṃ.</gatha>
    <hangnum nr="362"/>
    <gatha type="1"> ‘‘Padumuttaro  lokavidū, āhutīnaṃ paṭiggaho;</gatha>
    <gatha type="last">Catusaccaṃ pakāsento, desesi amataṃ padaṃ.</gatha>
    <hangnum nr="363"/>
    <gatha type="1"> ‘‘Suphullaṃ padumaṃ gayha, upagantvā mahesino;</gatha>
    <gatha type="last">Pasannacitto sumano, buddhassa abhiropayiṃ.</gatha>
    <hangnum nr="364"/>
    <gatha type="1"> ‘‘Pūjayitvāna  sambuddhaṃ, jalajuttamanāyakaṃ;</gatha>
    <gatha type="last">Ekaṃsaṃ ajinaṃ katvā, santhaviṃ lokanāyakaṃ.</gatha>
    <hangnum nr="365"/>
    <gatha type="1"> ‘‘Yena ñāṇena sambuddho, vasatīha anāsavo;</gatha>
    <gatha type="last">Taṃ ñāṇaṃ kittayissāmi, suṇātha mama bhāsato.</gatha>
    <hangnum nr="366"/>
    <gatha type="1"> ‘‘‘Saṃsārasotaṃ chinditvā, tāresi sabbapāṇinaṃ;</gatha>
    <gatha type="last">Tava dhammaṃ suṇitvāna, taṇhāsotaṃ taranti te.</gatha>
    <hangnum nr="367"/>
    <gatha type="1"> ‘‘‘Tuvaṃ  satthā ca ketu ca, dhajo yūpo ca pāṇinaṃ;</gatha>
    <gatha type="last">Parāyaṇo patiṭṭhā ca, dīpo ca dvipaduttama <note>[dipaduttama (sī. syā. pī.)]</note>.</gatha>
    <hangnum nr="368"/>
    <gatha type="1"> ‘‘‘Yāvatā gaṇino loke, satthavāhā pavuccare;</gatha>
    <gatha type="last">Tuvaṃ aggosi sabbaññu, tava antogadhāva te.</gatha>
    <hangnum nr="369"/>
    <gatha type="1"> ‘‘‘Tava ñāṇena sabbaññu, tāresi janataṃ bahuṃ;</gatha>
    <gatha type="last">Tava dassanamāgamma, dukkhassantaṃ karissare.</gatha>
    <hangnum nr="370"/>
    <gatha type="1"> ‘‘‘Ye kecime gandhajātā, loke vāyanti cakkhuma;</gatha>
    <gatha type="last">Tava gandhasamo natthi, puññakkhette mahāmune’.</gatha>
    <hangnum nr="371"/>
    <gatha type="1"> ‘‘‘Tiracchānayoniṃ nirayaṃ, parimocesi <note>[parimocehi (syā. ka.)]</note> cakkhuma;</gatha>
    <gatha type="last">Asaṅkhataṃ padaṃ santaṃ, desesi <note>[desehi (syā. ka.)]</note> tvaṃ mahāmune’.</gatha>
    <hangnum nr="372"/>
    <gatha type="1"> ‘‘Padumuttaro  lokavidū, āhutīnaṃ paṭiggaho;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="373"/>
    <gatha type="1"> ‘‘‘Yo  me ñāṇaṃ apūjesi, pasanno sehi pāṇibhi;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="374"/>
    <gatha type="1"> ‘‘‘Tiṃsakappasahassāni, devaloke ramissati;</gatha>
    <gatha type="last">Sahassakkhattuṃ rājā ca, cakkavattī bhavissati’.</gatha>
    <hangnum nr="375"/>
    <gatha type="1"> ‘‘Suladdhalābhaṃ laddhomhi, tosayitvāna subbataṃ;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="376"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="377"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="378"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā udeno thero imā gāthāyo abhāsitthāti.</paragraph>
    <centered>Udenattherassāpadānaṃ dasamaṃ.</centered>
    <centered>Metteyyavaggo ekacattālīsamo.</centered>
    <paragraph>Tassuddānaṃ –</paragraph>
    <gatha type="1">Metteyyo puṇṇako thero, mettagū dhotakopi ca;</gatha>
    <gatha type="last">Upasivo  ca nando ca, hemako sattamo tahiṃ.</gatha>
    <gatha type="1">Todeyyo jatukaṇṇī ca, udeno ca mahāyaso;</gatha>
    <gatha type="last">Tīṇi gāthāsatānettha, asīti tīṇi cuttariṃ.</gatha>
  </text>
</tree>
