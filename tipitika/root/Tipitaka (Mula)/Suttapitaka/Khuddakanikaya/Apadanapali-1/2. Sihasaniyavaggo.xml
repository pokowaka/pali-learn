<?xml version='1.0' encoding='UTF-8'?>
<tree text="2. S&#x12B;h&#x101;saniyavaggo" target="text">
  <text>
    <subhead>1. Sīhāsanadāyakattheraapadānaṃ</subhead>
    <hangnum nr="1"/>
    <gatha type="1"> ‘‘Nibbute  lokanāthamhi, siddhatthe dvipaduttame <note>[dipaduttame (sī. syā.)]</note>;</gatha>
    <gatha type="last">Vitthārike pāvacane, bāhujaññamhi sāsane.</gatha>
    <hangnum nr="2"/>
    <gatha type="1"> ‘‘Pasannacitto sumano, sīhāsanamakāsahaṃ;</gatha>
    <gatha type="last">Sīhāsanaṃ karitvāna, pādapīṭhamakāsahaṃ.</gatha>
    <hangnum nr="3"/>
    <gatha type="1"> ‘‘Sīhāsane ca vassante, gharaṃ tattha akāsahaṃ;</gatha>
    <gatha type="last">Tena cittappasādena, tusitaṃ upapajjahaṃ.</gatha>
    <hangnum nr="4"/>
    <gatha type="1"> ‘‘Āyāmena  catubbīsa, yojanaṃ āsi <note>[yojanāsiṃsu (syā. ka.)]</note> tāvade;</gatha>
    <gatha type="last">Vimānaṃ sukataṃ mayhaṃ, vitthārena catuddasa.</gatha>
    <hangnum nr="5"/>
    <gatha type="1"> ‘‘Sataṃ <note>[satta (syā.)]</note> kaññāsahassāni, parivārenti maṃ sadā;</gatha>
    <gatha type="last">Soṇṇamayañca pallaṅkaṃ, byamhe āsi sunimmitaṃ.</gatha>
    <hangnum nr="6"/>
    <gatha type="1"> ‘‘Hatthiyānaṃ assayānaṃ, dibbayānaṃ upaṭṭhitaṃ;</gatha>
    <gatha type="last">Pāsādā sivikā ceva, nibbattanti yadicchakaṃ.</gatha>
    <hangnum nr="7"/>
    <gatha type="1"> ‘‘Maṇimayā ca pallaṅkā, aññe sāramayā bahū;</gatha>
    <gatha type="last">Nibbattanti mamaṃ sabbe, sīhāsanassidaṃ phalaṃ.</gatha>
    <hangnum nr="8"/>
    <gatha type="1"> ‘‘Soṇṇamayā rūpimayā, phalikāveḷuriyāmayā;</gatha>
    <gatha type="last">Pādukā abhirūhāmi, pādapīṭhassidaṃ phalaṃ.</gatha>
    <hangnum nr="9"/>
    <gatha type="1"> ‘‘Catunnavutito <note>[catunavute ito (sī. syā.)]</note> kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, puññakammassidaṃ phalaṃ.</gatha>
    <hangnum nr="10"/>
    <gatha type="1"> ‘‘Tesattatimhito kappe, indanāmā tayo janā;</gatha>
    <gatha type="last">Dvesattatimhito kappe, tayo sumananāmakā.</gatha>
    <hangnum nr="11"/>
    <gatha type="1"> ‘‘Samasattatito kappe, tayo varuṇanāmakā;</gatha>
    <gatha type="last">Sattaratanasampannā, catudīpamhi issarā.</gatha>
    <hangnum nr="12"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sīhāsanadāyako thero imā gāthāyo abhāsitthāti.</paragraph>
    <centered>Sīhāsanadāyakattherassāpadānaṃ paṭhamaṃ.</centered>
    <subhead>2. Ekatthambhikattheraapadānaṃ</subhead>
    <hangnum nr="13"/>
    <gatha type="1"> ‘‘Siddhatthassa  bhagavato, mahāpūgagaṇo ahu;</gatha>
    <gatha type="last">Saraṇaṃ gatā ca te buddhaṃ, saddahanti tathāgataṃ.</gatha>
    <hangnum nr="14"/>
    <gatha type="1"> ‘‘Sabbe saṅgamma mantetvā, māḷaṃ kubbanti satthuno;</gatha>
    <gatha type="last">Ekatthambhaṃ alabhantā, vicinanti brahāvane.</gatha>
    <hangnum nr="15"/>
    <gatha type="1"> ‘‘Tehaṃ araññe disvāna, upagamma gaṇaṃ tadā;</gatha>
    <gatha type="last">Añjaliṃ paggahetvāna, paripucchiṃ gaṇaṃ ahaṃ.</gatha>
    <hangnum nr="16"/>
    <gatha type="1"> ‘‘Te me puṭṭhā viyākaṃsu, sīlavanto upāsakā;</gatha>
    <gatha type="last">Māḷaṃ mayaṃ kattukāmā, ekatthambho na labbhati.</gatha>
    <hangnum nr="17"/>
    <gatha type="1"> ‘‘Ekatthambhaṃ mamaṃ detha, ahaṃ dassāmi satthuno;</gatha>
    <gatha type="last">Āharissāmahaṃ thambhaṃ, appossukkā bhavantu te <note>[bhavantu vo (sī.), bhavātha vo (?)]</note>.</gatha>
    <hangnum nr="18"/>
    <gatha type="1"> ‘‘Te me thambhaṃ pavecchiṃsu, pasannā tuṭṭhamānasā;</gatha>
    <gatha type="last">Tato paṭinivattitvā, agamaṃsu sakaṃ gharaṃ.</gatha>
    <hangnum nr="19"/>
    <gatha type="1"> ‘‘Aciraṃ gate pūgagaṇe, thambhaṃ ahāsahaṃ tadā;</gatha>
    <gatha type="last">Haṭṭho haṭṭhena cittena, paṭhamaṃ ussapesahaṃ.</gatha>
    <hangnum nr="20"/>
    <gatha type="1"> ‘‘Tena cittappasādena, vimānaṃ upapajjahaṃ;</gatha>
    <gatha type="last">Ubbiddhaṃ bhavanaṃ mayhaṃ, sattabhūmaṃ <note>[satabhūmaṃ (sī. ka.)]</note> samuggataṃ.</gatha>
    <hangnum nr="21"/>
    <gatha type="1"> ‘‘Vajjamānāsu bherīsu, paricāremahaṃ sadā;</gatha>
    <gatha type="last">Pañcapaññāsakappamhi, rājā āsiṃ yasodharo.</gatha>
    <hangnum nr="22"/>
    <gatha type="1"> ‘‘Tatthāpi  bhavanaṃ mayhaṃ, sattabhūmaṃ samuggataṃ;</gatha>
    <gatha type="last">Kūṭāgāravarūpetaṃ, ekatthambhaṃ manoramaṃ.</gatha>
    <hangnum nr="23"/>
    <gatha type="1"> ‘‘Ekavīsatikappamhi, udeno nāma khattiyo;</gatha>
    <gatha type="last">Tatrāpi bhavanaṃ mayhaṃ, sattabhūmaṃ samuggataṃ.</gatha>
    <hangnum nr="24"/>
    <gatha type="1"> ‘‘Yaṃ  yaṃ yonupapajjāmi, devattaṃ atha mānusaṃ;</gatha>
    <gatha type="last">Anubhomi sukhaṃ sabbaṃ <note>[sabbametaṃ (syā.)]</note>, ekatthambhassidaṃ phalaṃ.</gatha>
    <hangnum nr="25"/>
    <gatha type="1"> ‘‘Catunnavutito  kappe, yaṃ thambhamadadaṃ tadā;</gatha>
    <gatha type="last">Duggatiṃ nābhijānāmi, ekatthambhassidaṃ phalaṃ.</gatha>
    <hangnum nr="26"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekatthambhiko thero imā gāthāyo abhāsitthāti.</paragraph>
    <centered>Ekatthambhikattherassāpadānaṃ dutiyaṃ.</centered>
    <subhead>3. Nandattheraapadānaṃ</subhead>
    <hangnum nr="27"/>
    <gatha type="1"> ‘‘Padumuttarassa bhagavato, lokajeṭṭhassa tādino;</gatha>
    <gatha type="last">Vatthaṃ khomaṃ mayā dinnaṃ, sayambhussa mahesino.</gatha>
    <hangnum nr="28"/>
    <gatha type="1"> ‘‘Taṃ me buddho viyākāsi, jalajuttaranāmako;</gatha>
    <gatha type="last">‘Iminā vatthadānena, hemavaṇṇo bhavissasi.</gatha>
    <hangnum nr="29"/>
    <gatha type="1"> ‘‘‘Dve  sampattī anubhotvā, kusalamūlehi codito;</gatha>
    <gatha type="last">Gotamassa bhagavato, kaniṭṭho tvaṃ bhavissasi.</gatha>
    <hangnum nr="30"/>
    <gatha type="1"> ‘‘‘Rāgaratto sukhasīlo, kāmesu gedhamāyuto;</gatha>
    <gatha type="last">Buddhena codito santo, tadā <note>[tato (syā.)]</note> tvaṃ pabbajissasi.</gatha>
    <hangnum nr="31"/>
    <gatha type="1"> ‘‘‘Pabbajitvāna tvaṃ tattha, kusalamūlena codito;</gatha>
    <gatha type="last">Sabbāsave pariññāya, nibbāyissasināsavo’.</gatha>
    <hangnum nr="32"/>
    <gatha type="1"> ‘‘Satta <note>[sata (syā.)]</note> kappasahassamhi, caturo ceḷanāmakā;</gatha>
    <gatha type="last">Saṭṭhi kappasahassamhi, upacelā catujjanā.</gatha>
    <hangnum nr="33"/>
    <gatha type="1"> ‘‘Pañca kappasahassamhi, ceḷāva caturo janā;</gatha>
    <gatha type="last">Sattaratanasampannā, catudīpamhi issarā.</gatha>
    <hangnum nr="34"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā nando thero imā gāthāyo abhāsitthāti.</paragraph>
    <centered>Nandattherassāpadānaṃ tatiyaṃ.</centered>
    <subhead>4. Cūḷapanthakattheraapadānaṃ</subhead>
    <hangnum nr="35"/>
    <gatha type="1"> ‘‘Padumuttaro  nāma jino, āhutīnaṃ paṭiggaho;</gatha>
    <gatha type="last">Gaṇamhā vūpakaṭṭho so, himavante vasī tadā.</gatha>
    <hangnum nr="36"/>
    <gatha type="1"> ‘‘Ahampi  himavantamhi, vasāmi assame tadā;</gatha>
    <gatha type="last">Acirāgataṃ mahāvīraṃ, upesiṃ lokanāyakaṃ.</gatha>
    <hangnum nr="37"/>
    <gatha type="1"> ‘‘Pupphacchattaṃ gahetvāna, upagacchiṃ narāsabhaṃ;</gatha>
    <gatha type="last">Samādhiṃ samāpajjantaṃ, antarāyamakāsahaṃ.</gatha>
    <hangnum nr="38"/>
    <gatha type="1"> ‘‘Ubho hatthehi paggayha, pupphacchattaṃ adāsahaṃ;</gatha>
    <gatha type="last">Paṭiggahesi bhagavā, padumuttaro mahāmuni.</gatha>
    <hangnum nr="39"/>
    <gatha type="1"> ‘‘Sabbe devā attamanā, himavantaṃ upenti te;</gatha>
    <gatha type="last">Sādhukāraṃ pavattesuṃ, anumodissati cakkhumā.</gatha>
    <hangnum nr="40"/>
    <gatha type="1"> ‘‘Idaṃ vatvāna te devā, upagacchuṃ naruttamaṃ;</gatha>
    <gatha type="last">Ākāse dhārayantassa <note>[dhārayantaṃ me (ka), dhārayato me (?)]</note>, padumacchattamuttamaṃ.</gatha>
    <hangnum nr="41"/>
    <gatha type="1"> ‘‘Satapattachattaṃ paggayha, adāsi tāpaso mama;</gatha>
    <gatha type="last">‘Tamahaṃ kittayissāmi, suṇātha mama bhāsato.</gatha>
    <hangnum nr="42"/>
    <gatha type="1"> ‘‘‘Pañcavīsatikappāni, devarajjaṃ karissati;</gatha>
    <gatha type="last">Catuttiṃsatikkhattuñca, cakkavattī bhavissati.</gatha>
    <hangnum nr="43"/>
    <gatha type="1"> ‘‘‘Yaṃ  yaṃ yoniṃ saṃsarati, devattaṃ atha mānusaṃ;</gatha>
    <gatha type="last">Abbhokāse patiṭṭhantaṃ, padumaṃ dhārayissati’.</gatha>
    <hangnum nr="44"/>
    <gatha type="1"> ‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena <note>[nāmena (sī. ka.)]</note>, satthā loke bhavissati.</gatha>
    <hangnum nr="45"/>
    <gatha type="1"> ‘‘‘Pakāsite pāvacane, manussattaṃ labhissati;</gatha>
    <gatha type="last">Manomayamhi kāyamhi, uttamo so bhavissati.</gatha>
    <hangnum nr="46"/>
    <gatha type="1"> ‘‘‘Dve  bhātaro bhavissanti, ubhopi panthakavhayā;</gatha>
    <gatha type="last">Anubhotvā uttamatthaṃ, jotayissanti sāsanaṃ’.</gatha>
    <hangnum nr="47"/>
    <gatha type="1"> ‘‘Sohaṃ  aṭṭhārasavasso <note>[so aṭṭhārasavassohaṃ (syā.)]</note>, pabbajiṃ anagāriyaṃ;</gatha>
    <gatha type="last">Visesāhaṃ na vindāmi, sakyaputtassa sāsane.</gatha>
    <hangnum nr="48"/>
    <gatha type="1"> ‘‘Dandhā mayhaṃ gatī āsi, paribhūto pure ahuṃ <note>[ahaṃ (syā.)]</note>;</gatha>
    <gatha type="last">Bhātā ca maṃ paṇāmesi, gaccha dāni sakaṃ gharaṃ.</gatha>
    <hangnum nr="49"/>
    <gatha type="1"> ‘‘Sohaṃ paṇāmito santo, saṅghārāmassa koṭṭhake;</gatha>
    <gatha type="last">Dummano tattha aṭṭhāsiṃ, sāmaññasmiṃ apekkhavā.</gatha>
    <hangnum nr="50"/>
    <gatha type="1"> ‘‘Bhagavā  tattha <note>[athettha satthā (sī. syā.)]</note> āgacchi, sīsaṃ mayhaṃ parāmasi;</gatha>
    <gatha type="last">Bāhāya maṃ gahetvāna, saṅghārāmaṃ pavesayi.</gatha>
    <hangnum nr="51"/>
    <gatha type="1"> ‘‘Anukampāya me satthā, adāsi pādapuñchaniṃ;</gatha>
    <gatha type="last">Evaṃ suddhaṃ adhiṭṭhehi, ekamantamadhiṭṭhahaṃ.</gatha>
    <hangnum nr="52"/>
    <gatha type="1"> ‘‘Hatthehi tamahaṃ gayha, sariṃ kokanadaṃ ahaṃ;</gatha>
    <gatha type="last">Tattha cittaṃ vimucci me, arahattaṃ apāpuṇiṃ.</gatha>
    <hangnum nr="53"/>
    <gatha type="1"> ‘‘Manomayesu kāyesu, sabbattha pāramiṃ gato;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="54"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā cūḷapanthako <note>[cullapanthako (sī. syā.)]</note> thero imā gāthāyo abhāsitthāti.</paragraph>
    <centered>Cūḷapanthakattherassāpadānaṃ catutthaṃ.</centered>
    <subhead>5. Pilindavacchattheraapadānaṃ</subhead>
    <hangnum nr="55"/>
    <gatha type="1"> ‘‘Nibbute  lokanāthamhi, sumedhe aggapuggale;</gatha>
    <gatha type="last">Pasannacitto sumano, thūpapūjaṃ akāsahaṃ.</gatha>
    <hangnum nr="56"/>
    <gatha type="1"> ‘‘Ye ca khīṇāsavā tattha, chaḷabhiññā mahiddhikā;</gatha>
    <gatha type="last">Tehaṃ tattha samānetvā, saṅghabhattaṃ akāsahaṃ.</gatha>
    <hangnum nr="57"/>
    <gatha type="1"> ‘‘Sumedhassa bhagavato, upaṭṭhāko tadā ahu;</gatha>
    <gatha type="last">Sumedho nāma nāmena, anumodittha so tadā.</gatha>
    <hangnum nr="58"/>
    <gatha type="1"> ‘‘Tena cittappasādena, vimānaṃ upapajjahaṃ;</gatha>
    <gatha type="last">Chaḷāsītisahassāni, accharāyo ramiṃsu me.</gatha>
    <hangnum nr="59"/>
    <gatha type="1"> ‘‘Mameva  anuvattanti, sabbakāmehi tā sadā;</gatha>
    <gatha type="last">Aññe deve abhibhomi, puññakammassidaṃ phalaṃ.</gatha>
    <hangnum nr="60"/>
    <gatha type="1"> ‘‘Pañcavīsatikappamhi, varuṇo nāma khattiyo;</gatha>
    <gatha type="last">Visuddhabhojano <note>[susuddhabhojano (sī.)]</note> āsiṃ, cakkavattī ahaṃ tadā.</gatha>
    <hangnum nr="61"/>
    <gatha type="1"> ‘‘Na te bījaṃ pavapanti, napi nīyanti naṅgalā;</gatha>
    <gatha type="last">Akaṭṭhapākimaṃ sāliṃ, paribhuñjanti mānusā.</gatha>
    <hangnum nr="62"/>
    <gatha type="1"> ‘‘Tattha  rajjaṃ karitvāna, devattaṃ puna gacchahaṃ;</gatha>
    <gatha type="last">Tadāpi edisā mayhaṃ, nibbattā bhogasampadā.</gatha>
    <hangnum nr="63"/>
    <gatha type="1"> ‘‘Na maṃ mittā amittā vā, hiṃsanti sabbapāṇino;</gatha>
    <gatha type="last">Sabbesampi piyo homi, puññakammassidaṃ phalaṃ.</gatha>
    <hangnum nr="64"/>
    <gatha type="1"> ‘‘Tiṃsakappasahassamhi , yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, gandhālepassidaṃ phalaṃ.</gatha>
    <hangnum nr="65"/>
    <gatha type="1"> ‘‘Imasmiṃ bhaddake kappe, eko āsiṃ janādhipo;</gatha>
    <gatha type="last">Mahānubhāvo rājāhaṃ <note>[rājīsi (syā. ka.)]</note>, cakkavattī mahabbalo.</gatha>
    <hangnum nr="66"/>
    <gatha type="1"> ‘‘Sohaṃ pañcasu sīlesu, ṭhapetvā janataṃ bahuṃ;</gatha>
    <gatha type="last">Pāpetvā sugatiṃyeva, devatānaṃ piyo ahuṃ.</gatha>
    <hangnum nr="67"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pilindavaccho <note>[pilindivaccho (sī.)]</note> thero imā gāthāyo abhāsitthāti.</paragraph>
    <centered>Pilindavacchattherassāpadānaṃ pañcamaṃ.</centered>
    <subhead>6. Rāhulattheraapadānaṃ</subhead>
    <hangnum nr="68"/>
    <gatha type="1"> ‘‘Padumuttarassa bhagavato, lokajeṭṭhassa tādino;</gatha>
    <gatha type="last">Sattabhūmamhi pāsāde, ādāsaṃ santhariṃ ahaṃ.</gatha>
    <hangnum nr="69"/>
    <gatha type="1"> ‘‘Khīṇāsavasahassehi, parikiṇṇo mahāmuni;</gatha>
    <gatha type="last">Upāgami gandhakuṭiṃ, dvipadindo <note>[dipadindo (sī. syā.)]</note> narāsabho.</gatha>
    <hangnum nr="70"/>
    <gatha type="1"> ‘‘Virocento <note>[virocayaṃ (syā.)]</note> gandhakuṭiṃ, devadevo narāsabho;</gatha>
    <gatha type="last">Bhikkhusaṅghe ṭhito satthā, imā gāthā abhāsatha.</gatha>
    <hangnum nr="71"/>
    <gatha type="1"> ‘‘‘Yenāyaṃ  jotitā seyyā, ādāsova susanthato;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="72"/>
    <gatha type="1"> ‘‘‘Soṇṇamayā rūpimayā, atho veḷuriyāmayā;</gatha>
    <gatha type="last">Nibbattissanti pāsādā, ye keci manaso piyā.</gatha>
    <hangnum nr="73"/>
    <gatha type="1"> ‘‘‘Catusaṭṭhikkhattuṃ  devindo, devarajjaṃ karissati;</gatha>
    <gatha type="last">Sahassakkhattuṃ cakkavattī, bhavissati anantarā.</gatha>
    <hangnum nr="74"/>
    <gatha type="1"> ‘‘‘Ekavīsatikappamhi, vimalo nāma khattiyo;</gatha>
    <gatha type="last">Cāturanto vijitāvī, cakkavattī bhavissati.</gatha>
    <hangnum nr="75"/>
    <gatha type="1"> ‘‘‘Nagaraṃ reṇuvatī nāma, iṭṭhakāhi sumāpitaṃ;</gatha>
    <gatha type="last">Āyāmato tīṇi sataṃ, caturassasamāyutaṃ.</gatha>
    <hangnum nr="76"/>
    <gatha type="1"> ‘‘‘Sudassano nāma pāsādo, vissakammena māpito <note>[visukammena§māpito (ka.), vissakammena nimmito (sī.)]</note>;</gatha>
    <gatha type="last">Kūṭāgāravarūpeto, sattaratanabhūsito.</gatha>
    <hangnum nr="77"/>
    <gatha type="1"> ‘‘‘Dasasaddāvivittaṃ  taṃ <note>[avivittaṃ (sī.)]</note>, vijjādharasamākulaṃ;</gatha>
    <gatha type="last">Sudassanaṃva nagaraṃ, devatānaṃ bhavissati.</gatha>
    <hangnum nr="78"/>
    <gatha type="1"> ‘‘‘Pabhā niggacchate tassa, uggacchanteva sūriye;</gatha>
    <gatha type="last">Virocessati taṃ niccaṃ, samantā aṭṭhayojanaṃ.</gatha>
    <hangnum nr="79"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="80"/>
    <gatha type="1"> ‘‘‘Tusitā so cavitvāna, sukkamūlena codito;</gatha>
    <gatha type="last">Gotamassa bhagavato, atrajo so bhavissati.</gatha>
    <hangnum nr="81"/>
    <gatha type="1"> ‘‘‘Sace  vaseyya <note>[sacā’vaseyya (?)]</note> agāraṃ, cakkavattī bhaveyya so;</gatha>
    <gatha type="last">Aṭṭhānametaṃ yaṃ tādī, agāre ratimajjhagā.</gatha>
    <hangnum nr="82"/>
    <gatha type="1"> ‘‘‘Nikkhamitvā agāramhā, pabbajissati subbato;</gatha>
    <gatha type="last">Rāhulo nāma nāmena, arahā so bhavissati’.</gatha>
    <hangnum nr="83"/>
    <gatha type="1"> ‘‘Kikīva aṇḍaṃ rakkheyya, cāmarī viya vāladhiṃ;</gatha>
    <gatha type="last">Nipako sīlasampanno, mamaṃ rakkhi mahāmuni <note>[evaṃ rakkhiṃ mahāmuni (sī. ka.), mamaṃ dakkhi mahāmuni (syā.)]</note>.</gatha>
    <hangnum nr="84"/>
    <gatha type="1"> ‘‘Tassāhaṃ dhammamaññāya, vihāsiṃ sāsane rato;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="85"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā rāhulo thero imā gāthāyo abhāsitthāti.</paragraph>
    <centered>Rāhulattherassāpadānaṃ chaṭṭhaṃ.</centered>
    <subhead>7. Upasenavaṅgantaputtattheraapadānaṃ</subhead>
    <hangnum nr="86"/>
    <gatha type="1"> ‘‘Padumuttaraṃ  bhagavantaṃ, lokajeṭṭhaṃ narāsabhaṃ;</gatha>
    <gatha type="last">Pabbhāramhi nisīdantaṃ, upagacchiṃ naruttamaṃ.</gatha>
    <hangnum nr="87"/>
    <gatha type="1"> ‘‘Kaṇikārapupphaṃ <note>[kaṇikāraṃ pupphitaṃ (sī. syā.)]</note> disvā, vaṇṭe chetvānahaṃ tadā;</gatha>
    <gatha type="last">Alaṅkaritvā chattamhi, buddhassa abhiropayiṃ.</gatha>
    <hangnum nr="88"/>
    <gatha type="1"> ‘‘Piṇḍapātañca  pādāsiṃ, paramannaṃ subhojanaṃ;</gatha>
    <gatha type="last">Buddhena navame tattha, samaṇe aṭṭha bhojayiṃ.</gatha>
    <hangnum nr="89"/>
    <gatha type="1"> ‘‘Anumodi mahāvīro, sayambhū aggapuggalo;</gatha>
    <gatha type="last">Iminā chattadānena, paramannapavecchanā.</gatha>
    <hangnum nr="90"/>
    <gatha type="1"> ‘‘Tena cittappasādena, sampattimanubhossasi;</gatha>
    <gatha type="last">Chattiṃsakkhattuṃ devindo, devarajjaṃ karissati.</gatha>
    <hangnum nr="91"/>
    <gatha type="1"> ‘‘Ekavīsatikkhattuñca, cakkavattī bhavissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="92"/>
    <gatha type="1"> ‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati <note>[yaṃ vadanti sumedhoti, bhūripaññaṃ sumedhasaṃ; kappeto satasahasse, esa buddho bhavissati; (ka.)]</note>.</gatha>
    <hangnum nr="93"/>
    <gatha type="1"> ‘‘Sāsane dibbamānamhi, manussattaṃ gamissati;</gatha>
    <gatha type="last">Tassa dhammesu dāyādo, oraso dhammanimmito.</gatha>
    <hangnum nr="94"/>
    <gatha type="1"> ‘‘Upasenoti nāmena, hessati satthu sāvako;</gatha>
    <gatha type="last"><note>[idaṃ pādadvayaṃ theragāthāaṭṭhakathāyameva dissati]</note> Samantapāsādikattā, aggaṭṭhāne ṭhapessati</gatha>
    <paragraph><note>[idaṃ pādadvayaṃ theragāthāaṭṭhakathāyameva dissati]</note>.</paragraph>
    <hangnum nr="95"/>
    <gatha type="1"> ‘‘Carimaṃ vattate mayhaṃ, bhavā sabbe samūhatā;</gatha>
    <gatha type="last">Dhāremi antimaṃ dehaṃ, jetvā māraṃ savāhanaṃ <note>[savāhiniṃ (?)]</note>.</gatha>
    <hangnum nr="96"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā upaseno vaṅgantaputto thero imā gāthāyo abhāsitthāti.</paragraph>
    <centered>Upasenavaṅgantaputtattherassāpadānaṃ sattamaṃ.</centered>
    <centered>Tatiyabhāṇavāraṃ.</centered>
    <subhead>8. Raṭṭhapālattheraapadānaṃ</subhead>
    <hangnum nr="97"/>
    <gatha type="1"> ‘‘Padumuttarassa  bhagavato, lokajeṭṭhassa tādino;</gatha>
    <gatha type="last">Varanāgo mayā dinno, īsādanto urūḷhavā.</gatha>
    <hangnum nr="98"/>
    <gatha type="1"> ‘‘Setacchatto pasobhito, sakappano sahatthipo;</gatha>
    <gatha type="last">Agghāpetvāna taṃ sabbaṃ, saṅghārāmaṃ akārayiṃ.</gatha>
    <hangnum nr="99"/>
    <gatha type="1"> ‘‘Catupaññāsasahassāni, pāsāde kārayiṃ ahaṃ;</gatha>
    <gatha type="last">Mahoghadānaṃ <note>[mahābhattaṃ (sī.), mahoghañca (ka.), mahādānaṃ (?)]</note> karitvāna, niyyādesiṃ mahesino.</gatha>
    <hangnum nr="100"/>
    <gatha type="1"> ‘‘Anumodi mahāvīro, sayambhū aggapuggalo;</gatha>
    <gatha type="last">Sabbe jane hāsayanto, desesi amataṃ padaṃ.</gatha>
    <hangnum nr="101"/>
    <gatha type="1"> ‘‘Taṃ me buddho viyākāsi, jalajuttaranāmako;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="102"/>
    <gatha type="1"> ‘‘‘Catupaññāsasahassāni, pāsāde kārayī ayaṃ;</gatha>
    <gatha type="last">Kathayissāmi vipākaṃ, suṇotha mama bhāsato.</gatha>
    <hangnum nr="103"/>
    <gatha type="1"> ‘‘‘Aṭṭhārasasahassāni, kūṭāgārā bhavissare;</gatha>
    <gatha type="last">Byamhuttamamhi nibbattā, sabbasoṇṇamayā ca te.</gatha>
    <hangnum nr="104"/>
    <gatha type="1"> ‘‘‘Paññāsakkhattuṃ devindo, devarajjaṃ karissati;</gatha>
    <gatha type="last">Aṭṭhapaññāsakkhattuñca, cakkavattī bhavissati.</gatha>
    <hangnum nr="105"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="106"/>
    <gatha type="1"> ‘‘‘Devalokā  cavitvāna, sukkamūlena codito;</gatha>
    <gatha type="last">Aḍḍhe kule mahābhoge, nibbattissati tāvade.</gatha>
    <hangnum nr="107"/>
    <gatha type="1"> ‘‘‘So pacchā pabbajitvāna, sukkamūlena codito;</gatha>
    <gatha type="last">Raṭṭhapāloti nāmena, hessati satthu sāvako.</gatha>
    <hangnum nr="108"/>
    <gatha type="1"> ‘‘‘Padhānapahitatto  so, upasanto nirūpadhi;</gatha>
    <gatha type="last">Sabbāsave pariññāya, nibbāyissatināsavo’.</gatha>
    <hangnum nr="109"/>
    <gatha type="1"> ‘‘Uṭṭhāya abhinikkhamma, jahitā bhogasampadā;</gatha>
    <gatha type="last">Kheḷapiṇḍeva bhogamhi, pemaṃ mayhaṃ na vijjati.</gatha>
    <hangnum nr="110"/>
    <gatha type="1"> ‘‘Vīriyaṃ  me dhuradhorayhaṃ, yogakkhemādhivāhanaṃ;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="111"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā raṭṭhapālo thero imā gāthāyo abhāsitthāti.</paragraph>
    <centered>Raṭṭhapālattherassāpadānaṃ aṭṭhamaṃ.</centered>
    <subhead>9. Sopākattheraapadānaṃ</subhead>
    <hangnum nr="112"/>
    <gatha type="1"> ‘‘Pabbhāraṃ sodhayantassa <note>[sevayantassa (sī. ka.)]</note>, vipine pabbatuttame;</gatha>
    <gatha type="last">Siddhattho nāma bhagavā, āgacchi mama santikaṃ.</gatha>
    <hangnum nr="113"/>
    <gatha type="1"> ‘‘Buddhaṃ  upagataṃ disvā, lokajeṭṭhassa tādino;</gatha>
    <gatha type="last">Santharaṃ santharitvāna <note>[paññapetvāna (syā. aṭṭha)]</note>, pupphāsanamadāsahaṃ.</gatha>
    <hangnum nr="114"/>
    <gatha type="1"> ‘‘Pupphāsane nisīditvā, siddhattho lokanāyako;</gatha>
    <gatha type="last">Mamañca gatimaññāya, aniccatamudāhari.</gatha>
    <hangnum nr="115"/>
    <gatha type="1"> ‘‘‘Aniccā vata saṅkhārā, uppādavayadhammino;</gatha>
    <gatha type="last">Uppajjitvā nirujjhanti, tesaṃ vūpasamo sukho’.</gatha>
    <hangnum nr="116"/>
    <gatha type="1"> ‘‘Idaṃ vatvāna sabbaññū, lokajeṭṭho narāsabho;</gatha>
    <gatha type="last">Nabhaṃ abbhuggami vīro, haṃsarājāva ambare.</gatha>
    <hangnum nr="117"/>
    <gatha type="1"> ‘‘Sakaṃ diṭṭhiṃ jahitvāna, bhāvayāniccasaññahaṃ;</gatha>
    <gatha type="last">Ekāhaṃ bhāvayitvāna, tattha kālaṃ kato ahaṃ.</gatha>
    <hangnum nr="118"/>
    <gatha type="1"> ‘‘Dve sampattī anubhotvā, sukkamūlena codito;</gatha>
    <gatha type="last">Pacchime bhave sampatte, sapākayonupāgamiṃ.</gatha>
    <hangnum nr="119"/>
    <gatha type="1"> ‘‘Agārā abhinikkhamma, pabbajiṃ anagāriyaṃ;</gatha>
    <gatha type="last">Jātiyā sattavassohaṃ, arahattamapāpuṇiṃ.</gatha>
    <hangnum nr="120"/>
    <gatha type="1"> ‘‘Āraddhavīriyo  pahitatto, sīlesu susamāhito;</gatha>
    <gatha type="last">Tosetvāna mahānāgaṃ, alatthaṃ upasampadaṃ.</gatha>
    <hangnum nr="121"/>
    <gatha type="1"> ‘‘Catunnavutito  kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, pupphadānassidaṃ phalaṃ.</gatha>
    <hangnum nr="122"/>
    <gatha type="1"> ‘‘Catunnavutito kappe, yaṃ saññaṃ bhāvayiṃ tadā;</gatha>
    <gatha type="last">Taṃ saññaṃ bhāvayantassa, patto me āsavakkhayo.</gatha>
    <hangnum nr="123"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sopāko thero imā gāthāyo abhāsitthāti.</paragraph>
    <centered>Sopākattherassāpadānaṃ navamaṃ.</centered>
    <subhead>10. Sumaṅgalattheraapadānaṃ</subhead>
    <hangnum nr="124"/>
    <gatha type="1"> ‘‘Āhutiṃ yiṭṭhukāmohaṃ, paṭiyādetvāna bhojanaṃ;</gatha>
    <gatha type="last">Brāhmaṇe paṭimānento, visāle māḷake ṭhito.</gatha>
    <hangnum nr="125"/>
    <gatha type="1"> ‘‘Athaddasāsiṃ sambuddhaṃ, piyadassiṃ mahāyasaṃ;</gatha>
    <gatha type="last">Sabbalokavinetāraṃ, sayambhuṃ aggapuggalaṃ.</gatha>
    <hangnum nr="126"/>
    <gatha type="1"> ‘‘Bhagavantaṃ jutimantaṃ, sāvakehi purakkhataṃ;</gatha>
    <gatha type="last">Ādiccamiva rocantaṃ, rathiyaṃ paṭipannakaṃ.</gatha>
    <hangnum nr="127"/>
    <gatha type="1"> ‘‘Añjaliṃ paggahetvāna, sakaṃ cittaṃ pasādayiṃ;</gatha>
    <gatha type="last">Manasāva nimantesiṃ, ‘āgacchatu mahāmuni’.</gatha>
    <hangnum nr="128"/>
    <gatha type="1"> ‘‘Mama saṅkappamaññāya, satthā loke anuttaro;</gatha>
    <gatha type="last">Khīṇāsavasahassehi, mama dvāraṃ upāgami.</gatha>
    <hangnum nr="129"/>
    <gatha type="1"> ‘‘Namo te purisājañña, namo te purisuttama;</gatha>
    <gatha type="last">Pāsādaṃ abhirūhitvā, sīhāsane nisīdataṃ <note>[nisīda tvaṃ (sī.)]</note>.</gatha>
    <hangnum nr="130"/>
    <gatha type="1"> ‘‘Danto  dantaparivāro, tiṇṇo tārayataṃ varo;</gatha>
    <gatha type="last">Pāsādaṃ abhirūhitvā, nisīdi pavarāsane.</gatha>
    <hangnum nr="131"/>
    <gatha type="1"> ‘‘Yaṃ me atthi sake gehe, āmisaṃ paccupaṭṭhitaṃ;</gatha>
    <gatha type="last">Tāhaṃ buddhassa pādāsiṃ, pasanno sehi pāṇibhi.</gatha>
    <hangnum nr="132"/>
    <gatha type="1"> ‘‘Pasannacitto  sumano, vedajāto katañjalī;</gatha>
    <gatha type="last">Buddhaseṭṭhaṃ namassāmi, aho buddhassuḷāratā.</gatha>
    <hangnum nr="133"/>
    <gatha type="1"> ‘‘Aṭṭhannaṃ  payirūpāsataṃ, bhuñjaṃ khīṇāsavā bahū;</gatha>
    <gatha type="last">Tuyheveso ānubhāvo, saraṇaṃ taṃ upemahaṃ.</gatha>
    <hangnum nr="134"/>
    <gatha type="1"> ‘‘Piyadassī ca bhagavā, lokajeṭṭho narāsabho;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="135"/>
    <gatha type="1"> ‘‘‘Yo so saṅghaṃ abhojesi, ujubhūtaṃ samāhitaṃ;</gatha>
    <gatha type="last">Tathāgatañca sambuddhaṃ, suṇātha mama bhāsato.</gatha>
    <hangnum nr="136"/>
    <gatha type="1"> ‘‘‘Sattavīsatikkhattuṃ so, devarajjaṃ karissati;</gatha>
    <gatha type="last">Sakakammābhiraddho so, devaloke ramissati.</gatha>
    <hangnum nr="137"/>
    <gatha type="1"> ‘‘‘Dasa aṭṭha cakkhattuṃ <note>[dasañcaṭṭhakkhatthuṃ (sī.), dasa caṭṭhakkhattuṃ (syā.)]</note> so, cakkavattī bhavissati;</gatha>
    <gatha type="last">Pathabyā rajjaṃ pañcasataṃ, vasudhaṃ āvasissati’.</gatha>
    <hangnum nr="138"/>
    <gatha type="1"> ‘‘Araññavanamoggayha, kānanaṃ byagghasevitaṃ;</gatha>
    <gatha type="last">Padhānaṃ padahitvāna, kilesā jhāpitā mayā.</gatha>
    <hangnum nr="139"/>
    <gatha type="1"> ‘‘Aṭṭhārase kappasate, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, bhattadānassidaṃ phalaṃ.</gatha>
    <hangnum nr="140"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sumaṅgalo thero imā gāthāyo abhāsitthāti.</paragraph>
    <centered>Sumaṅgalattherassāpadānaṃ dasamaṃ.</centered>
    <paragraph>Tassuddānaṃ –</paragraph>
    <gatha type="1">Sīhāsanī  ekathambhī, nando ca cūḷapanthako;</gatha>
    <gatha type="last">Pilindarāhulo ceva, vaṅganto raṭṭhapālako.</gatha>
    <gatha type="1">Sopāko maṅgalo ceva, daseva dutiye vagge;</gatha>
    <gatha type="last">Satañca aṭṭhatiṃsa ca, gāthā cettha pakāsitā.</gatha>
    <centered>Sīhāsaniyavaggo dutiyo.</centered>
  </text>
</tree>
