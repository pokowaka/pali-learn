<?xml version='1.0' encoding='UTF-8'?>
<tree text="35. Ekapadumiyavaggo" target="text">
  <text>
    <subhead>1. Ekapadumiyattheraapadānaṃ</subhead>
    <hangnum nr="1"/>
    <gatha type="1"> ‘‘Padumuttaro  nāma jino, sabbadhammāna pāragū;</gatha>
    <gatha type="last">Bhavābhave vibhāvento, tāresi janataṃ bahuṃ.</gatha>
    <hangnum nr="2"/>
    <gatha type="1"> ‘‘Haṃsarājā tadā homi, dijānaṃ pavaro ahaṃ;</gatha>
    <gatha type="last">Jātassaraṃ samogayha, kīḷāmi haṃsakīḷitaṃ.</gatha>
    <hangnum nr="3"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Jātassarassa upari, āgacchi tāvade jino.</gatha>
    <hangnum nr="4"/>
    <gatha type="1"> ‘‘Disvānahaṃ devadevaṃ, sayambhuṃ lokanāyakaṃ;</gatha>
    <gatha type="last">Vaṇṭe chetvāna padumaṃ, satapattaṃ manoramaṃ.</gatha>
    <hangnum nr="5"/>
    <gatha type="1"> ‘‘Mukhatuṇḍena paggayha, pasanno lokanāyake <note>[vippasannena cetasā (syā.)]</note>;</gatha>
    <gatha type="last">Ukkhipitvāna gagaṇe <note>[ukkhipitvā nalāṭena (ka.)]</note>, buddhaseṭṭhaṃ apūjayiṃ.</gatha>
    <hangnum nr="6"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Antalikkhe ṭhito satthā, akā me anumodanaṃ.</gatha>
    <hangnum nr="7"/>
    <gatha type="1"> ‘‘‘Iminā ekapadumena, cetanāpaṇidhīhi ca;</gatha>
    <gatha type="last">Kappānaṃ satasahassaṃ, vinipātaṃ na gacchasi’.</gatha>
    <hangnum nr="8"/>
    <gatha type="1"> ‘‘Idaṃ vatvāna sambuddho, jalajuttamanāmako;</gatha>
    <gatha type="last">Mama kammaṃ pakittetvā, agamā yena patthitaṃ.</gatha>
    <hangnum nr="9"/>
    <gatha type="1"> ‘‘Satasahassito  kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="10"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekapadumiyo thero imā gāthāyo abhāsitthāti.</paragraph>
    <centered>Ekapadumiyattherassāpadānaṃ paṭhamaṃ.</centered>
    <subhead>2. Tīṇuppalamāliyattheraapadānaṃ</subhead>
    <hangnum nr="11"/>
    <gatha type="1"> ‘‘Candabhāgānadītīre , ahosiṃ vānaro tadā;</gatha>
    <gatha type="last">Addasaṃ virajaṃ buddhaṃ, nisinnaṃ pabbatantare.</gatha>
    <hangnum nr="12"/>
    <gatha type="1"> ‘‘Obhāsentaṃ disā sabbā, sālarājaṃva phullitaṃ;</gatha>
    <gatha type="last">Lakkhaṇabyañjanūpetaṃ, disvā attamano ahuṃ.</gatha>
    <hangnum nr="13"/>
    <gatha type="1"> ‘‘Udaggacitto sumano, pītiyā haṭṭhamānaso;</gatha>
    <gatha type="last">Tīṇi uppalapupphāni, matthake abhiropayiṃ.</gatha>
    <hangnum nr="14"/>
    <gatha type="1"> ‘‘Pupphāni abhiropetvā, vipassissa mahesino;</gatha>
    <gatha type="last">Sagāravo bhavitvāna <note>[gamitvāna (sī.), namitvāna (ka.)]</note>, pakkāmiṃ uttarāmukho.</gatha>
    <hangnum nr="15"/>
    <gatha type="1"> ‘‘Gacchanto paṭikuṭiko, vippasannena cetasā;</gatha>
    <gatha type="last">Selantare patitvāna <note>[papatitvā (syā. ka.)]</note>, pāpuṇiṃ jīvitakkhayaṃ.</gatha>
    <hangnum nr="16"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ <note>[purimaṃ jātiṃ (?) upari 38 vagge tatiyāpadāne evameva dissati]</note>, tāvatiṃsamagacchahaṃ.</gatha>
    <hangnum nr="17"/>
    <gatha type="1"> ‘‘Satānaṃ  tīṇikkhattuñca, devarajjaṃ akārayiṃ;</gatha>
    <gatha type="last">Satānaṃ pañcakkhattuñca, cakkavattī ahosahaṃ.</gatha>
    <hangnum nr="18"/>
    <gatha type="1"> ‘‘Ekanavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="19"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tīṇuppalamāliyo <note>[tiuppalamāliyo (sī.)]</note> thero imā gāthāyo abhāsitthāti.</paragraph>
    <centered>Tīṇuppalamāliyattherassāpadānaṃ dutiyaṃ.</centered>
    <subhead>3. Dhajadāyakattheraapadānaṃ</subhead>
    <hangnum nr="20"/>
    <gatha type="1"> ‘‘Tisso nāma ahu satthā, lokajeṭṭho narāsabho;</gatha>
    <gatha type="last">Tayopadhikkhaye <note>[tassopadhikkhaye (sī.)]</note> disvā, dhajaṃ āropitaṃ mayā.</gatha>
    <hangnum nr="21"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="22"/>
    <gatha type="1"> ‘‘Satānaṃ  tīṇikkhattuñca, devarajjaṃ akārayiṃ;</gatha>
    <gatha type="last">Satānaṃ pañcakkhattuñca, cakkavattī ahosahaṃ.</gatha>
    <hangnum nr="23"/>
    <gatha type="1"> ‘‘Padesarajjaṃ  vipulaṃ, gaṇanāto asaṅkhiyaṃ;</gatha>
    <gatha type="last">Anubhomi sakaṃ kammaṃ, pubbe sukatamattano.</gatha>
    <hangnum nr="24"/>
    <gatha type="1"> ‘‘Dvenavute ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, dhajadānassidaṃ phalaṃ.</gatha>
    <hangnum nr="25"/>
    <gatha type="1"> ‘‘Icchamāno cahaṃ ajja, sakānanaṃ sapabbataṃ;</gatha>
    <gatha type="last">Khomadussena chādeyyaṃ, tadā mayhaṃ kate phalaṃ.</gatha>
    <hangnum nr="26"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā dhajadāyako thero imā gāthāyo abhāsitthāti.</paragraph>
    <centered>Dhajadāyakattherassāpadānaṃ tatiyaṃ.</centered>
    <subhead>4. Tikiṅkaṇipūjakattheraapadānaṃ</subhead>
    <hangnum nr="27"/>
    <gatha type="1"> ‘‘Himavantassāvidūre, bhūtagaṇo nāma pabbato;</gatha>
    <gatha type="last">Tatthaddasaṃ paṃsukūlaṃ, dumaggamhi vilaggitaṃ.</gatha>
    <hangnum nr="28"/>
    <gatha type="1"> ‘‘Tīṇi kiṅkaṇipupphāni, ocinitvānahaṃ tadā;</gatha>
    <gatha type="last">Haṭṭho haṭṭhena cittena, paṃsukūlaṃ apūjayiṃ.</gatha>
    <hangnum nr="29"/>
    <gatha type="1"> ‘‘Ekattiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, tiṇṇaṃ pupphānidaṃ phalaṃ.</gatha>
    <hangnum nr="30"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tikiṅkaṇipūjako thero imā gāthāyo abhāsitthāti.</paragraph>
    <centered>Tikiṅkaṇipūjakattherassāpadānaṃ catutthaṃ.</centered>
    <subhead>5. Naḷāgārikattheraapadānaṃ</subhead>
    <hangnum nr="31"/>
    <gatha type="1"> ‘‘Himavantassāvidūre , hārito nāma pabbato;</gatha>
    <gatha type="last">Sayambhū nārado nāma, rukkhamūle vasī tadā.</gatha>
    <hangnum nr="32"/>
    <gatha type="1"> ‘‘Naḷāgāraṃ karitvāna, tiṇena chādayiṃ ahaṃ;</gatha>
    <gatha type="last">Caṅkamaṃ sodhayitvāna, sayambhussa adāsahaṃ.</gatha>
    <hangnum nr="33"/>
    <gatha type="1"> ‘‘Catuddasasu  kappesu, devaloke ramiṃ ahaṃ;</gatha>
    <gatha type="last">Catusattatikkhattuñca, devarajjaṃ akārayiṃ.</gatha>
    <hangnum nr="34"/>
    <gatha type="1"> ‘‘Catusattati <note>[sattasattati (sī.)]</note> kkhattuñca , cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="35"/>
    <gatha type="1"> ‘‘Ubbiddhaṃ bhavanaṃ mayhaṃ, indalaṭṭhīva uggataṃ;</gatha>
    <gatha type="last">Sahassathambhaṃ atulaṃ, vimānaṃ sapabhassaraṃ.</gatha>
    <hangnum nr="36"/>
    <gatha type="1"> ‘‘Dve sampattī anubhotvā, sukkamūlena codito;</gatha>
    <gatha type="last">Gotamassa bhagavato, sāsane pabbajiṃ ahaṃ.</gatha>
    <hangnum nr="37"/>
    <gatha type="1"> ‘‘Padhānapahitattomhi , upasanto nirūpadhi;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="38"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā naḷāgāriko thero imā gāthāyo abhāsitthāti.</paragraph>
    <centered>Naḷāgārikattherassāpadānaṃ pañcamaṃ.</centered>
    <subhead>6. Campakapupphiyattheraapadānaṃ</subhead>
    <hangnum nr="39"/>
    <gatha type="1"> ‘‘Himavantassāvidūre, jāpalo <note>[cāpalo (sī.), chāpalo (syā.)]</note> nāma pabbato;</gatha>
    <gatha type="last">Buddho sudassano nāma, vihāsi pabbatantare.</gatha>
    <hangnum nr="40"/>
    <gatha type="1"> ‘‘Pupphaṃ hemavantaṃ <note>[hemavataṃ (sī.), hemavaṇṇaṃ (syā.)]</note> gayha, gacchaṃ vehāyasenahaṃ;</gatha>
    <gatha type="last">Addasaṃ virajaṃ buddhaṃ, oghatiṇṇamanāsavaṃ.</gatha>
    <hangnum nr="41"/>
    <gatha type="1"> ‘‘Satta  campakapupphāni, sīse katvānahaṃ tadā;</gatha>
    <gatha type="last">Buddhassa abhiropesiṃ, sayambhussa mahesino.</gatha>
    <hangnum nr="42"/>
    <gatha type="1"> ‘‘Ekattiṃse ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="43"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā campakapupphiyo thero imā gāthāyo abhāsitthāti.</paragraph>
    <centered>Campakapupphiyattherassāpadānaṃ chaṭṭhaṃ.</centered>
    <subhead>7. Padumapūjakattheraapadānaṃ</subhead>
    <hangnum nr="44"/>
    <gatha type="1"> ‘‘Himavantassāvidūre , romaso nāma pabbato;</gatha>
    <gatha type="last">Buddhopi sambhavo nāma, abbhokāse vasī tadā.</gatha>
    <hangnum nr="45"/>
    <gatha type="1"> ‘‘Bhavanā nikkhamitvāna, padumaṃ dhārayiṃ ahaṃ;</gatha>
    <gatha type="last">Ekāhaṃ dhārayitvāna, puna bhavanupāgamiṃ.</gatha>
    <hangnum nr="46"/>
    <gatha type="1"> ‘‘Ekanavutito  kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="47"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā padumapūjako thero imā gāthāyo abhāsitthāti.</paragraph>
    <centered>Padumapūjakattherassāpadānaṃ sattamaṃ.</centered>
    <centered>Terasamaṃ bhāṇavāraṃ.</centered>
    <subhead>8. Tiṇamuṭṭhidāyakattheraapadānaṃ</subhead>
    <hangnum nr="48"/>
    <gatha type="1"> ‘‘Himavantassāvidūre, lambako nāma pabbato;</gatha>
    <gatha type="last">Upatisso nāma sambuddho, abbhokāsamhi caṅkami.</gatha>
    <hangnum nr="49"/>
    <gatha type="1"> ‘‘Migaluddo  tadā āsiṃ, araññe kānane ahaṃ;</gatha>
    <gatha type="last">Disvāna taṃ devadevaṃ, sayambhuṃ aparājitaṃ.</gatha>
    <hangnum nr="50"/>
    <gatha type="1"> ‘‘Vippasannena cittena, tadā tassa mahesino;</gatha>
    <gatha type="last">Nisīdanatthaṃ buddhassa, tiṇamuṭṭhimadāsahaṃ.</gatha>
    <hangnum nr="51"/>
    <gatha type="1"> ‘‘Datvāna devadevassa, bhiyyo cittaṃ pasādayiṃ;</gatha>
    <gatha type="last">Sambuddhaṃ abhivādetvā, pakkāmiṃ uttarāmukho.</gatha>
    <hangnum nr="52"/>
    <gatha type="1"> ‘‘Aciraṃ gatamattaṃ maṃ, migarājā apothayi <note>[aheṭhayi (sī. syā.)]</note>;</gatha>
    <gatha type="last">Sīhena pothito <note>[pātito (sī. syā.)]</note> santo, tattha kālaṅkato ahaṃ.</gatha>
    <hangnum nr="53"/>
    <gatha type="1"> ‘‘Āsanne me kataṃ kammaṃ, buddhaseṭṭhe anāsave;</gatha>
    <gatha type="last">Sumutto saravegova, devalokaṃ agañchahaṃ.</gatha>
    <hangnum nr="54"/>
    <gatha type="1"> ‘‘Yūpo  tattha subho āsi, puññakammābhinimmito;</gatha>
    <gatha type="last">Sahassakaṇḍo satabheṇḍu, dhajālu haritāmayo.</gatha>
    <hangnum nr="55"/>
    <gatha type="1"> ‘‘Pabhā niddhāvate tassa, sataraṃsīva uggato;</gatha>
    <gatha type="last">Ākiṇṇo devakaññāhi, āmodiṃ kāmakāmahaṃ.</gatha>
    <hangnum nr="56"/>
    <gatha type="1"> ‘‘Devalokā cavitvāna, sukkamūlena codito;</gatha>
    <gatha type="last">Āgantvāna manussattaṃ, pattomhi āsavakkhayaṃ.</gatha>
    <hangnum nr="57"/>
    <gatha type="1"> ‘‘Catunnavutito kappe, nisīdanamadāsahaṃ;</gatha>
    <gatha type="last">Duggatiṃ nābhijānāmi, tiṇamuṭṭhiyidaṃ phalaṃ.</gatha>
    <hangnum nr="58"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā tiṇamuṭṭhidāyako thero imā gāthāyo abhāsitthāti.</paragraph>
    <centered>Tiṇamuṭṭhidāyakattherassāpadānaṃ aṭṭhamaṃ.</centered>
    <subhead>9. Tindukaphaladāyakattheraapadānaṃ</subhead>
    <hangnum nr="59"/>
    <gatha type="1"> ‘‘Kaṇikāraṃva  jotantaṃ, nisinnaṃ pabbatantare;</gatha>
    <gatha type="last">Addasaṃ virajaṃ buddhaṃ, oghatiṇṇamanāsavaṃ.</gatha>
    <hangnum nr="60"/>
    <gatha type="1"> ‘‘Tindukaṃ  saphalaṃ disvā, bhinditvāna sakosakaṃ <note>[sakoṭakaṃ (sī.), sakoṭikaṃ (syā.)]</note>;</gatha>
    <gatha type="last">Pasannacitto sumano, sayambhussa madāsahaṃ <note>[vessabhussa adāsahaṃ (sī.)]</note>.</gatha>
    <hangnum nr="61"/>
    <gatha type="1"> ‘‘Ekanavutito kappe, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="62"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tindukaphaladāyako thero imā gāthāyo abhāsitthāti.</paragraph>
    <centered>Tindukaphaladāyakattherassāpadānaṃ navamaṃ.</centered>
    <subhead>10. Ekañjaliyattheraapadānaṃ</subhead>
    <hangnum nr="63"/>
    <gatha type="1"> ‘‘Romaso <note>[revato (sī.)]</note> nāma sambuddho, nadīkūle vasī tadā;</gatha>
    <gatha type="last">Addasaṃ virajaṃ buddhaṃ, pītaraṃsiṃva bhāṇumaṃ.</gatha>
    <hangnum nr="64"/>
    <gatha type="1"> ‘‘Ukkāmukhapahaṭṭhaṃva , khadiraṅgārasannibhaṃ;</gatha>
    <gatha type="last">Osadhiṃva virocantaṃ, ekañjalimakāsahaṃ.</gatha>
    <hangnum nr="65"/>
    <gatha type="1"> ‘‘Catunnavutito kappe, yaṃ añjalimakāsahaṃ;</gatha>
    <gatha type="last">Duggatiṃ nābhijānāmi, añjaliyā idaṃ phalaṃ.</gatha>
    <hangnum nr="66"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekañjaliyo thero imā gāthāyo abhāsitthāti.</paragraph>
    <centered>Ekañjaliyattherassāpadānaṃ dasamaṃ.</centered>
    <centered>Ekapadumiyavaggo pañcatiṃsatimo.</centered>
    <paragraph>Tassuddānaṃ –</paragraph>
    <gatha type="1">Padumī uppalamālī, dhajo kiṅkaṇikaṃ naḷaṃ <note>[kiṅkaṇiko naḷo (sī.)]</note>;</gatha>
    <gatha type="2">Campako padumo muṭṭhi, tindukekañjalī tathā;</gatha>
    <gatha type="last">Cha ca saṭṭhi ca gāthāyo, gaṇitāyo vibhāvibhi.</gatha>
  </text>
</tree>
