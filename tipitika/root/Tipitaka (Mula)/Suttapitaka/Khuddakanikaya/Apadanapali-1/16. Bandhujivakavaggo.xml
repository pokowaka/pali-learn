<?xml version='1.0' encoding='UTF-8'?>
<tree text="16. Bandhuj&#x12B;vakavaggo" target="text">
  <text>
    <subhead>1. Bandhujīvakattheraapadānaṃ</subhead>
    <hangnum nr="1"/>
    <gatha type="1"> ‘‘Candaṃva  vimalaṃ suddhaṃ, vippasannamanāvilaṃ;</gatha>
    <gatha type="last">Nandībhavaparikkhīṇaṃ, tiṇṇaṃ loke visattikaṃ.</gatha>
    <hangnum nr="2"/>
    <gatha type="1"> ‘‘Nibbāpayantaṃ janataṃ, tiṇṇaṃ <note>[disvā (?)]</note> tārayataṃ varaṃ <note>[tārayataṃ muniṃ (syā.)]</note>;</gatha>
    <gatha type="last">Muniṃ vanamhi jhāyantaṃ <note>[vanasmiṃ jhāyamānaṃ taṃ (sī. syā.)]</note>, ekaggaṃ susamāhitaṃ.</gatha>
    <hangnum nr="3"/>
    <gatha type="1"> ‘‘Bandhujīvakapupphāni, lagetvā suttakenahaṃ;</gatha>
    <gatha type="last">Buddhassa abhiropayiṃ, sikhino lokabandhuno.</gatha>
    <hangnum nr="4"/>
    <gatha type="1"> ‘‘Ekattiṃse  ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="5"/>
    <gatha type="1"> ‘‘Ito sattamake kappe, manujindo mahāyaso;</gatha>
    <gatha type="last">Samantacakkhu nāmāsi, cakkavattī mahabbalo.</gatha>
    <hangnum nr="6"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā bandhujīvako thero imā gāthāyo abhāsitthāti.</paragraph>
    <centered>Bandhujīvakattherassāpadānaṃ paṭhamaṃ.</centered>
    <subhead>2. Tambapupphiyattheraapadānaṃ</subhead>
    <hangnum nr="7"/>
    <gatha type="1"> ‘‘Parakammāyane  yutto, aparādhaṃ akāsahaṃ;</gatha>
    <gatha type="last">Vanantaṃ abhidhāvissaṃ, bhayaverasamappito.</gatha>
    <hangnum nr="8"/>
    <gatha type="1"> ‘‘Pupphitaṃ pādapaṃ disvā, piṇḍibandhaṃ sunimmitaṃ;</gatha>
    <gatha type="last">Tambapupphaṃ gahetvāna, bodhiyaṃ okiriṃ ahaṃ.</gatha>
    <hangnum nr="9"/>
    <gatha type="1"> ‘‘Sammajjitvāna  taṃ bodhiṃ, pāṭaliṃ pādaputtamaṃ;</gatha>
    <gatha type="last">Pallaṅkaṃ ābhujitvāna, bodhimūle upāvisiṃ.</gatha>
    <hangnum nr="10"/>
    <gatha type="1"> ‘‘Gatamaggaṃ  gavesantā, āgacchuṃ mama santikaṃ;</gatha>
    <gatha type="last">Te ca disvānahaṃ tattha, āvajjiṃ bodhimuttamaṃ.</gatha>
    <hangnum nr="11"/>
    <gatha type="1"> ‘‘Vanditvāna ahaṃ bodhiṃ, vippasannena cetasā;</gatha>
    <gatha type="last">Anekatāle papatiṃ, giridugge bhayānake.</gatha>
    <hangnum nr="12"/>
    <gatha type="1"> ‘‘Ekanavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, bodhipūjāyidaṃ phalaṃ.</gatha>
    <hangnum nr="13"/>
    <gatha type="1"> ‘‘Ito ca tatiye kappe, rājā susaññato ahaṃ <note>[saṃthusito ahuṃ (sī.)]</note>;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="14"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tambapupphiyo thero imā gāthāyo abhāsitthāti.</paragraph>
    <centered>Tambapupphiyattherassāpadānaṃ dutiyaṃ.</centered>
    <subhead>3. Vīthisammajjakattheraapadānaṃ</subhead>
    <hangnum nr="15"/>
    <gatha type="1"> ‘‘Udentaṃ  sataraṃsiṃva, pītaraṃsiṃva <note>[sitaraṃsiṃva (sī. syā.)]</note> bhāṇumaṃ;</gatha>
    <gatha type="last">Pannarase yathā candaṃ, niyyantaṃ lokanāyakaṃ.</gatha>
    <hangnum nr="16"/>
    <gatha type="1"> ‘‘Aṭṭhasaṭṭhisahassāni, sabbe khīṇāsavā ahuṃ;</gatha>
    <gatha type="last">Parivāriṃsu sambuddhaṃ, dvipadindaṃ narāsabhaṃ.</gatha>
    <hangnum nr="17"/>
    <gatha type="1"> ‘‘Sammajjitvāna taṃ vīthiṃ, niyyante lokanāyake;</gatha>
    <gatha type="last">Ussāpesiṃ dhajaṃ tattha, vippasannena cetasā.</gatha>
    <hangnum nr="18"/>
    <gatha type="1"> ‘‘Ekanavutito kappe, yaṃ dhajaṃ abhiropayiṃ;</gatha>
    <gatha type="last">Duggatiṃ nābhijānāmi, dhajadānassidaṃ phalaṃ.</gatha>
    <hangnum nr="19"/>
    <gatha type="1"> ‘‘Ito catutthake kappe, rājāhosiṃ mahabbalo;</gatha>
    <gatha type="last">Sabbākārena sampanno, sudhajo iti vissuto.</gatha>
    <hangnum nr="20"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā vīthisammajjako thero imā gāthāyo abhāsitthāti.</paragraph>
    <centered>Vīthisammajjakattherassāpadānaṃ tatiyaṃ.</centered>
    <subhead>4. Kakkārupupphapūjakattheraapadānaṃ</subhead>
    <hangnum nr="21"/>
    <gatha type="1"> ‘‘Devaputto  ahaṃ santo, pūjayiṃ sikhināyakaṃ;</gatha>
    <gatha type="last">Kakkārupupphaṃ paggayha, buddhassa abhiropayiṃ.</gatha>
    <hangnum nr="22"/>
    <gatha type="1"> ‘‘Ekattiṃse  ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="23"/>
    <gatha type="1"> ‘‘Ito ca navame kappe, rājā sattuttamo ahuṃ;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="24"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kakkārupupphapūjako thero imā gāthāyo abhāsitthāti.</paragraph>
    <centered>Kakkārupupphapūjakattherassāpadānaṃ catutthaṃ.</centered>
    <subhead>5. Mandāravapupphapūjakattheraapadānaṃ</subhead>
    <hangnum nr="25"/>
    <gatha type="1"> ‘‘Devaputto  ahaṃ santo, pūjayiṃ sikhināyakaṃ;</gatha>
    <gatha type="last">Mandāravena pupphena, buddhassa abhiropayiṃ.</gatha>
    <hangnum nr="26"/>
    <gatha type="1"> ‘‘Sattāhaṃ chadanaṃ āsi, dibbaṃ mālaṃ tathāgate;</gatha>
    <gatha type="last">Sabbe janā samāgantvā, namassiṃsu tathāgataṃ.</gatha>
    <hangnum nr="27"/>
    <gatha type="1"> ‘‘Ekattiṃse ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="28"/>
    <gatha type="1"> ‘‘Ito ca dasame kappe, rājāhosiṃ jutindharo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="29"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā mandāravapupphapūjako thero imā gāthāyo abhāsitthāti.</paragraph>
    <centered>Mandāravapupphapūjakattherassāpadānaṃ pañcamaṃ.</centered>
    <subhead>6. Kadambapupphiyattheraapadānaṃ</subhead>
    <hangnum nr="30"/>
    <gatha type="1"> ‘‘Himavantassāvidūre , kukkuṭo nāma pabbato;</gatha>
    <gatha type="last">Tamhi pabbatapādamhi, satta buddhā vasanti te.</gatha>
    <hangnum nr="31"/>
    <gatha type="1"> ‘‘Kadambaṃ pupphitaṃ disvā, dīparājaṃva uggataṃ;</gatha>
    <gatha type="last">Ubho hatthehi paggayha, satta buddhe samokiriṃ.</gatha>
    <hangnum nr="32"/>
    <gatha type="1"> ‘‘Catunnavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="33"/>
    <gatha type="1"> ‘‘Dvenavute ito kappe, sattāsuṃ pupphanāmakā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="34"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā kadambapupphiyo thero imā gāthāyo abhāsitthāti;</gatha>
    <centered>Kadambapupphiyattherassāpadānaṃ chaṭṭhaṃ.</centered>
    <subhead>7. Tiṇasūlakattheraapadānaṃ</subhead>
    <hangnum nr="35"/>
    <gatha type="1"> ‘‘Himavantassāvidūre , bhūtagaṇo nāma pabbato;</gatha>
    <gatha type="last">Vasateko jino tattha, sayambhū lokanissaṭo.</gatha>
    <hangnum nr="36"/>
    <gatha type="1"> ‘‘Tiṇasūlaṃ gahetvāna, buddhassa abhiropayiṃ;</gatha>
    <gatha type="last">Ekūnasatasahassaṃ, kappaṃ na vinipātiko.</gatha>
    <hangnum nr="37"/>
    <gatha type="1"> ‘‘Ito ekādase kappe, ekosiṃ dharaṇīruho;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="38"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tiṇasūlako thero imā gāthāyo abhāsitthāti.</paragraph>
    <centered>Tiṇasūlakattherassāpadānaṃ sattamaṃ.</centered>
    <subhead>8. Nāgapupphiyattheraapadānaṃ</subhead>
    <hangnum nr="39"/>
    <gatha type="1"> ‘‘Suvaccho  nāma nāmena, brāhmaṇo mantapāragū;</gatha>
    <gatha type="last">Purakkhato sasissehi, vasate pabbatantare.</gatha>
    <hangnum nr="40"/>
    <gatha type="1"> ‘‘Padumuttaro nāma jino, āhutīnaṃ paṭiggaho;</gatha>
    <gatha type="last">Mamuddharitukāmo so, āgacchi mama santikaṃ.</gatha>
    <hangnum nr="41"/>
    <gatha type="1"> ‘‘Vehāsamhi  caṅkamati, dhūpāyati jalate tathā;</gatha>
    <gatha type="last">Hāsaṃ mamaṃ viditvāna, pakkāmi pācināmukho.</gatha>
    <hangnum nr="42"/>
    <gatha type="1"> ‘‘Tañca acchariyaṃ disvā, abbhutaṃ lomahaṃsanaṃ;</gatha>
    <gatha type="last">Nāgapupphaṃ gahetvāna, gatamaggamhi okiriṃ.</gatha>
    <hangnum nr="43"/>
    <gatha type="1"> ‘‘Satasahassito kappe, yaṃ pupphaṃ okiriṃ ahaṃ;</gatha>
    <gatha type="last">Tena cittappasādena, duggatiṃ nupapajjahaṃ.</gatha>
    <hangnum nr="44"/>
    <gatha type="1"> ‘‘Ekattiṃse kappasate <note>[ekatiṃse ito kamme (syā.)]</note>, rājā āsi mahāraho;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="45"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā nāgapupphiyo thero imā gāthāyo abhāsitthāti.</paragraph>
    <centered>Nāgapupphiyattherassāpadānaṃ aṭṭhamaṃ.</centered>
    <subhead>9. Punnāgapupphiyattheraapadānaṃ</subhead>
    <hangnum nr="46"/>
    <gatha type="1"> ‘‘Kānanaṃ  vanamogayha, vasāmi luddako ahaṃ;</gatha>
    <gatha type="last">Punnāgaṃ pupphitaṃ disvā, buddhaseṭṭhaṃ anussariṃ.</gatha>
    <hangnum nr="47"/>
    <gatha type="1"> ‘‘Taṃ  pupphaṃ ocinitvāna, sugandhaṃ gandhitaṃ subhaṃ;</gatha>
    <gatha type="last">Thūpaṃ karitvā puline, buddhassa abhiropayiṃ.</gatha>
    <hangnum nr="48"/>
    <gatha type="1"> ‘‘Dvenavute  ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="49"/>
    <gatha type="1"> ‘‘Ekamhi navute kappe, eko āsiṃ tamonudo;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="50"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā punnāgapupphiyo thero imā gāthāyo abhāsitthāti.</paragraph>
    <centered>Punnāgapupphiyattherassāpadānaṃ navamaṃ.</centered>
    <subhead>10. Kumudadāyakattheraapadānaṃ</subhead>
    <hangnum nr="51"/>
    <gatha type="1"> ‘‘Himavantassāvidūre, mahājātassaro ahu;</gatha>
    <gatha type="last">Padumuppalasañchanno, puṇḍarīkasamotthaṭo.</gatha>
    <hangnum nr="52"/>
    <gatha type="1"> ‘‘Kukuttho nāma nāmena, tatthāsiṃ sakuṇo tadā;</gatha>
    <gatha type="last">Sīlavā buddhisampanno, puññāpuññesu kovido.</gatha>
    <hangnum nr="53"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Jātassarassāvidūre, sañcarittha mahāmuni.</gatha>
    <hangnum nr="54"/>
    <gatha type="1"> ‘‘Jalajaṃ kumudaṃ chetvā, upanesiṃ mahesino;</gatha>
    <gatha type="last">Mama saṅkappamaññāya, paṭiggahi mahāmuni.</gatha>
    <hangnum nr="55"/>
    <gatha type="1"> ‘‘Tañca  dānaṃ daditvāna, sukkamūlena codito;</gatha>
    <gatha type="last">Kappānaṃ satasahassaṃ, duggatiṃ nupapajjahaṃ.</gatha>
    <hangnum nr="56"/>
    <gatha type="1"> ‘‘Soḷaseto kappasate, āsuṃ varuṇanāmakā;</gatha>
    <gatha type="last">Aṭṭha ete janādhipā, cakkavattī mahabbalā.</gatha>
    <hangnum nr="57"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kumudadāyako thero imā gāthāyo abhāsitthāti.</paragraph>
    <centered>Kumudadāyakattherassāpadānaṃ dasamaṃ.</centered>
    <centered>Bandhujīvakavaggo soḷasamo.</centered>
    <paragraph>Tassuddānaṃ –</paragraph>
    <gatha type="1">Bandhujīvo tambapupphī, vīthikakkārupupphiyo;</gatha>
    <gatha type="2">Mandāravo kadambī ca, sūlako nāgapupphiyo;</gatha>
    <gatha type="last">Punnāgo komudī gāthā, chappaññāsa pakittitāti.</gatha>
  </text>
</tree>
