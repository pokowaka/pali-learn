<?xml version='1.0' encoding='UTF-8'?>
<tree text="18. Kumudavaggo" target="text">
  <text>
    <subhead>1. Kumudamāliyattheraapadānaṃ</subhead>
    <hangnum nr="1"/>
    <gatha type="1"> ‘‘Pabbate  himavantamhi, mahājātassaro ahu;</gatha>
    <gatha type="last">Tatthajo rakkhaso āsiṃ, ghorarūpo mahabbalo.</gatha>
    <hangnum nr="2"/>
    <gatha type="1"> ‘‘Kumudaṃ pupphate tattha, cakkamattāni jāyare;</gatha>
    <gatha type="last">Ocināmi ca taṃ pupphaṃ, balino samitiṃ tadā.</gatha>
    <hangnum nr="3"/>
    <gatha type="1"> ‘‘Atthadassī  tu bhagavā, dvipadindo narāsabho;</gatha>
    <gatha type="last">Pupphasaṅkocitaṃ <note>[pupphaṃ saṅkocitaṃ (sī. syā.), pupphaṃ samocitaṃ (?)]</note> disvā, āgacchi mama santikaṃ.</gatha>
    <hangnum nr="4"/>
    <gatha type="1"> ‘‘Upāgatañca sambuddhaṃ, devadevaṃ narāsabhaṃ;</gatha>
    <gatha type="last">Sabbañca pupphaṃ paggayha, buddhassa abhiropayiṃ.</gatha>
    <hangnum nr="5"/>
    <gatha type="1"> ‘‘Yāvatā himavantantā, parisā sā <note>[himavantasmiṃ, yāva mālā (syā.)]</note> tadā ahu;</gatha>
    <gatha type="last">Tāvacchadanasampanno, agamāsi tathāgato.</gatha>
    <hangnum nr="6"/>
    <gatha type="1"> ‘‘Aṭṭhārase kappasate, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="7"/>
    <gatha type="1"> ‘‘Ito pannarase kappe, sattāhesuṃ janādhipā;</gatha>
    <gatha type="last">Sahassarathanāmā te, cakkavattī mahabbalā.</gatha>
    <hangnum nr="8"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā kumudamāliyo thero imā gāthāyo abhāsitthāti.</paragraph>
    <centered>Kumudamāliyattherassāpadānaṃ paṭhamaṃ.</centered>
    <subhead>2. Nisseṇidāyakattheraapadānaṃ</subhead>
    <hangnum nr="9"/>
    <gatha type="1"> ‘‘Koṇḍaññassa  bhagavato, lokajeṭṭhassa tādino;</gatha>
    <gatha type="last">Ārohatthāya pāsādaṃ, nisseṇī kāritā mayā.</gatha>
    <hangnum nr="10"/>
    <gatha type="1"> ‘‘Tena  cittappasādena, anubhotvāna sampadā;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="11"/>
    <gatha type="1"> ‘‘Ekattiṃsamhi kappānaṃ, sahassamhi tayo ahuṃ <note>[mahā (sī. syā.)]</note>;</gatha>
    <gatha type="last">Sambahulā nāma rājāno, cakkavattī mahabbalā.</gatha>
    <hangnum nr="12"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā nisseṇidāyako thero imā gāthāyo abhāsitthāti.</paragraph>
    <centered>Nisseṇidāyakattherassāpadānaṃ dutiyaṃ.</centered>
    <subhead>3. Rattipupphiyattheraapadānaṃ</subhead>
    <hangnum nr="13"/>
    <gatha type="1"> ‘‘Migaluddo  pure āsiṃ, araññe kānane ahaṃ;</gatha>
    <gatha type="last">Vipassiṃ addasaṃ buddhaṃ, devadevaṃ narāsabhaṃ.</gatha>
    <hangnum nr="14"/>
    <gatha type="1"> ‘‘Rattikaṃ  pupphitaṃ disvā, kuṭajaṃ dharaṇīruhaṃ;</gatha>
    <gatha type="last">Samūlaṃ paggahetvāna, upanesiṃ mahesino.</gatha>
    <hangnum nr="15"/>
    <gatha type="1"> ‘‘Ekanavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, pupphadānassidaṃ phalaṃ.</gatha>
    <hangnum nr="16"/>
    <gatha type="1"> ‘‘Ito ca aṭṭhame kappe, suppasannasanāmako;</gatha>
    <gatha type="last">Sattaratanasampanno, rājāhosiṃ mahabbalo.</gatha>
    <hangnum nr="17"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā rattipupphiyo thero imā gāthāyo abhāsitthāti.</paragraph>
    <centered>Rattipupphiyattherassāpadānaṃ tatiyaṃ.</centered>
    <subhead>4. Udapānadāyakattheraapadānaṃ</subhead>
    <hangnum nr="18"/>
    <gatha type="1"> ‘‘Vipassino  bhagavato, udapāno kato mayā;</gatha>
    <gatha type="last">Piṇḍapātañca datvāna <note>[gahetvāna (syā.)]</note>, niyyādesimahaṃ tadā.</gatha>
    <hangnum nr="19"/>
    <gatha type="1"> ‘‘Ekanavutito  kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, udapānassidaṃ phalaṃ.</gatha>
    <hangnum nr="20"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā udapānadāyako thero imā gāthāyo abhāsitthāti.</paragraph>
    <centered>Udapānadāyakattherassāpadānaṃ catutthaṃ.</centered>
    <subhead>5. Sīhāsanadāyakattheraapadānaṃ</subhead>
    <hangnum nr="21"/>
    <gatha type="1"> ‘‘Nibbute lokanāthamhi, padumuttaranāyake;</gatha>
    <gatha type="last">Pasannacitto sumano, sīhāsanamadāsahaṃ.</gatha>
    <hangnum nr="22"/>
    <gatha type="1"> ‘‘Bahūhi gandhamālehi, diṭṭhadhammasukhāvahe;</gatha>
    <gatha type="last">Tattha pūjañca katvāna, nibbāyati bahujjano.</gatha>
    <hangnum nr="23"/>
    <gatha type="1"> ‘‘Pasannacitto  sumano, vanditvā bodhimuttamaṃ;</gatha>
    <gatha type="last">Kappānaṃ satasahassaṃ, duggatiṃ nupapajjahaṃ.</gatha>
    <hangnum nr="24"/>
    <gatha type="1"> ‘‘Pannarasasahassamhi, kappānaṃ aṭṭha āsu te <note>[aṭṭha āsayuṃ (ka.)]</note>;</gatha>
    <gatha type="last">Siluccayasanāmā ca, rājāno cakkavattino.</gatha>
    <hangnum nr="25"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā sīhāsanadāyako thero imā gāthāyo abhāsitthāti;</gatha>
    <centered>Sīhāsanadāyakattherassāpadānaṃ pañcamaṃ.</centered>
    <subhead>6. Maggadattikattheraapadānaṃ</subhead>
    <hangnum nr="26"/>
    <gatha type="1"> ‘‘Anomadassī  bhagavā, dvipadindo narāsabho;</gatha>
    <gatha type="last">Diṭṭhadhammasukhatthāya, abbhokāsamhi caṅkami.</gatha>
    <hangnum nr="27"/>
    <gatha type="1"> ‘‘Uddhate  pāde pupphāni, sobhaṃ muddhani tiṭṭhare;</gatha>
    <gatha type="last">Pasannacitto sumano, vanditvā pupphamokiriṃ.</gatha>
    <hangnum nr="28"/>
    <gatha type="1"> ‘‘Vīsakappasahassamhi, ito pañca janā ahuṃ;</gatha>
    <gatha type="last">Pupphacchadaniyā nāma, cakkavattī mahabbalā.</gatha>
    <hangnum nr="29"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā maggadattiko thero imā gāthāyo abhāsitthāti.</paragraph>
    <centered>Maggadattikattherassāpadānaṃ chaṭṭhaṃ.</centered>
    <subhead>7. Ekadīpiyattheraapadānaṃ</subhead>
    <hangnum nr="30"/>
    <gatha type="1"> ‘‘Padumuttarassa munino, saḷale bodhimuttame;</gatha>
    <gatha type="last">Pasannacitto sumano, ekadīpaṃ adāsahaṃ.</gatha>
    <hangnum nr="31"/>
    <gatha type="1"> ‘‘Bhave nibbattamānamhi, nibbatte puññasañcaye;</gatha>
    <gatha type="last">Duggatiṃ nābhijānāmi, dīpadānassidaṃ phalaṃ.</gatha>
    <hangnum nr="32"/>
    <gatha type="1"> ‘‘Soḷase  kappasahasse, ito te caturo janā;</gatha>
    <gatha type="last">Candābhā nāma nāmena, cakkavattī mahabbalā.</gatha>
    <hangnum nr="33"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekadīpiyo thero imā gāthāyo abhāsitthāti.</paragraph>
    <centered>Ekadīpiyattherassāpadānaṃ sattamaṃ.</centered>
    <centered>Navamaṃ bhāṇavāraṃ.</centered>
    <subhead>8. Maṇipūjakattheraapadānaṃ</subhead>
    <hangnum nr="34"/>
    <gatha type="1"> ‘‘Orena  himavantassa, nadikā sampavattatha;</gatha>
    <gatha type="last">Tassā cānupakhettamhi, sayambhū vasate tadā.</gatha>
    <hangnum nr="35"/>
    <gatha type="1"> ‘‘Maṇiṃ  paggayha pallaṅkaṃ, sādhucittaṃ manoramaṃ;</gatha>
    <gatha type="last">Pasannacitto sumano, buddhassa abhiropayiṃ.</gatha>
    <hangnum nr="36"/>
    <gatha type="1"> ‘‘Catunnavutito  kappe, yaṃ maṇiṃ abhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="37"/>
    <gatha type="1"> ‘‘Ito ca dvādase kappe, sataraṃsīsanāmakā;</gatha>
    <gatha type="last">Aṭṭha te āsuṃ rājāno, cakkavattī mahabbalā.</gatha>
    <hangnum nr="38"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā maṇipūjako thero imā gāthāyo abhāsitthāti.</paragraph>
    <centered>Maṇipūjakattherassāpadānaṃ aṭṭhamaṃ.</centered>
    <subhead>9. Tikicchakattheraapadānaṃ</subhead>
    <hangnum nr="39"/>
    <gatha type="1"> ‘‘Nagare bandhumatiyā, vejjo āsiṃ susikkhito;</gatha>
    <gatha type="last">Āturānaṃ sadukkhānaṃ, mahājanasukhāvaho.</gatha>
    <hangnum nr="40"/>
    <gatha type="1"> ‘‘Byādhitaṃ samaṇaṃ disvā, sīlavantaṃ mahājutiṃ;</gatha>
    <gatha type="last">Pasannacitto sumano, bhesajjamadadiṃ tadā.</gatha>
    <hangnum nr="41"/>
    <gatha type="1"> ‘‘Arogo āsi teneva, samaṇo saṃvutindriyo;</gatha>
    <gatha type="last">Asoko nāma nāmena, upaṭṭhāko vipassino.</gatha>
    <hangnum nr="42"/>
    <gatha type="1"> ‘‘Ekanavutito kappe, yaṃ osadhamadāsahaṃ;</gatha>
    <gatha type="last">Duggatiṃ nābhijānāmi, bhesajjassa idaṃ phalaṃ.</gatha>
    <hangnum nr="43"/>
    <gatha type="1"> ‘‘Ito ca aṭṭhame kappe, sabbosadhasanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="44"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tikicchako thero imā gāthāyo abhāsitthāti.</paragraph>
    <centered>Tikicchakattherassāpadānaṃ navamaṃ.</centered>
    <subhead>10. Saṅghupaṭṭhākattheraapadānaṃ</subhead>
    <hangnum nr="45"/>
    <gatha type="1"> ‘‘Vessabhumhi  bhagavati, ahosārāmiko ahaṃ;</gatha>
    <gatha type="last">Pasannacitto sumano, upaṭṭhiṃ saṅghamuttamaṃ.</gatha>
    <hangnum nr="46"/>
    <gatha type="1"> ‘‘Ekattiṃse  ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, upaṭṭhānassidaṃ phalaṃ.</gatha>
    <hangnum nr="47"/>
    <gatha type="1"> ‘‘Ito te sattame kappe, sattevāsuṃ samodakā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="48"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā saṅghupaṭṭhāko thero imā gāthāyo abhāsitthāti.</paragraph>
    <centered>Saṅghupaṭṭhākattherassāpadānaṃ dasamaṃ.</centered>
    <centered>Kumudavaggo aṭṭhārasamo.</centered>
    <paragraph>Tassuddānaṃ –</paragraph>
    <gatha type="1">Kumudo atha nisseṇī, rattiko udapānado;</gatha>
    <gatha type="2">Sīhāsanī maggadado, ekadīpī maṇippado;</gatha>
    <gatha type="last">Tikicchako upaṭṭhāko, ekapaññāsa gāthakāti.</gatha>
  </text>
</tree>
