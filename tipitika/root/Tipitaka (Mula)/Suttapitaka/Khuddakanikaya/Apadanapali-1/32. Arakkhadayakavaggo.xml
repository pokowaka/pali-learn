<?xml version='1.0' encoding='UTF-8'?>
<tree text="32. &#x100;rakkhad&#x101;yakavaggo" target="text">
  <text>
    <subhead>1. Ārakkhadāyakattheraapadānaṃ</subhead>
    <hangnum nr="1"/>
    <gatha type="1"> ‘‘Dhammadassissa  munino, vati kārāpitā mayā;</gatha>
    <gatha type="last">Ārakkho ca mayā dinno, dvipadindassa tādino.</gatha>
    <hangnum nr="2"/>
    <gatha type="1"> ‘‘Aṭṭhārase kappasate, yaṃ kammamakariṃ tadā;</gatha>
    <gatha type="last">Tena kammavisesena, patto me āsavakkhayo.</gatha>
    <hangnum nr="3"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ārakkhadāyako thero imā gāthāyo abhāsitthāti.</paragraph>
    <centered>Ārakkhadāyakattherassāpadānaṃ paṭhamaṃ.</centered>
    <subhead>2. Bhojanadāyakattheraapadānaṃ</subhead>
    <hangnum nr="4"/>
    <gatha type="1"> ‘‘Sujāto sālalaṭṭhīva, sobhañjanamivuggato;</gatha>
    <gatha type="last">Indalaṭṭhirivākāse, virocati sadā jino.</gatha>
    <hangnum nr="5"/>
    <gatha type="1"> ‘‘Tassa devātidevassa, vessabhussa mahesino;</gatha>
    <gatha type="last">Adāsi bhojanamahaṃ, vippasannena cetasā.</gatha>
    <hangnum nr="6"/>
    <gatha type="1"> ‘‘Taṃ me buddho anumodi, sayambhū aparājito;</gatha>
    <gatha type="last">Bhave nibbattamānamhi, phalaṃ nibbattatū tava.</gatha>
    <hangnum nr="7"/>
    <gatha type="1"> ‘‘Ekattiṃse  ito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, bhojanassa idaṃ phalaṃ.</gatha>
    <hangnum nr="8"/>
    <gatha type="1"> ‘‘Pañcavīse ito kappe, eko āsiṃ amittako;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="9"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā bhojanadāyako thero imā gāthāyo abhāsitthāti.</paragraph>
    <centered>Bhojanadāyakattherassāpadānaṃ dutiyaṃ.</centered>
    <subhead>3. Gatasaññakattheraapadānaṃ</subhead>
    <hangnum nr="10"/>
    <gatha type="1"> ‘‘Ākāseva  padaṃ natthi, ambare anilañjase;</gatha>
    <gatha type="last">Siddhatthaṃ jinamaddakkhiṃ, gacchantaṃ tidivaṅgaṇe <note>[tidivaṅgaṇaṃ (syā. ka.)]</note>.</gatha>
    <hangnum nr="11"/>
    <gatha type="1"> ‘‘Anileneritaṃ disvā, sammāsambuddhacīvaraṃ;</gatha>
    <gatha type="last">Vitti mamāhu tāvade <note>[vitti me pāhuṇā tāva (syā.), vitti me tāvade jātā (sī.)]</note>, disvāna gamanaṃ muniṃ <note>[mune (sī.)]</note>.</gatha>
    <hangnum nr="12"/>
    <gatha type="1"> ‘‘Catunnavutito  kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, buddhasaññāyidaṃ phalaṃ.</gatha>
    <hangnum nr="13"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā gatasaññako thero imā gāthāyo abhāsitthāti.</paragraph>
    <centered>Gatasaññakattherassāpadānaṃ tatiyaṃ.</centered>
    <subhead>4. Sattapadumiyattheraapadānaṃ</subhead>
    <hangnum nr="14"/>
    <gatha type="1"> ‘‘Nadīkūle vasāmahaṃ, nesādo nāma brāhmaṇo;</gatha>
    <gatha type="last">Satapattehi pupphehi, sammajjitvāna assamaṃ.</gatha>
    <hangnum nr="15"/>
    <gatha type="1"> ‘‘Suvaṇṇavaṇṇaṃ sambuddhaṃ, siddhatthaṃ lokanāyakaṃ;</gatha>
    <gatha type="last">Disvā nabhena <note>[vanena (syā. ka.)]</note> gacchantaṃ, hāso me udapajjatha.</gatha>
    <hangnum nr="16"/>
    <gatha type="1"> ‘‘Paccuggantvāna sambuddhaṃ, lokajeṭṭhaṃ narāsabhaṃ;</gatha>
    <gatha type="last">Assamaṃ atināmetvā, jalajaggehi okiriṃ.</gatha>
    <hangnum nr="17"/>
    <gatha type="1"> ‘‘Catunnavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="18"/>
    <gatha type="1"> ‘‘Ito te sattame kappe, caturo pādapāvarā;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="19"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā sattapadumiyo thero imā gāthāyo abhāsitthāti.</paragraph>
    <centered>Sattapadumiyattherassāpadānaṃ catutthaṃ.</centered>
    <subhead>5. Pupphāsanadāyakattheraapadānaṃ</subhead>
    <hangnum nr="20"/>
    <gatha type="1"> ‘‘Suvaṇṇavaṇṇaṃ  sambuddhaṃ, pītaraṃsiṃva <note>[sataraṃsiṃva (sī. syā.)]</note> bhāṇumaṃ;</gatha>
    <gatha type="last">Avidūrena gacchantaṃ, siddhatthaṃ aparājitaṃ.</gatha>
    <hangnum nr="21"/>
    <gatha type="1"> ‘‘Tassa paccuggamitvāna, pavesetvāna assamaṃ;</gatha>
    <gatha type="last">Pupphāsanaṃ mayā dinnaṃ, vippasannena cetasā.</gatha>
    <hangnum nr="22"/>
    <gatha type="1"> ‘‘Añjaliṃ paggahetvāna, vedajāto tadā ahaṃ;</gatha>
    <gatha type="last">Buddhe cittaṃ pasādetvā, taṃ kammaṃ pariṇāmayiṃ.</gatha>
    <hangnum nr="23"/>
    <gatha type="1"> ‘‘Yaṃ  me atthi kataṃ puññaṃ, sayambhumhaparājite;</gatha>
    <gatha type="last">Sabbena tena kusalena, vimalo homi sāsane.</gatha>
    <hangnum nr="24"/>
    <gatha type="1"> ‘‘Catunnavutito kappe, pupphāsanamadaṃ tadā;</gatha>
    <gatha type="last">Duggatiṃ nābhijānāmi, pupphāsanassidaṃ phalaṃ.</gatha>
    <hangnum nr="25"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pupphāsanadāyako thero imā gāthāyo abhāsitthāti.</paragraph>
    <centered>Pupphāsanadāyakattherassāpadānaṃ pañcamaṃ.</centered>
    <subhead>6. Āsanasanthavikattheraapadānaṃ</subhead>
    <hangnum nr="26"/>
    <gatha type="1"> ‘‘Cetiyaṃ uttamaṃ nāma, sikhino lokabandhuno;</gatha>
    <gatha type="last">Araññe irīṇe vane, andhāhiṇḍāmahaṃ tadā.</gatha>
    <hangnum nr="27"/>
    <gatha type="1"> ‘‘Pavanā  nikkhamantena, diṭṭhaṃ sīhāsanaṃ mayā;</gatha>
    <gatha type="last">Ekaṃsaṃ añjaliṃ katvā, santhaviṃ <note>[thavissaṃ (sī.)]</note> lokanāyakaṃ.</gatha>
    <hangnum nr="28"/>
    <gatha type="1"> ‘‘Divasabhāgaṃ  thavitvāna, buddhaṃ lokagganāyakaṃ;</gatha>
    <gatha type="last">Haṭṭho haṭṭhena cittena, imaṃ vācaṃ udīrayiṃ.</gatha>
    <hangnum nr="29"/>
    <gatha type="1"> ‘‘‘Namo  te purisājañña, namo te purisuttama;</gatha>
    <gatha type="last">Sabbaññūsi mahāvīra, lokajeṭṭha narāsabha’.</gatha>
    <hangnum nr="30"/>
    <gatha type="1"> ‘‘Abhitthavitvā sikhinaṃ, nimittakaraṇenahaṃ;</gatha>
    <gatha type="last">Āsanaṃ abhivādetvā, pakkāmiṃ uttarāmukho.</gatha>
    <hangnum nr="31"/>
    <gatha type="1"> ‘‘Ekattiṃse ito kappe, yaṃ thaviṃ vadataṃ varaṃ;</gatha>
    <gatha type="last">Duggatiṃ nābhijānāmi, thomanāya idaṃ phalaṃ.</gatha>
    <hangnum nr="32"/>
    <gatha type="1"> ‘‘Sattavīse ito kappe, atulā satta āsu te;</gatha>
    <gatha type="last">Sattaratanasampannā, cakkavattī mahabbalā.</gatha>
    <hangnum nr="33"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā āsanasanthaviko <note>[āsanasanthavako (?), āsanathaviko (ka.), āsanatthaviko (sī. syā.)]</note> thero imā gāthāyo abhāsitthāti.</paragraph>
    <centered>Āsanasanthavikattherassāpadānaṃ chaṭṭhaṃ.</centered>
    <subhead>7. Saddasaññakattheraapadānaṃ</subhead>
    <hangnum nr="34"/>
    <gatha type="1"> ‘‘Sudassano  mahāvīro, deseti amataṃ padaṃ;</gatha>
    <gatha type="last">Parivuto sāvakehi, vasati gharamuttame.</gatha>
    <hangnum nr="35"/>
    <gatha type="1"> ‘‘Tāya  vācāya madhurāya, saṅgaṇhāti <note>[saṅgaṇhante (sī.)]</note> mahājanaṃ;</gatha>
    <gatha type="last">Ghoso ca vipulo āsi, āsīso <note>[āsaṃso (sī.)]</note> devamānuse.</gatha>
    <hangnum nr="36"/>
    <gatha type="1"> ‘‘Nigghosasaddaṃ sutvāna, siddhatthassa mahesino;</gatha>
    <gatha type="last">Sadde cittaṃ pasādetvā, avandiṃ lokanāyakaṃ.</gatha>
    <hangnum nr="37"/>
    <gatha type="1"> ‘‘Catunnavutito kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, buddhasaññāyidaṃ phalaṃ.</gatha>
    <hangnum nr="38"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā saddasaññako thero imā gāthāyo abhāsitthāti.</paragraph>
    <centered>Saddasaññakattherassāpadānaṃ sattamaṃ.</centered>
    <subhead>8. Tiraṃsiyattheraapadānaṃ</subhead>
    <hangnum nr="39"/>
    <gatha type="1"> ‘‘Kesariṃ  abhijātaṃva, aggikkhandhaṃva pabbate;</gatha>
    <gatha type="last">Obhāsentaṃ disā sabbā <note>[nivāsentaṃ (ka.), disāsinnaṃ (syā.)]</note>, siddhatthaṃ pabbatantare.</gatha>
    <hangnum nr="40"/>
    <gatha type="1"> ‘‘Sūriyassa ca ālokaṃ, candālokaṃ tatheva ca;</gatha>
    <gatha type="last">Buddhālokañca disvāna, vitti me udapajjatha.</gatha>
    <hangnum nr="41"/>
    <gatha type="1"> ‘‘Tayo āloke disvāna, sambuddhaṃ <note>[buddhañca (sī.)]</note> sāvakuttamaṃ;</gatha>
    <gatha type="last">Ekaṃsaṃ ajinaṃ katvā, santhaviṃ lokanāyakaṃ.</gatha>
    <hangnum nr="42"/>
    <gatha type="1"> ‘‘Tayo  hi ālokakarā, loke lokatamonudā;</gatha>
    <gatha type="last">Cando ca sūriyo cāpi, buddho ca lokanāyako.</gatha>
    <hangnum nr="43"/>
    <gatha type="1"> ‘‘Opammaṃ upadassetvā, kittito me mahāmuni;</gatha>
    <gatha type="last">Buddhassa vaṇṇaṃ kittetvā, kappaṃ saggamhi modahaṃ.</gatha>
    <hangnum nr="44"/>
    <gatha type="1"> ‘‘Catunnavutito kappe, yaṃ buddhamabhikittayiṃ;</gatha>
    <gatha type="last">Duggatiṃ nābhijānāmi, kittanāya idaṃ phalaṃ.</gatha>
    <hangnum nr="45"/>
    <gatha type="1"> ‘‘Ekasaṭṭhimhito  kappe, eko ñāṇadharo ahu;</gatha>
    <gatha type="last">Sattaratanasampanno, cakkavattī mahabbalo.</gatha>
    <hangnum nr="46"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tiraṃsiyo thero imā gāthāyo abhāsitthāti.</paragraph>
    <centered>Tiraṃsiyattherassāpadānaṃ aṭṭhamaṃ.</centered>
    <subhead>9. Kandalipupphiyattheraapadānaṃ</subhead>
    <hangnum nr="47"/>
    <gatha type="1"> ‘‘Sindhuyā  nadiyā tīre, ahosiṃ kassako tadā;</gatha>
    <gatha type="last">Parakammāyane yutto, parabhattaṃ apassito.</gatha>
    <hangnum nr="48"/>
    <gatha type="1"> ‘‘Sindhuṃ anucarantohaṃ, siddhatthaṃ jinamaddasaṃ;</gatha>
    <gatha type="last">Samādhinā nisinnaṃva, satapattaṃva pupphitaṃ.</gatha>
    <hangnum nr="49"/>
    <gatha type="1"> ‘‘Satta  kandalipupphāni, vaṇṭe chetvānahaṃ tadā;</gatha>
    <gatha type="last">Matthake abhiropesiṃ, buddhassādiccabandhuno.</gatha>
    <hangnum nr="50"/>
    <gatha type="1"> ‘‘Suvaṇṇavaṇṇaṃ  sambuddhaṃ, anukūle samāhitaṃ;</gatha>
    <gatha type="last">Tidhāpabhinnamātaṅgaṃ, kuñjaraṃva durāsadaṃ.</gatha>
    <hangnum nr="51"/>
    <gatha type="1"> ‘‘Tamahaṃ upagantvāna, nipakaṃ bhāvitindriyaṃ;</gatha>
    <gatha type="last">Añjaliṃ paggahetvāna, avandiṃ satthuno ahaṃ.</gatha>
    <hangnum nr="52"/>
    <gatha type="1"> ‘‘Catunnavutito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="53"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kandalipupphiyo thero imā gāthāyo abhāsitthāti.</paragraph>
    <centered>Kandalipupphiyattherassāpadānaṃ navamaṃ.</centered>
    <subhead>10. Kumudamāliyattheraapadānaṃ</subhead>
    <hangnum nr="54"/>
    <gatha type="1"> ‘‘Usabhaṃ pavaraṃ vīraṃ, mahesiṃ vijitāvinaṃ;</gatha>
    <gatha type="last">Vipassinaṃ mahāvīraṃ, abhijātaṃva kesariṃ.</gatha>
    <hangnum nr="55"/>
    <gatha type="1"> ‘‘Rathiyaṃ paṭipajjantaṃ, āhutīnaṃ paṭiggahaṃ;</gatha>
    <gatha type="last">Gahetvā kumudaṃ mālaṃ, buddhaseṭṭhaṃ samokiriṃ.</gatha>
    <hangnum nr="56"/>
    <gatha type="1"> ‘‘Ekanavutito  kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="57"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā kumudamāliyo thero imā gāthāyo abhāsitthāti.</paragraph>
    <centered>Kumudamāliyattherassāpadānaṃ dasamaṃ.</centered>
    <centered>Ārakkhadāyakavaggo bāttiṃsatimo <note>[battiṃsatimo (sī. syā.)]</note>.</centered>
    <paragraph>Tassuddānaṃ –</paragraph>
    <gatha type="1">Ārakkhado bhojanado, gatasaññī padumiyo;</gatha>
    <gatha type="2">Pupphāsanī santhaviko, saddasaññī tiraṃsiyo;</gatha>
    <gatha type="last">Kandaliko kumudī ca, sattapaññāsa gāthakāti.</gatha>
  </text>
</tree>
