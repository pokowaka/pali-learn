<?xml version='1.0' encoding='UTF-8'?>
<tree text="3. Subh&#x16B;tivaggo" target="text">
  <text>
    <subhead>1. Subhūtittheraapadānaṃ</subhead>
    <hangnum nr="1"/>
    <gatha type="1"> ‘‘Himavantassāvidūre , nisabho nāma pabbato;</gatha>
    <gatha type="last">Assamo sukato mayhaṃ, paṇṇasālā sumāpitā.</gatha>
    <hangnum nr="2"/>
    <gatha type="1"> ‘‘Kosiyo nāma nāmena, jaṭilo uggatāpano;</gatha>
    <gatha type="last">Ekākiyo <note>[ekākiko (ka.)]</note> adutiyo, vasāmi nisabhe tadā.</gatha>
    <hangnum nr="3"/>
    <gatha type="1"> ‘‘Phalaṃ mūlañca paṇṇañca, na bhuñjāmi ahaṃ tadā;</gatha>
    <gatha type="last">Pavattaṃva supātāhaṃ <note>[pavattapaṇḍupattāni (sī.)]</note>, upajīvāmi tāvade.</gatha>
    <hangnum nr="4"/>
    <gatha type="1"> ‘‘Nāhaṃ  kopemi ājīvaṃ, cajamānopi jīvitaṃ;</gatha>
    <gatha type="last">Ārādhemi sakaṃ cittaṃ, vivajjemi anesanaṃ.</gatha>
    <hangnum nr="5"/>
    <gatha type="1"> ‘‘Rāgūpasaṃhitaṃ cittaṃ, yadā uppajjate mama;</gatha>
    <gatha type="last">Sayaṃva paccavekkhāmi, ekaggo taṃ damemahaṃ.</gatha>
    <hangnum nr="6"/>
    <gatha type="1"> ‘‘‘Rajjase rajjanīye ca, dussanīye ca dussase;</gatha>
    <gatha type="last">Muyhase mohanīye ca, nikkhamassu vanā tuvaṃ.</gatha>
    <hangnum nr="7"/>
    <gatha type="1"> ‘‘‘Visuddhānaṃ ayaṃ vāso, nimmalānaṃ tapassinaṃ;</gatha>
    <gatha type="last">Mā kho visuddhaṃ dūsesi, nikkhamassu vanā tuvaṃ.</gatha>
    <hangnum nr="8"/>
    <gatha type="1"> ‘‘‘Agāriko bhavitvāna, yadā puttaṃ <note>[sadāyuttaṃ (sī.), yadāyuttaṃ (syā.)]</note>, labhissasi;</gatha>
    <gatha type="last">Ubhopi mā virādhesi, nikkhamassu vanā tuvaṃ.</gatha>
    <hangnum nr="9"/>
    <gatha type="1"> ‘‘‘Chavālātaṃ yathā kaṭṭhaṃ, na kvaci kiccakārakaṃ;</gatha>
    <gatha type="last">Neva gāme araññe vā, na hi taṃ kaṭṭhasammataṃ.</gatha>
    <hangnum nr="10"/>
    <gatha type="1"> ‘‘‘Chavālātūpamo tvaṃsi, na gihī nāpi saññato;</gatha>
    <gatha type="last">Ubhato muttako ajja, nikkhamassu vanā tuvaṃ.</gatha>
    <hangnum nr="11"/>
    <gatha type="1"> ‘‘‘Siyā nu kho tava etaṃ, ko pajānāti te idaṃ;</gatha>
    <gatha type="last">Saddhādhuraṃ vahisi <note>[saddhādhuraṃ jahasi (sī.), sīghaṃ dhuraṃ vahisi (syā.)]</note> me, kosajjabahulāya ca.</gatha>
    <hangnum nr="12"/>
    <gatha type="1"> ‘‘‘Jigucchissanti  taṃ viññū, asuciṃ nāgariko yathā;</gatha>
    <gatha type="last">Ākaḍḍhitvāna isayo, codayissanti taṃ sadā.</gatha>
    <hangnum nr="13"/>
    <gatha type="1"> ‘‘‘Taṃ viññū pavadissanti, samatikkantasāsanaṃ;</gatha>
    <gatha type="last">Saṃvāsaṃ alabhanto hi, kathaṃ jīvihisi <note>[jīvissasi (sī.)]</note> tuvaṃ.</gatha>
    <hangnum nr="14"/>
    <gatha type="1"> ‘‘‘Tidhāpabhinnaṃ  mātaṅgaṃ, kuñjaraṃ saṭṭhihāyanaṃ;</gatha>
    <gatha type="last">Balī nāgo upagantvā, yūthā nīharate gajaṃ.</gatha>
    <hangnum nr="15"/>
    <gatha type="1"> ‘‘‘Yūthā vinissaṭo santo, sukhaṃ sātaṃ na vindati;</gatha>
    <gatha type="last">Dukkhito vimano hoti, pajjhāyanto pavedhati.</gatha>
    <hangnum nr="16"/>
    <gatha type="1"> ‘‘‘Tatheva jaṭilā tampi, nīharissanti dummatiṃ;</gatha>
    <gatha type="last">Tehi tvaṃ nissaṭo santo, sukhaṃ sātaṃ na lacchasi.</gatha>
    <hangnum nr="17"/>
    <gatha type="1"> ‘‘‘Divā vā yadi vā rattiṃ, sokasallasamappito;</gatha>
    <gatha type="last">Ḍayhasi pariḷāhena, gajo yūthāva nissaṭo.</gatha>
    <hangnum nr="18"/>
    <gatha type="1"> ‘‘‘Jātarūpaṃ yathā kūṭaṃ, neva jhāyati <note>[yāyati (syā.)]</note> katthaci;</gatha>
    <gatha type="last">Tathā sīlavihīno tvaṃ, na jhāyissasi <note>[yārissati (syā.)]</note> katthaci.</gatha>
    <hangnum nr="19"/>
    <gatha type="1"> ‘‘‘Agāraṃ vasamānopi, kathaṃ jīvihisi tuvaṃ;</gatha>
    <gatha type="last">Mattikaṃ pettikañcāpi, natthi te nihitaṃ dhanaṃ.</gatha>
    <hangnum nr="20"/>
    <gatha type="1"> ‘‘‘Sayaṃ kammaṃ karitvāna, gatte sedaṃ pamocayaṃ;</gatha>
    <gatha type="last">Evaṃ jīvihisi gehe, sādhu te taṃ na ruccati.</gatha>
    <hangnum nr="21"/>
    <gatha type="1"> ‘‘‘Evāhaṃ tattha vāremi, saṃkilesagataṃ manaṃ;</gatha>
    <gatha type="last">Nānādhammakathaṃ katvā, pāpā cittaṃ nivārayiṃ’.</gatha>
    <hangnum nr="22"/>
    <gatha type="1"> ‘‘Evaṃ me viharantassa, appamādavihārino;</gatha>
    <gatha type="last">Tiṃsavassasahassāni, vipine me atikkamuṃ.</gatha>
    <hangnum nr="23"/>
    <gatha type="1"> ‘‘Appamādarataṃ disvā, uttamatthaṃ gavesakaṃ;</gatha>
    <gatha type="last">Padumuttarasambuddho, āgacchi mama santikaṃ.</gatha>
    <hangnum nr="24"/>
    <gatha type="1"> ‘‘Timbarūsakavaṇṇābho , appameyyo anūpamo;</gatha>
    <gatha type="last">Rūpenāsadiso buddho, ākāse caṅkamī tadā.</gatha>
    <hangnum nr="25"/>
    <gatha type="1"> ‘‘Suphullo  sālarājāva, vijjūvabbhaghanantare;</gatha>
    <gatha type="last">Ñāṇenāsadiso buddho, ākāse caṅkamī tadā.</gatha>
    <hangnum nr="26"/>
    <gatha type="1"> ‘‘Sīharājā  vasambhīto <note>[chambhito (ka.)]</note>,</gatha>
    <paragraph>Gajarājāva dappito <note>[dammito (ka.)]</note>.</paragraph>
    <gatha type="last">Lāsito <note>[abhīto (syā.)]</note> byaggharājāva, ākāse caṅkamī tadā.</gatha>
    <hangnum nr="27"/>
    <gatha type="1"> ‘‘Siṅgīnikkhasavaṇṇābho, khadiraṅgārasannibho;</gatha>
    <gatha type="last">Maṇi yathā jotiraso, ākāse caṅkamī tadā.</gatha>
    <hangnum nr="28"/>
    <gatha type="1"> ‘‘Visuddhakelāsanibho , puṇṇamāyeva candimā;</gatha>
    <gatha type="last">Majjhanhikeva <note>[majjhantikeva (sabbattha)]</note> sūriyo, ākāse caṅkamī tadā.</gatha>
    <hangnum nr="29"/>
    <gatha type="1"> ‘‘Disvā nabhe caṅkamantaṃ, evaṃ cintesahaṃ tadā;</gatha>
    <gatha type="last">‘Devo nu kho ayaṃ satto, udāhu manujo ayaṃ.</gatha>
    <hangnum nr="30"/>
    <gatha type="1"> ‘‘‘Na me suto vā diṭṭho vā, mahiyā ediso naro;</gatha>
    <gatha type="last">Api mantapadaṃ atthi, ayaṃ satthā bhavissati’.</gatha>
    <hangnum nr="31"/>
    <gatha type="1"> ‘‘Evāhaṃ cintayitvāna, sakaṃ cittaṃ pasādayiṃ;</gatha>
    <gatha type="last">Nānāpupphañca gandhañca, sannipātesahaṃ <note>[sannipātetvāhaṃ (sī.)]</note> tadā.</gatha>
    <hangnum nr="32"/>
    <gatha type="1"> ‘‘Pupphāsanaṃ paññapetvā, sādhucittaṃ manoramaṃ;</gatha>
    <gatha type="last">Narasārathinaṃ aggaṃ, idaṃ vacanamabraviṃ.</gatha>
    <hangnum nr="33"/>
    <gatha type="1"> ‘‘‘Idaṃ me āsanaṃ vīra, paññattaṃ tavanucchavaṃ;</gatha>
    <gatha type="last">Hāsayanto mamaṃ cittaṃ, nisīda kusumāsane’.</gatha>
    <hangnum nr="34"/>
    <gatha type="1"> ‘‘Nisīdi  tattha bhagavā, asambhītova <note>[achambhitova (ka.)]</note> kesarī;</gatha>
    <gatha type="last">Sattarattindivaṃ buddho, pavare kusumāsane.</gatha>
    <hangnum nr="35"/>
    <gatha type="1"> ‘‘Namassamāno aṭṭhāsiṃ, sattarattindivaṃ ahaṃ;</gatha>
    <gatha type="2">Vuṭṭhahitvā samādhimhā, satthā loke anuttaro;</gatha>
    <gatha type="last">Mama kammaṃ pakittento, idaṃ vacanamabravi.</gatha>
    <hangnum nr="36"/>
    <gatha type="1"> ‘‘‘Bhāvehi buddhānussatiṃ, bhāvanānamanuttaraṃ;</gatha>
    <gatha type="last">Imaṃ satiṃ bhāvayitvā, pūrayissasi mānasaṃ.</gatha>
    <hangnum nr="37"/>
    <gatha type="1"> ‘‘‘Tiṃsakappasahassāni, devaloke ramissasi;</gatha>
    <gatha type="2">Asītikkhattuṃ devindo, devarajjaṃ karissasi;</gatha>
    <gatha type="last">Sahassakkhattuṃ cakkavattī, rājā raṭṭhe bhavissasi.</gatha>
    <hangnum nr="38"/>
    <gatha type="1"> ‘‘‘Padesarajjaṃ  vipulaṃ, gaṇanāto asaṅkhiyaṃ;</gatha>
    <gatha type="last">Anubhossasi taṃ sabbaṃ, buddhānussatiyā phalaṃ.</gatha>
    <hangnum nr="39"/>
    <gatha type="1"> ‘‘‘Bhavābhave  saṃsaranto, mahābhogaṃ labhissasi;</gatha>
    <gatha type="last">Bhoge te ūnatā natthi, buddhānussatiyā phalaṃ.</gatha>
    <hangnum nr="40"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="41"/>
    <gatha type="1"> ‘‘‘Asītikoṭiṃ chaḍḍetvā, dāse kammakare bahū;</gatha>
    <gatha type="last">Gotamassa bhagavato, sāsane pabbajissasi.</gatha>
    <hangnum nr="42"/>
    <gatha type="1"> ‘‘‘Ārādhayitvā sambuddhaṃ, gotamaṃ sakyapuṅgavaṃ;</gatha>
    <gatha type="last">Subhūti nāma nāmena, hessati satthu sāvako.</gatha>
    <hangnum nr="43"/>
    <gatha type="1"> ‘‘‘Bhikkhusaṅghe  nisīditvā, dakkhiṇeyyaguṇamhi taṃ;</gatha>
    <gatha type="last">Tathāraṇavihāre ca, dvīsu agge ṭhapessati’.</gatha>
    <hangnum nr="44"/>
    <gatha type="1"> ‘‘Idaṃ vatvāna sambuddho, jalajuttamanāmako;</gatha>
    <gatha type="last">Nabhaṃ abbhuggamī vīro, haṃsarājāva ambare.</gatha>
    <hangnum nr="45"/>
    <gatha type="1"> ‘‘Sāsito lokanāthena, namassitvā tathāgataṃ;</gatha>
    <gatha type="last">Sadā bhāvemi mudito, buddhānussatimuttamaṃ.</gatha>
    <hangnum nr="46"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsaṃ agacchahaṃ.</gatha>
    <hangnum nr="47"/>
    <gatha type="1"> ‘‘Asītikkhattuṃ devindo, devarajjamakārayiṃ;</gatha>
    <gatha type="last">Sahassakkhattuṃ rājā ca, cakkavattī ahosahaṃ.</gatha>
    <hangnum nr="48"/>
    <gatha type="1"> ‘‘Padesarajjaṃ vipulaṃ, gaṇanāto asaṅkhiyaṃ;</gatha>
    <gatha type="last">Anubhomi susampattiṃ, buddhānussatiyā phalaṃ.</gatha>
    <hangnum nr="49"/>
    <gatha type="1"> ‘‘Bhavābhave saṃsaranto, mahābhogaṃ labhāmahaṃ;</gatha>
    <gatha type="last">Bhoge me ūnatā natthi, buddhānussatiyā phalaṃ.</gatha>
    <hangnum nr="50"/>
    <gatha type="1"> ‘‘Satasahassito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhānussatiyā phalaṃ.</gatha>
    <hangnum nr="51"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā subhūti thero imā gāthāyo abhāsitthāti.</paragraph>
    <centered>Subhūtittherassāpadānaṃ paṭhamaṃ.</centered>
    <subhead>2. Upavānattheraapadānaṃ</subhead>
    <hangnum nr="52"/>
    <gatha type="1"> ‘‘Padumuttaro  nāma jino, sabbadhammāna pāragū;</gatha>
    <gatha type="last">Jalitvā aggikkhandhova, sambuddho parinibbuto.</gatha>
    <hangnum nr="53"/>
    <gatha type="1"> ‘‘Mahājanā samāgamma, pūjayitvā tathāgataṃ;</gatha>
    <gatha type="last">Citaṃ katvāna sukataṃ, sarīraṃ abhiropayuṃ.</gatha>
    <hangnum nr="54"/>
    <gatha type="1"> ‘‘Sarīrakiccaṃ katvāna, dhātuṃ tattha samānayuṃ;</gatha>
    <gatha type="last">Sadevamānusā sabbe, buddhathūpaṃ akaṃsu te.</gatha>
    <hangnum nr="55"/>
    <gatha type="1"> ‘‘Paṭhamā  kañcanamayā, dutiyāsi maṇīmayā;</gatha>
    <gatha type="last">Tatiyā rūpiyamayā, catutthī phalikāmayā.</gatha>
    <hangnum nr="56"/>
    <gatha type="1"> ‘‘Tathā <note>[tattha (syā. ka.)]</note> pañcamiyā bhūmi <note>[nemi (sī.)]</note>, lohitaṅgamayā ahu;</gatha>
    <gatha type="last">Chaṭṭhā masāragallassa, sabbaratanamayūpari.</gatha>
    <hangnum nr="57"/>
    <gatha type="1"> ‘‘Jaṅghā maṇimayā āsi, vedikā ratanamayā;</gatha>
    <gatha type="last">Sabbasoṇṇamayo thūpo, uddhaṃ yojanamuggato.</gatha>
    <hangnum nr="58"/>
    <gatha type="1"> ‘‘Devā tattha samāgantvā, ekato mantayuṃ tadā;</gatha>
    <gatha type="last">Mayampi thūpaṃ kassāma, lokanāthassa tādino.</gatha>
    <hangnum nr="59"/>
    <gatha type="1"> ‘‘Dhātu āveṇikā natthi, sarīraṃ ekapiṇḍitaṃ;</gatha>
    <gatha type="last">Imamhi buddhathūpamhi, kassāma kañcukaṃ mayaṃ.</gatha>
    <hangnum nr="60"/>
    <gatha type="1"> ‘‘Devā sattahi ratnehi <note>[sattaratanehi (sī.)]</note>, aññaṃ vaḍḍhesu yojanaṃ;</gatha>
    <gatha type="last">Thūpo dviyojanubbedho, timiraṃ byapahanti so.</gatha>
    <hangnum nr="61"/>
    <gatha type="1"> ‘‘Nāgā  tattha samāgantvā, ekato mantayuṃ tadā;</gatha>
    <gatha type="last">Manussā ceva devā ca, buddhathūpaṃ akaṃsu te.</gatha>
    <hangnum nr="62"/>
    <gatha type="1"> ‘‘Mā  no pamattā assumha <note>[assumhā (sī. syā.), āsimhā (?)]</note>, appamattā sadevakā;</gatha>
    <gatha type="last">Mayampi thūpaṃ kassāma, lokanāthassa tādino.</gatha>
    <hangnum nr="63"/>
    <gatha type="1"> ‘‘Indanīlaṃ mahānīlaṃ, atho jotirasaṃ maṇiṃ;</gatha>
    <gatha type="last">Ekato sannipātetvā, buddhathūpaṃ achādayuṃ.</gatha>
    <hangnum nr="64"/>
    <gatha type="1"> ‘‘Sabbaṃ maṇimayaṃ āsi, tāvatā buddhacetiyaṃ;</gatha>
    <gatha type="last">Tiyojanasamubbiddhaṃ <note>[tīṇi yojanamubbiddhaṃ (sī. ka.)]</note>, ālokakaraṇaṃ tadā.</gatha>
    <hangnum nr="65"/>
    <gatha type="1"> ‘‘Garuḷā  ca samāgantvā, ekato mantayuṃ tadā;</gatha>
    <gatha type="last">Manussā devā nāgā ca, buddhathūpaṃ akaṃsu te.</gatha>
    <hangnum nr="66"/>
    <gatha type="1"> ‘‘‘Mā no pamattā assumha, appamattā sadevakā;</gatha>
    <gatha type="last">Mayampi thūpaṃ kassāma, lokanāthassa tādino’.</gatha>
    <hangnum nr="67"/>
    <gatha type="1"> ‘‘Sabbaṃ maṇimayaṃ thūpaṃ, akaruṃ te ca kañcukaṃ <note>[sabbamaṇimayaṃ thūpe, akaruttarakañcukaṃ (sī.)]</note>;</gatha>
    <gatha type="last">Yojanaṃ tepi vaḍḍhesuṃ, āyataṃ buddhacetiyaṃ.</gatha>
    <hangnum nr="68"/>
    <gatha type="1"> ‘‘Catuyojanamubbiddho, buddhathūpo virocati;</gatha>
    <gatha type="last">Obhāseti disā sabbā, sataraṃsīva uggato.</gatha>
    <hangnum nr="69"/>
    <gatha type="1"> ‘‘Kumbhaṇḍā ca samāgantvā, ekato mantayuṃ tadā;</gatha>
    <gatha type="2">Manussā ceva devā ca, nāgā ca garuḷā tathā.</gatha>
    <gatha type="last">Paccekaṃ buddhaseṭṭhassa, akaṃsu thūpamuttamaṃ.</gatha>
    <hangnum nr="70"/>
    <gatha type="1"> ‘‘‘Mā no pamattā assumha, appamattā sadevakā;</gatha>
    <gatha type="2">Mayampi thūpaṃ kassāma, lokanāthassa tādino;</gatha>
    <gatha type="last">Ratanehi chādessāma, āyataṃ buddhacetiyaṃ’.</gatha>
    <hangnum nr="71"/>
    <gatha type="1"> ‘‘Yojanaṃ tepi vaḍḍhesuṃ, āyataṃ buddhacetiyaṃ;</gatha>
    <gatha type="last">Pañcayojanamubbiddho, thūpo obhāsate tadā.</gatha>
    <hangnum nr="72"/>
    <gatha type="1"> ‘‘Yakkhā  tattha samāgantvā, ekato mantayuṃ tadā;</gatha>
    <gatha type="last">Manussā devā nāgā ca, garuḷā kumbhaaṇḍakā.</gatha>
    <hangnum nr="73"/>
    <gatha type="1"> ‘‘Paccekaṃ buddhaseṭṭhassa, akaṃsu thūpamuttamaṃ;</gatha>
    <gatha type="last">‘Mā no pamattā assumha, appamattā sadevakā.</gatha>
    <hangnum nr="74"/>
    <gatha type="1"> ‘‘‘Mayampi  thūpaṃ kassāma, lokanāthassa tādino;</gatha>
    <gatha type="last">Phalikāhi chādessāma, āyataṃ buddhacetiyaṃ’.</gatha>
    <hangnum nr="75"/>
    <gatha type="1"> ‘‘Yojanaṃ tepi vaḍḍhesuṃ, āyataṃ buddhacetiyaṃ;</gatha>
    <gatha type="last">Cha yojanāni ubbiddho, thūpo obhāsate tadā.</gatha>
    <hangnum nr="76"/>
    <gatha type="1"> ‘‘Gandhabbā ca samāgantvā, ekato mantayuṃ tadā;</gatha>
    <gatha type="last">‘Manujā devatā nāgā, garuḷā kumbhayakkhakā.</gatha>
    <hangnum nr="77"/>
    <gatha type="1"> ‘‘‘Sabbekaṃsu buddhathūpaṃ, mayamettha akārakā;</gatha>
    <gatha type="last">Mayampi thūpaṃ kassāma, lokanāthassa tādino’.</gatha>
    <hangnum nr="78"/>
    <gatha type="1"> ‘‘Vediyo  satta katvāna, chattamāropayiṃsu te;</gatha>
    <gatha type="last">Sabbasoṇṇamayaṃ thūpaṃ, gandhabbā kārayuṃ tadā.</gatha>
    <hangnum nr="79"/>
    <gatha type="1"> ‘‘Sattayojanamubbiddho, thūpo obhāsate tadā;</gatha>
    <gatha type="last">Rattindivā na ñāyanti, āloko hoti <note>[ālokā honti (syā. ka.)]</note> sabbadā.</gatha>
    <hangnum nr="80"/>
    <gatha type="1"> ‘‘Abhibhonti  na tassābhā, candasūrā satārakā;</gatha>
    <gatha type="last">Samantā yojanasate, padīpopi na pajjali.</gatha>
    <hangnum nr="81"/>
    <gatha type="1"> ‘‘Tena kālena ye keci, thūpaṃ pūjenti mānusā;</gatha>
    <gatha type="last">Na te thūpamāruhanti, ambare ukkhipanti te.</gatha>
    <hangnum nr="82"/>
    <gatha type="1"> ‘‘Devehi ṭhapito yakkho, abhisammatanāmako;</gatha>
    <gatha type="last">Dhajaṃ vā pupphadāmaṃ vā, abhiropeti uttari.</gatha>
    <hangnum nr="83"/>
    <gatha type="1"> ‘‘Na te passanti taṃ yakkhaṃ, dāmaṃ passanti gacchato;</gatha>
    <gatha type="last">Evaṃ passitvā gacchantā, sabbe gacchanti suggatiṃ.</gatha>
    <hangnum nr="84"/>
    <gatha type="1"> ‘‘Viruddhā <note>[visaddhā (sī.)]</note> ye pāvacane, pasannā ye ca sāsane;</gatha>
    <gatha type="last">Pāṭiheraṃ daṭṭhukāmā, thūpaṃ pūjenti mānusā.</gatha>
    <hangnum nr="85"/>
    <gatha type="1"> ‘‘Nagare haṃsavatiyā, ahosiṃ bhatako <note>[varako (syā. ka.)]</note> tadā;</gatha>
    <gatha type="last">Āmoditaṃ janaṃ disvā, evaṃ cintesahaṃ tadā.</gatha>
    <hangnum nr="86"/>
    <gatha type="1"> ‘‘‘Uḷāro bhagavā heso, yassa dhātudharedisaṃ;</gatha>
    <gatha type="last">Imā ca janatā tuṭṭhā, kāraṃ kubbaṃ na tappare <note>[kubbantanappakaṃ (sī.)]</note>.</gatha>
    <hangnum nr="87"/>
    <gatha type="1"> ‘‘‘Ahampi  kāraṃ kassāmi, lokanāthassa tādino;</gatha>
    <gatha type="last">Tassa dhammesu dāyādo, bhavissāmi anāgate’.</gatha>
    <hangnum nr="88"/>
    <gatha type="1"> ‘‘Sudhotaṃ  rajakenāhaṃ, uttareyyapaṭaṃ mama;</gatha>
    <gatha type="last">Veḷagge ālagetvāna, dhajaṃ ukkhipimambare.</gatha>
    <hangnum nr="89"/>
    <gatha type="1"> ‘‘Abhisammatako gayha, ambarehāsi me dhajaṃ;</gatha>
    <gatha type="last">Vāteritaṃ dhajaṃ disvā, bhiyyo hāsaṃ janesahaṃ.</gatha>
    <hangnum nr="90"/>
    <gatha type="1"> ‘‘Tattha  cittaṃ pasādetvā, samaṇaṃ upasaṅkamiṃ;</gatha>
    <gatha type="last">Taṃ bhikkhuṃ abhivādetvā, vipākaṃ pucchahaṃ dhaje.</gatha>
    <hangnum nr="91"/>
    <gatha type="1"> ‘‘So me kathesi ānanda, pītisañjananaṃ mama;</gatha>
    <gatha type="last">‘Tassa dhajassa vipākaṃ, anubhossasi sabbadā.</gatha>
    <hangnum nr="92"/>
    <gatha type="1"> ‘‘‘Hatthī  assā rathā pattī, senā ca caturaṅginī;</gatha>
    <gatha type="last">Parivāressanti taṃ niccaṃ, dhajadānassidaṃ phalaṃ.</gatha>
    <hangnum nr="93"/>
    <gatha type="1"> ‘‘‘Saṭṭhitūriyasahassāni, bheriyo samalaṅkatā;</gatha>
    <gatha type="last">Parivāressanti taṃ niccaṃ, dhajadānassidaṃ phalaṃ.</gatha>
    <hangnum nr="94"/>
    <gatha type="1"> ‘‘‘Chaḷāsītisahassāni, nāriyo samalaṅkatā;</gatha>
    <gatha type="last">Vicittavatthābharaṇā, āmuttamaṇikuṇḍalā.</gatha>
    <hangnum nr="95"/>
    <gatha type="1"> ‘‘‘Aḷārapamhā hasulā, susaññā tanumajjhimā;</gatha>
    <gatha type="last">Parivāressanti taṃ niccaṃ, dhajadānassidaṃ phalaṃ.</gatha>
    <hangnum nr="96"/>
    <gatha type="1"> ‘‘‘Tiṃsakappasahassāni, devaloke ramissasi;</gatha>
    <gatha type="last">Asītikkhattuṃ devindo, devarajjaṃ karissasi.</gatha>
    <hangnum nr="97"/>
    <gatha type="1"> ‘‘‘Sahassakkhattuṃ rājā ca, cakkavattī bhavissasi;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="98"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="99"/>
    <gatha type="1"> ‘‘‘Devalokā cavitvāna, sukkamūlena codito;</gatha>
    <gatha type="last">Puññakammena saṃyutto, brahmabandhu bhavissasi.</gatha>
    <hangnum nr="100"/>
    <gatha type="1"> ‘‘‘Asītikoṭiṃ  chaḍḍetvā, dāse kammakare bahū;</gatha>
    <gatha type="last">Gotamassa bhagavato, sāsane pabbajissasi.</gatha>
    <hangnum nr="101"/>
    <gatha type="1"> ‘‘‘Ārādhayitvā  sambuddhaṃ, gotamaṃ sakyapuṅgavaṃ;</gatha>
    <gatha type="last">Upavānoti nāmena, hessasi satthu sāvako’.</gatha>
    <hangnum nr="102"/>
    <gatha type="1"> ‘‘Satasahasse kataṃ kammaṃ, phalaṃ dassesi me idha;</gatha>
    <gatha type="last">Sumutto saravegova kilese jhāpayī mama.</gatha>
    <hangnum nr="103"/>
    <gatha type="1"> ‘‘Cakkavattissa santassa, catudīpissarassa me;</gatha>
    <gatha type="last">Tiyojanāni samantā, ussīsanti dhajā sadā.</gatha>
    <hangnum nr="104"/>
    <gatha type="1"> ‘‘Satasahassito  kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, dhajadānassidaṃ phalaṃ.</gatha>
    <hangnum nr="105"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā upavāno thero imā gāthāyo abhāsitthāti.</paragraph>
    <centered>Upavānattherassāpadānaṃ dutiyaṃ.</centered>
    <subhead>3. Tisaraṇagamaniyattheraapadānaṃ</subhead>
    <hangnum nr="106"/>
    <gatha type="1"> ‘‘Nagare candavatiyā <note>[bandhumatiyā (aṭṭha.)]</note>, mātuupaṭṭhāko <note>[mātupaṭṭhāyako (sī.), mātupaṭṭhānako (syā.)]</note> ahuṃ;</gatha>
    <gatha type="last">Andhā mātā pitā mayhaṃ, te posemi ahaṃ tadā.</gatha>
    <hangnum nr="107"/>
    <gatha type="1"> ‘‘Rahogato  nisīditvā, evaṃ cintesahaṃ tadā;</gatha>
    <gatha type="last">Posento mātāpitaro, pabbajjaṃ na labhāmahaṃ.</gatha>
    <hangnum nr="108"/>
    <gatha type="1"> ‘‘Mahandhakārapihitā <note>[tamandhakārapihitā (syā.)]</note>, tividhaggīhi ḍayhare;</gatha>
    <gatha type="last">Etādise bhave <note>[bhaye (sī.)]</note> jāte, natthi koci vināyako.</gatha>
    <hangnum nr="109"/>
    <gatha type="1"> ‘‘Buddho loke samuppanno, dippati <note>[dibbati (ka.)]</note><note>[jinasāsanaṃ (sī.)]</note> dāni sāsanaṃ;</gatha>
    <gatha type="last">Sakkā uddharituṃ attā, puññakāmena jantunā.</gatha>
    <hangnum nr="110"/>
    <gatha type="1"> ‘‘Uggayha tīṇi saraṇe, paripuṇṇāni gopayiṃ;</gatha>
    <gatha type="last">Tena kammena sukatena, paṭimokkhāmi duggatiṃ.</gatha>
    <hangnum nr="111"/>
    <gatha type="1"> ‘‘Nisabho  nāma samaṇo, buddhassa aggasāvako;</gatha>
    <gatha type="last">Tamahaṃ upagantvāna, saraṇagamanaṃ gahiṃ.</gatha>
    <hangnum nr="112"/>
    <gatha type="1"> ‘‘Vassasatasahassāni, āyu vijjati tāvade;</gatha>
    <gatha type="last">Tāvatā saraṇagamanaṃ, paripuṇṇaṃ agopayiṃ.</gatha>
    <hangnum nr="113"/>
    <gatha type="1"> ‘‘Carime vattamānamhi, saraṇaṃ taṃ anussariṃ;</gatha>
    <gatha type="last">Tena kammena sukatena, tāvatiṃsaṃ agacchahaṃ.</gatha>
    <hangnum nr="114"/>
    <gatha type="1"> ‘‘Devalokagato santo, puññakammasamāhito;</gatha>
    <gatha type="last">Yaṃ desaṃ <note>[yaṃ yaṃ desaṃ (syā.)]</note> upapajjāmi <note>[upagacchāmi (sī.)]</note>, aṭṭha hetū labhāmahaṃ.</gatha>
    <hangnum nr="115"/>
    <gatha type="1"> ‘‘Disāsu  pūjito homi, tikkhapañño bhavāmahaṃ;</gatha>
    <gatha type="last">Sabbe devānuvattanti, amitabhogaṃ labhāmahaṃ.</gatha>
    <hangnum nr="116"/>
    <gatha type="1"> ‘‘Suvaṇṇavaṇṇo sabbattha, paṭikanto bhavāmahaṃ;</gatha>
    <gatha type="last">Mittānaṃ acalo homi, yaso abbhuggato mamaṃ.</gatha>
    <hangnum nr="117"/>
    <gatha type="1"> ‘‘Asītikkhattu  devindo, devarajjamakārayiṃ;</gatha>
    <gatha type="last">Dibbasukhaṃ anubhaviṃ, accharāhi purakkhato.</gatha>
    <hangnum nr="118"/>
    <gatha type="1"> ‘‘Pañcasattatikkhattuñca , cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="119"/>
    <gatha type="1"> ‘‘Pacchime bhave sampatte, puññakammasamāhito;</gatha>
    <gatha type="last">Pure sāvatthiyaṃ jāto, mahāsāle suaḍḍhake.</gatha>
    <hangnum nr="120"/>
    <gatha type="1"> ‘‘Nagarā nikkhamitvāna, dārakehi purakkhato;</gatha>
    <gatha type="last">Hasakhiḍḍasamaṅgīhaṃ <note>[sāhaṃ khiḍḍasamaṅgī (syā.)]</note>, saṅghārāmaṃ upāgamiṃ.</gatha>
    <hangnum nr="121"/>
    <gatha type="1"> ‘‘Tatthaddasāsiṃ <note>[tatthaddasāhaṃ (ka.)]</note> samaṇaṃ, vippamuttaṃ nirūpadhiṃ;</gatha>
    <gatha type="last">So me dhammamadesesi, saraṇañca adāsi me.</gatha>
    <hangnum nr="122"/>
    <gatha type="1"> ‘‘Sohaṃ sutvāna saraṇaṃ, saraṇaṃ me anussariṃ;</gatha>
    <gatha type="last">Ekāsane nisīditvā, arahattamapāpuṇiṃ.</gatha>
    <hangnum nr="123"/>
    <gatha type="1"> ‘‘Jātiyā sattame vasse, arahattamapāpuṇiṃ;</gatha>
    <gatha type="last">Upasampādayi buddho, guṇamaññāya cakkhumā.</gatha>
    <hangnum nr="124"/>
    <gatha type="1"> ‘‘Aparimeyye  ito kappe, saraṇāni agacchahaṃ;</gatha>
    <gatha type="last">Tato me sukataṃ kammaṃ, phalaṃ dassesi me idha.</gatha>
    <hangnum nr="125"/>
    <gatha type="1"> ‘‘Sugopitaṃ me saraṇaṃ, mānasaṃ suppaṇīhitaṃ;</gatha>
    <gatha type="last">Anubhotvā yasaṃ sabbaṃ, pattomhi acalaṃ padaṃ.</gatha>
    <hangnum nr="126"/>
    <gatha type="1"> ‘‘Yesaṃ sotāvadhānatthi, suṇotha mama bhāsato;</gatha>
    <gatha type="last">Ahaṃ <note>[atthaṃ (syā.)]</note> vo kathayissāmi, sāmaṃ diṭṭhaṃ padaṃ mama.</gatha>
    <hangnum nr="127"/>
    <gatha type="1"> ‘‘‘Buddho  loke samuppanno, vattate jinasāsanaṃ;</gatha>
    <gatha type="last">Amatā vāditā bherī, sokasallavinodanā.</gatha>
    <hangnum nr="128"/>
    <gatha type="1"> ‘‘‘Yathāsakena thāmena, puññakkhette anuttare;</gatha>
    <gatha type="last">Adhikāraṃ kareyyātha, passayissatha nibbutiṃ.</gatha>
    <hangnum nr="129"/>
    <gatha type="1"> ‘‘‘Paggayha tīṇi saraṇe, pañcasīlāni gopiya;</gatha>
    <gatha type="last">Buddhe cittaṃ pasādetvā, dukkhassantaṃ karissatha.</gatha>
    <hangnum nr="130"/>
    <gatha type="1"> ‘‘‘Sammā dhammaṃ bhāvetvāna <note>[mamopamaṃ karitvāna (sī. syā.)]</note>, sīlāni  parigopiya;</gatha>
    <gatha type="last">Aciraṃ arahattaṃ vo, sabbepi pāpuṇissatha.</gatha>
    <hangnum nr="131"/>
    <gatha type="1"> ‘‘‘Tevijjo iddhipattomhi, cetopariyakovido;</gatha>
    <gatha type="last">Sāvako te mahāvīra, saraṇo <note>[caraṇe (sī. syā.)]</note> vandati satthuno’.</gatha>
    <hangnum nr="132"/>
    <gatha type="1"> ‘‘Aparimeyye  ito kappe, saraṇaṃ buddhassa gacchahaṃ;</gatha>
    <gatha type="last">Duggatiṃ nābhijānāmi, saraṇaṃ gamane phalaṃ.</gatha>
    <hangnum nr="133"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā tisaraṇagamaniyo thero imā gāthāyo abhāsitthāti.</paragraph>
    <centered>Tisaraṇagamaniyattherassāpadānaṃ tatiyaṃ.</centered>
    <subhead>4. Pañcasīlasamādāniyattheraapadānaṃ</subhead>
    <hangnum nr="134"/>
    <gatha type="1"> ‘‘Nagare candavatiyā, bhatako āsahaṃ tadā;</gatha>
    <gatha type="last">Parakammāyane yutto, pabbajjaṃ na labhāmahaṃ.</gatha>
    <hangnum nr="135"/>
    <gatha type="1"> ‘‘Mahandhakārapihitā , tividhaggīhi ḍayhare;</gatha>
    <gatha type="last">Kena nu kho upāyena, visaṃyutto bhave ahaṃ.</gatha>
    <hangnum nr="136"/>
    <gatha type="1"> ‘‘Deyyadhammo ca me natthi, varāko bhatako ahaṃ;</gatha>
    <gatha type="last">Yaṃnūnāhaṃ pañcasīlaṃ, rakkheyyaṃ paripūrayaṃ.</gatha>
    <hangnum nr="137"/>
    <gatha type="1"> ‘‘Anomadassissa munino, nisabho nāma sāvako;</gatha>
    <gatha type="last">Tamahaṃ upasaṅkamma, pañcasikkhāpadaggahiṃ.</gatha>
    <hangnum nr="138"/>
    <gatha type="1"> ‘‘Vassasatasahassāni, āyu vijjati tāvade;</gatha>
    <gatha type="last">Tāvatā pañcasīlāni, paripuṇṇāni gopayiṃ.</gatha>
    <hangnum nr="139"/>
    <gatha type="1"> ‘‘Maccukāle ca sampatte, devā assāsayanti maṃ;</gatha>
    <gatha type="last">‘Ratho sahassayutto te, mārisāyaṃ <note>[mārisassa (ka.)]</note> upaṭṭhito’.</gatha>
    <hangnum nr="140"/>
    <gatha type="1"> ‘‘Vattante carime citte, mama sīlaṃ anussariṃ;</gatha>
    <gatha type="last">Tena kammena sukatena, tāvatiṃsaṃ agacchahaṃ.</gatha>
    <hangnum nr="141"/>
    <gatha type="1"> ‘‘Tiṃsakkhattuñca  devindo, devarajjamakārayiṃ;</gatha>
    <gatha type="last">Dibbasukhaṃ <note>[dibbaṃ sukhaṃ (sī.)]</note> anubhaviṃ, accharāhi purakkhato.</gatha>
    <hangnum nr="142"/>
    <gatha type="1"> ‘‘Pañcasattatikkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="143"/>
    <gatha type="1"> ‘‘Devalokā cavitvāna, sukkamūlena codito;</gatha>
    <gatha type="last">Pure vesāliyaṃ jāto, mahāsāle suaḍḍhake.</gatha>
    <hangnum nr="144"/>
    <gatha type="1"> ‘‘Vassūpanāyike  kāle, dippante <note>[dibbanti (ka.)]</note> jinasāsane;</gatha>
    <gatha type="last">Mātā ca me pitā ceva, pañcasikkhāpadaggahuṃ.</gatha>
    <hangnum nr="145"/>
    <gatha type="1"> ‘‘Saha  sutvānahaṃ sīlaṃ, mama sīlaṃ anussariṃ;</gatha>
    <gatha type="last">Ekāsane nisīditvā, arahattamapāpuṇiṃ.</gatha>
    <hangnum nr="146"/>
    <gatha type="1"> ‘‘Jātiyā pañcavassena, arahattamapāpuṇiṃ;</gatha>
    <gatha type="last">Upasampādayi buddho, guṇamaññāya cakkhumā.</gatha>
    <hangnum nr="147"/>
    <gatha type="1"> ‘‘Paripuṇṇāni gopetvā, pañcasikkhāpadānahaṃ;</gatha>
    <gatha type="last">Aparimeyye ito kappe, vinipātaṃ na gacchahaṃ.</gatha>
    <hangnum nr="148"/>
    <gatha type="1"> ‘‘Svāhaṃ  yasamanubhaviṃ, tesaṃ sīlāna vāhasā;</gatha>
    <gatha type="last">Kappakoṭimpi kittento, kittaye ekadesakaṃ.</gatha>
    <hangnum nr="149"/>
    <gatha type="1"> ‘‘Pañcasīlāni gopetvā, tayo hetū labhāmahaṃ;</gatha>
    <gatha type="last">Dīghāyuko mahābhogo, tikkhapañño bhavāmahaṃ.</gatha>
    <hangnum nr="150"/>
    <gatha type="1"> ‘‘Saṃkittento ca <note>[pakittentova (sī.), pakittente ca (syā.)]</note> sabbesaṃ, abhimattañca porisaṃ;</gatha>
    <gatha type="last">Bhavābhave saṃsaritvā, ete ṭhāne labhāmahaṃ.</gatha>
    <hangnum nr="151"/>
    <gatha type="1"> ‘‘Aparimeyyasīlesu, vattantā jinasāvakā;</gatha>
    <gatha type="last">Bhavesu yadi rajjeyyuṃ, vipāko kīdiso bhave.</gatha>
    <hangnum nr="152"/>
    <gatha type="1"> ‘‘Suciṇṇaṃ me pañcasīlaṃ, bhatakena tapassinā <note>[vipassinā (sī.)]</note>;</gatha>
    <gatha type="last">Tena sīlenahaṃ ajja, mocayiṃ sabbabandhanā.</gatha>
    <hangnum nr="153"/>
    <gatha type="1"> ‘‘Aparimeyye ito kappe, pañcasīlāni gopayiṃ;</gatha>
    <gatha type="last">Duggatiṃ nābhijānāmi, pañcasīlānidaṃ phalaṃ.</gatha>
    <hangnum nr="154"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ  sudaṃ āyasmā pañcasīlasamādāniyo thero imā gāthāyo abhāsitthāti.</paragraph>
    <centered>Pañcasīlasamādāniyattherassāpadānaṃ catutthaṃ.</centered>
    <subhead>5. Annasaṃsāvakattheraapadānaṃ</subhead>
    <hangnum nr="155"/>
    <gatha type="1"> ‘‘Suvaṇṇavaṇṇaṃ  sambuddhaṃ, gacchantaṃ antarāpaṇe;</gatha>
    <gatha type="last">Kañcanagghiyasaṃkāsaṃ, bāttiṃsavaralakkhaṇaṃ.</gatha>
    <hangnum nr="156"/>
    <gatha type="1"> ‘‘Siddhatthaṃ  lokapajjotaṃ, appameyyaṃ anopamaṃ;</gatha>
    <gatha type="last">Alatthaṃ paramaṃ pītiṃ, disvā dantaṃ jutindharaṃ.</gatha>
    <hangnum nr="157"/>
    <gatha type="1"> ‘‘Sambuddhaṃ abhināmetvā, bhojayiṃ taṃ mahāmuniṃ;</gatha>
    <gatha type="last">Mahākāruṇiko loke <note>[nātho (sī.)]</note>, anumodi mamaṃ tadā.</gatha>
    <hangnum nr="158"/>
    <gatha type="1"> ‘‘Tasmiṃ  mahākāruṇike, paramassāsakārake;</gatha>
    <gatha type="last">Buddhe cittaṃ pasādetvā, kappaṃ saggamhi modahaṃ.</gatha>
    <hangnum nr="159"/>
    <gatha type="1"> ‘‘Catunnavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, bhikkhādānassidaṃ phalaṃ.</gatha>
    <hangnum nr="160"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā annasaṃsāvako thero imā gāthāyo abhāsitthāti.</paragraph>
    <centered>Annasaṃsāvakattherassāpadānaṃ pañcamaṃ.</centered>
    <subhead>6. Dhūpadāyakattheraapadānaṃ</subhead>
    <hangnum nr="161"/>
    <gatha type="1"> ‘‘Siddhatthassa  bhagavato, lokajeṭṭhassa tādino;</gatha>
    <gatha type="last">Kuṭidhūpaṃ mayā dinnaṃ, vippasannena cetasā.</gatha>
    <hangnum nr="162"/>
    <gatha type="1"> Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Sabbesampi piyo homi, dhūpadānassidaṃ phalaṃ.</gatha>
    <hangnum nr="163"/>
    <gatha type="1"> ‘‘Catunnavutito kappe, yaṃ dhūpamadadiṃ tadā <note>[yaṃ dhūpanamadāsahaṃ (ka.)]</note>;</gatha>
    <gatha type="last">Duggatiṃ nābhijānāmi, dhūpadānassidaṃ phalaṃ.</gatha>
    <hangnum nr="164"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā dhūpadāyako thero imā gāthāyo abhāsitthāti.</paragraph>
    <centered>Dhūpadāyakattherassāpadānaṃ chaṭṭhaṃ.</centered>
    <subhead>7. Pulinapūjakattheraapadānaṃ</subhead>
    <hangnum nr="165"/>
    <gatha type="1"> ‘‘Vipassissa  bhagavato, bodhiyā pādaputtame;</gatha>
    <gatha type="last">Purāṇapulinaṃ hitvā <note>[chaḍḍetvā (sī. syā.)]</note>, suddhapulinamākiriṃ.</gatha>
    <hangnum nr="166"/>
    <gatha type="1"> ‘‘Ekanavutito  kappe, yaṃ pulinamadāsahaṃ;</gatha>
    <gatha type="last">Duggatiṃ nābhijānāmi, pulinadānassidaṃ phalaṃ.</gatha>
    <hangnum nr="167"/>
    <gatha type="1"> ‘‘Tiṃsatime <note>[tipaññāse (sī. syā.)]</note> ito kappe, rājā āsiṃ janādhibhū;</gatha>
    <gatha type="last">Mahāpulinanāmena, cakkavattī mahabbalo.</gatha>
    <hangnum nr="168"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā pulinapūjako thero imā gāthāyo abhāsitthāti.</paragraph>
    <centered>Pulinapūjakattherassāpadānaṃ sattamaṃ.</centered>
    <subhead>8. Uttiyattheraapadānaṃ</subhead>
    <hangnum nr="169"/>
    <gatha type="1"> ‘‘Candabhāgānadītīre, susumāro ahaṃ tadā;</gatha>
    <gatha type="last">Sagocarappasutohaṃ <note>[sabhojanapasutāhaṃ (syā. ka.)]</note>, nadītitthaṃ agacchahaṃ.</gatha>
    <hangnum nr="170"/>
    <gatha type="1"> ‘‘Siddhattho tamhi samaye, sayambhū aggapuggalo;</gatha>
    <gatha type="last">Nadiṃ taritukāmo so, nadītitthaṃ upāgami.</gatha>
    <hangnum nr="171"/>
    <gatha type="1"> ‘‘Upāgate ca <note>[upāgatamhi (syā. ka.)]</note> sambuddhe, ahampi tatthupāgamiṃ;</gatha>
    <gatha type="last">Upagantvāna sambuddhaṃ, imaṃ vācaṃ udīrayiṃ.</gatha>
    <hangnum nr="172"/>
    <gatha type="1"> ‘‘‘Abhirūha mahāvīra, tāressāmi ahaṃ tuvaṃ;</gatha>
    <gatha type="last">Pettikaṃ visayaṃ mayhaṃ, anukampa mahāmuni’.</gatha>
    <hangnum nr="173"/>
    <gatha type="1"> ‘‘Mama uggajjanaṃ sutvā, abhirūhi mahāmuni;</gatha>
    <gatha type="last">Haṭṭho haṭṭhena cittena, tāresiṃ lokanāyakaṃ.</gatha>
    <hangnum nr="174"/>
    <gatha type="1"> ‘‘Nadiyā  pārime tīre, siddhattho lokanāyako;</gatha>
    <gatha type="last">Assāsesi mamaṃ tattha, amataṃ pāpuṇissasi.</gatha>
    <hangnum nr="175"/>
    <gatha type="1"> ‘‘Tamhā  kāyā cavitvāna, devalokaṃ āgacchahaṃ;</gatha>
    <gatha type="last">Dibbasukhaṃ anubhaviṃ, accharāhi purakkhato.</gatha>
    <hangnum nr="176"/>
    <gatha type="1"> ‘‘Sattakkhattuñca  devindo, devarajjamakāsahaṃ;</gatha>
    <gatha type="last">Tīṇikkhattuṃ cakkavattī, mahiyā issaro ahuṃ.</gatha>
    <hangnum nr="177"/>
    <gatha type="1"> ‘‘Vivekamanuyuttohaṃ , nipako ca susaṃvuto;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="178"/>
    <gatha type="1"> ‘‘Catunnavutito kappe, tāresiṃ yaṃ narāsabhaṃ;</gatha>
    <gatha type="last">Duggatiṃ nābhijānāmi, taraṇāya idaṃ phalaṃ.</gatha>
    <hangnum nr="179"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā uttiyo <note>[uttiriyo (sī.)]</note> thero imā gāthāyo abhāsitthāti.</paragraph>
    <centered>Uttiyattherassāpadānaṃ aṭṭhamaṃ.</centered>
    <subhead>9. Ekañjalikattheraapadānaṃ</subhead>
    <hangnum nr="180"/>
    <gatha type="1"> ‘‘Suvaṇṇavaṇṇaṃ sambuddhaṃ, gacchantaṃ antarāpaṇe;</gatha>
    <gatha type="last">Vipassiṃ satthavāhaggaṃ, naravaraṃ vināyakaṃ.</gatha>
    <hangnum nr="181"/>
    <gatha type="1"> ‘‘Adantadamanaṃ  tādiṃ, mahāvādiṃ mahāmatiṃ;</gatha>
    <gatha type="last">Disvā pasanno sumano, ekañjalimakāsahaṃ.</gatha>
    <hangnum nr="182"/>
    <gatha type="1"> ‘‘Ekanavutito kappe, yamañjaliṃ kariṃ <note>[yaṃ añjalimakariṃ (syā.), añjalimakariṃ (ka.)]</note> tadā;</gatha>
    <gatha type="last">Duggatiṃ nābhijānāmi, añjalissa idaṃ phalaṃ.</gatha>
    <hangnum nr="183"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā ekañjaliko thero imā gāthāyo abhāsitthāti.</paragraph>
    <centered>Ekañjalikattherassāpadānaṃ navamaṃ.</centered>
    <subhead>10. Khomadāyakattheraapadānaṃ</subhead>
    <hangnum nr="184"/>
    <gatha type="1"> ‘‘Nagare  bandhumatiyā, ahosiṃ vāṇijo tadā;</gatha>
    <gatha type="last">Teneva dāraṃ posemi, ropemi bījasampadaṃ.</gatha>
    <hangnum nr="185"/>
    <gatha type="1"> ‘‘Rathiyaṃ paṭipannassa, vipassissa mahesino;</gatha>
    <gatha type="last">Ekaṃ khomaṃ mayā dinnaṃ, kusalatthāya satthuno.</gatha>
    <hangnum nr="186"/>
    <gatha type="1"> ‘‘Ekanavutito  kappe, yaṃ khomamadadiṃ tadā;</gatha>
    <gatha type="last">Duggatiṃ nābhijānāmi, khomadānassidaṃ phalaṃ.</gatha>
    <hangnum nr="187"/>
    <gatha type="1"> ‘‘Sattarase <note>[sattavīse (sī. syā.)]</note> ito kappe, eko sindhavasandhano;</gatha>
    <gatha type="last">Sattaratanasampanno, catudīpamhi issaro.</gatha>
    <hangnum nr="188"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā khomadāyako thero imā gāthāyo abhāsitthāti.</paragraph>
    <centered>Khomadāyakattherassāpadānaṃ dasamaṃ.</centered>
    <paragraph>Tassuddānaṃ –</paragraph>
    <gatha type="1">Susūti upavāno ca, saraṇo sīlagāhako;</gatha>
    <gatha type="last">Annasaṃsāvako khomadāyī ca, daseva tatiye gaṇe;</gatha>
    <gatha type="1">Añjalī khomadāyī ca, daseva tatiye gaṇe;</gatha>
    <gatha type="last">Pañcālīsītisataṃ vuttā, gāthāyo sabbapiṇḍitā.</gatha>
    <centered>Subhūtivaggo tatiyo.</centered>
    <centered>Catutthabhāṇavāraṃ.</centered>
  </text>
</tree>
