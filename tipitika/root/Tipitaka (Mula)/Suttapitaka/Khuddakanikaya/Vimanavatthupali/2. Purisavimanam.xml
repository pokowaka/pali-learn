<?xml version='1.0' encoding='UTF-8'?>
<tree text="2. Purisavim&#x101;na&#x1E43;" target="text">
  <text>
    <title>5. Mahārathavaggo</title>
    <subhead>1. Maṇḍūkadevaputtavimānavatthu</subhead>
    <hangnum nr="857"/>
    <gatha type="1"> ‘‘Ko  me vandati pādāni, iddhiyā yasasā jalaṃ;</gatha>
    <gatha type="last">Abhikkantena vaṇṇena, sabbā obhāsayaṃ disā’’ti.</gatha>
    <hangnum nr="858"/>
    <gatha type="1"> ‘‘Maṇḍūkohaṃ pure āsiṃ, udake vārigocaro;</gatha>
    <gatha type="last">Tava dhammaṃ suṇantassa, avadhī vacchapālako.</gatha>
    <hangnum nr="859"/>
    <gatha type="1"> ‘‘Muhuttaṃ  cittapasādassa, iddhiṃ passa yasañca me;</gatha>
    <gatha type="last">Ānubhāvañca me passa, vaṇṇaṃ passa jutiñca me.</gatha>
    <hangnum nr="860"/>
    <gatha type="1"> ‘‘Ye ca te dīghamaddhānaṃ, dhammaṃ assosuṃ gotama;</gatha>
    <gatha type="last">Pattā te acalaṭṭhānaṃ, yattha gantvā na socare’’ti.</gatha>
    <centered>Maṇḍūkadevaputtavimānaṃ paṭhamaṃ.</centered>
    <subhead>2. Revatīvimānavatthu</subhead>
    <hangnum nr="861"/>
    <gatha type="1"><note>[dha. pa. 219 dhammapade]</note> ‘‘Cirappavāsiṃ purisaṃ, dūrato sotthimāgataṃ;</gatha>
    <gatha type="last">Ñātimittā suhajjā ca, abhinandanti āgataṃ;</gatha>
    <hangnum nr="862"/>
    <gatha type="1"><note>[dha. pa. 220 dhammapade]</note> ‘‘Tatheva  katapuññampi, asmā lokā paraṃ gataṃ;</gatha>
    <gatha type="last">Puññāni paṭigaṇhanti, piyaṃ ñātīva āgataṃ.</gatha>
    <hangnum nr="863"/>
    <gatha type="1"><note>[pe. va. 714]</note>‘‘Uṭṭhehi revate supāpadhamme, apārutadvāre <note>[apārubhaṃ dvāraṃ (sī. syā.), apārutadvāraṃ (pī. ka.)]</note> adānasīle;</gatha>
    <gatha type="last">Nessāma taṃ yattha thunanti duggatā, samappitā nerayikā dukkhenā’’ti.</gatha>
    <hangnum nr="864"/>
    <gatha type="1"> Icceva <note>[iccevaṃ (syā. ka.)]</note> vatvāna yamassa dūtā, te dve yakkhā lohitakkhā brahantā;</gatha>
    <gatha type="last">Paccekabāhāsu gahetvā revataṃ, pakkāmayuṃ devagaṇassa santike.</gatha>
    <hangnum nr="865"/>
    <gatha type="1"> ‘‘Ādiccavaṇṇaṃ  ruciraṃ pabhassaraṃ, byamhaṃ subhaṃ kañcanajālachannaṃ;</gatha>
    <gatha type="last">Kassetamākiṇṇajanaṃ  vimānaṃ, sūriyassa raṃsīriva jotamānaṃ.</gatha>
    <hangnum nr="866"/>
    <gatha type="1"> ‘‘Nārīgaṇā candanasāralittā <note>[candanasārānulittā (syā.)]</note>, ubhato vimānaṃ upasobhayanti;</gatha>
    <gatha type="last">Taṃ dissati sūriyasamānavaṇṇaṃ, ko modati saggapatto vimāne’’ti.</gatha>
    <hangnum nr="867"/>
    <gatha type="1"> ‘‘Bārāṇasiyaṃ nandiyo nāmāsi, upāsako amaccharī dānapati vadaññū;</gatha>
    <gatha type="last">Tassetamākiṇṇajanaṃ vimānaṃ, sūriyassa raṃsīriva jotamānaṃ.</gatha>
    <hangnum nr="868"/>
    <gatha type="1"> ‘‘Nārīgaṇā candanasāralittā, ubhato vimānaṃ upasobhayanti;</gatha>
    <gatha type="last">Taṃ dissati sūriyasamānavaṇṇaṃ, so modati saggapatto vimāne’’ti.</gatha>
    <hangnum nr="869"/>
    <gatha type="1"> ‘‘Nandiyassāhaṃ bhariyā, agārinī sabbakulassa issarā;</gatha>
    <gatha type="last">Bhattu vimāne ramissāmi dānahaṃ, na patthaye nirayaṃ dassanāyā’’ti.</gatha>
    <hangnum nr="870"/>
    <gatha type="1"> ‘‘Eso te nirayo supāpadhamme, puññaṃ  tayā akataṃ jīvaloke;</gatha>
    <gatha type="last">Na hi maccharī rosako pāpadhammo, saggūpagānaṃ labhati sahabyata’’nti.</gatha>
    <hangnum nr="871"/>
    <gatha type="1"> ‘‘Kiṃ  nu gūthañca muttañca, asucī paṭidissati;</gatha>
    <gatha type="last">Duggandhaṃ kimidaṃ mīḷhaṃ, kimetaṃ upavāyatī’’ti.</gatha>
    <hangnum nr="872"/>
    <gatha type="1"> ‘‘Esa saṃsavako nāma, gambhīro sataporiso;</gatha>
    <gatha type="last">Yattha vassasahassāni, tuvaṃ paccasi revate’’ti.</gatha>
    <hangnum nr="873"/>
    <gatha type="1"> ‘‘Kiṃ  nu kāyena vācāya, manasā dukkaṭaṃ kataṃ;</gatha>
    <gatha type="last">Kena saṃsavako laddho, gambhīro sataporiso’’ti.</gatha>
    <hangnum nr="874"/>
    <gatha type="1"> ‘‘Samaṇe brāhmaṇe cāpi, aññe vāpi vanibbake <note>[vaṇibbake (syā. ka.)]</note>;</gatha>
    <gatha type="last">Musāvādena vañcesi, taṃ pāpaṃ pakataṃ tayā.</gatha>
    <hangnum nr="875"/>
    <gatha type="1"> ‘‘Tena saṃsavako laddho, gambhīro sataporiso;</gatha>
    <gatha type="last">Tattha vassasahassāni, tuvaṃ paccasi revate.</gatha>
    <hangnum nr="876"/>
    <gatha type="1"> ‘‘Hatthepi chindanti athopi pāde, kaṇṇepi chindanti athopi nāsaṃ;</gatha>
    <gatha type="last">Athopi kākoḷagaṇā samecca, saṅgamma khādanti viphandamāna’’nti.</gatha>
    <hangnum nr="877"/>
    <gatha type="1"> ‘‘Sādhu kho maṃ paṭinetha, kāhāmi kusalaṃ bahuṃ;</gatha>
    <gatha type="2">Dānena samacariyāya, saṃyamena damena ca;</gatha>
    <gatha type="last">Yaṃ katvā sukhitā honti, na ca pacchānutappare’’ti.</gatha>
    <hangnum nr="878"/>
    <gatha type="1"> ‘‘Pure  tuvaṃ pamajjitvā, idāni paridevasi;</gatha>
    <gatha type="last">Sayaṃ katānaṃ kammānaṃ, vipākaṃ anubhossasī’’ti.</gatha>
    <hangnum nr="879"/>
    <gatha type="1"> ‘‘Ko  devalokato manussalokaṃ, gantvāna puṭṭho me evaṃ vadeyya;</gatha>
    <gatha type="2">‘Nikkhittadaṇḍesu dadātha dānaṃ, acchādanaṃ seyya <note>[sayana (sī.)]</note> mathannapānaṃ;</gatha>
    <gatha type="last">Nahi maccharī rosako pāpadhammo, saggūpagānaṃ labhati sahabyataṃ’.</gatha>
    <hangnum nr="880"/>
    <gatha type="1"> ‘‘Sāhaṃ nūna ito gantvā, yoniṃ laddhāna mānusiṃ;</gatha>
    <gatha type="2">Vadaññū sīlasampannā, kāhāmi kusalaṃ bahuṃ;</gatha>
    <gatha type="last">Dānena samacariyāya, saṃyamena damena ca.</gatha>
    <hangnum nr="881"/>
    <gatha type="1"> ‘‘Ārāmāni  ca ropissaṃ, dugge saṅkamanāni ca;</gatha>
    <gatha type="last">Papañca udapānañca, vippasannena cetasā.</gatha>
    <hangnum nr="882"/>
    <gatha type="1"> ‘‘Cātuddasiṃ pañcadasiṃ, yā ca pakkhassa aṭṭhamī;</gatha>
    <gatha type="last">Pāṭihāriyapakkhañca, aṭṭhaṅgasusamāgataṃ.</gatha>
    <hangnum nr="883"/>
    <gatha type="1"> ‘‘Uposathaṃ upavasissaṃ, sadā sīlesu saṃvutā;</gatha>
    <gatha type="last">Na ca dāne pamajjissaṃ, sāmaṃ diṭṭhamidaṃ mayā’’ti;</gatha>
    <hangnum nr="884"/>
    <gatha type="1"> Iccevaṃ vippalapantiṃ, phandamānaṃ tato tato;</gatha>
    <gatha type="last">Khipiṃsu niraye ghore, uddhapādaṃ avaṃsiraṃ.</gatha>
    <hangnum nr="885"/>
    <gatha type="1"> ‘‘Ahaṃ pure maccharinī ahosiṃ, paribhāsikā  samaṇabrāhmaṇānaṃ;</gatha>
    <gatha type="last">Vitathena ca sāmikaṃ vañcayitvā, paccāmahaṃ niraye ghorarūpe’’ti.</gatha>
    <centered>Revatīvimānaṃ dutiyaṃ.</centered>
    <subhead>3. Chattamāṇavakavimānavatthu</subhead>
    <hangnum nr="886"/>
    <gatha type="1"> ‘‘Ye  vadataṃ pavaro manujesu, sakyamunī bhagavā katakicco;</gatha>
    <gatha type="last">Pāragato balavīriyasamaṅgī <note>[balavīrasamaṅgī (ka.)]</note>, taṃ sugataṃ saraṇatthamupehi.</gatha>
    <hangnum nr="887"/>
    <gatha type="1"> ‘‘Rāgavirāgamanejamasokaṃ, dhammamasaṅkhatamappaṭikūlaṃ;</gatha>
    <gatha type="last">Madhuramimaṃ paguṇaṃ suvibhattaṃ, dhammamimaṃ saraṇatthamupehi.</gatha>
    <hangnum nr="888"/>
    <gatha type="1"> ‘‘Yattha  ca dinna mahapphalamāhu, catūsu sucīsu purisayugesu;</gatha>
    <gatha type="last">Aṭṭha ca puggaladhammadasā te, saṅghamimaṃ saraṇatthamupehi.</gatha>
    <hangnum nr="889"/>
    <gatha type="1"> ‘‘Na  tathā tapati nabhe sūriyo, cando ca na bhāsati na phusso;</gatha>
    <gatha type="last">Yathā atulamidaṃ mahappabhāsaṃ, ko  nu tvaṃ tidivā mahiṃ upāgā.</gatha>
    <hangnum nr="890"/>
    <gatha type="1"> ‘‘Chindati  raṃsī pabhaṅkarassa, sādhikavīsatiyojanāni ābhā;</gatha>
    <gatha type="last">Rattimapi yathā divaṃ karoti, parisuddhaṃ vimalaṃ subhaṃ vimānaṃ.</gatha>
    <hangnum nr="891"/>
    <gatha type="1"> ‘‘Bahupadumavicitrapuṇḍarīkaṃ, vokiṇṇaṃ kusumehi nekacittaṃ;</gatha>
    <gatha type="last">Arajavirajahemajālachannaṃ, ākāse tapati yathāpi sūriyo.</gatha>
    <hangnum nr="892"/>
    <gatha type="1"> ‘‘Rattambarapītavasasāhi, agarupiyaṅgucandanussadāhi;</gatha>
    <gatha type="last">Kañcanatanusannibhattacāhi, paripūraṃ gaganaṃva tārakāhi.</gatha>
    <hangnum nr="893"/>
    <gatha type="1"> ‘‘Naranāriyo <note>[naranārī (ka.), nāriyo (?)]</note> bahuketthanekavaṇṇā, kusumavibhūsitābharaṇettha sumanā;</gatha>
    <gatha type="last">Anilapamuñcitā pavanti <note>[pavāyanti (ka.)]</note> surabhiṃ, tapaniyavitatā suvaṇṇachannā <note>[suvaṇṇacchādanā (sī.)]</note>.</gatha>
    <hangnum nr="894"/>
    <gatha type="1"> ‘‘Kissa saṃyamassa <note>[samadamassa (sī.)]</note> ayaṃ vipāko, kenāsi kammaphalenidhūpapanno;</gatha>
    <gatha type="last">Yathā  ca te adhigatamidaṃ vimānaṃ, tadanupadaṃ avacāsi iṅgha puṭṭho’’ti.</gatha>
    <hangnum nr="895"/>
    <gatha type="1"> ‘‘Sayamidha <note>[yamidha (sī. syā. pī.)]</note> pathe samecca māṇavena, satthānusāsi anukampamāno;</gatha>
    <gatha type="last">Tava ratanavarassa dhammaṃ sutvā, karissāmīti ca bravittha chatto.</gatha>
    <hangnum nr="896"/>
    <gatha type="1"> ‘‘Jinavarapavaraṃ <note>[jinapavaraṃ (syā. ka.)]</note> upehi <note>[upemi (bahūsu)]</note> saraṇaṃ, dhammañcāpi tatheva bhikkhusaṅghaṃ;</gatha>
    <gatha type="last">Noti paṭhamaṃ avocahaṃ <note>[avocāhaṃ (sī. syā. ka.)]</note> bhante, pacchā te vacanaṃ tathevakāsiṃ.</gatha>
    <hangnum nr="897"/>
    <gatha type="1"> ‘‘Mā ca pāṇavadhaṃ vividhaṃ carassu asuciṃ,</gatha>
    <gatha type="2">Na hi pāṇesu asaññataṃ avaṇṇayiṃsu sappaññā;</gatha>
    <gatha type="3">Noti paṭhamaṃ avocahaṃ bhante,</gatha>
    <gatha type="last">Pacchā te vacanaṃ tathevakāsiṃ.</gatha>
    <hangnum nr="898"/>
    <gatha type="1"> ‘‘Mā  ca parajanassa rakkhitampi, ādātabbamamaññitho <note>[mamaññittha (sī. pī.)]</note> adinnaṃ;</gatha>
    <gatha type="last">Noti paṭhamaṃ avocahaṃ bhante, pacchā vacanaṃ tathevakāsiṃ.</gatha>
    <hangnum nr="899"/>
    <gatha type="1"> ‘‘Mā ca parajanassa rakkhitāyo, parabhariyā agamā anariyametaṃ;</gatha>
    <gatha type="last">Noti paṭhamaṃ avocahaṃ bhante, pacchā te vacanaṃ tathevakāsiṃ;</gatha>
    <hangnum nr="900"/>
    <gatha type="1"> ‘‘Mā ca vitathaṃ aññathā abhāṇi,</gatha>
    <gatha type="2">Na  hi musāvādaṃ avaṇṇayiṃsu sappaññā;</gatha>
    <gatha type="last">Noti paṭhamaṃ avocahaṃ bhante, pacchā te vacanaṃ tathevakāsiṃ.</gatha>
    <hangnum nr="901"/>
    <gatha type="1"> ‘‘Yena ca purisassa apeti saññā, taṃ majjaṃ parivajjayassu sabbaṃ;</gatha>
    <gatha type="last">Noti paṭhamaṃ avocahaṃ bhante, pacchā te vacanaṃ tathevakāsiṃ.</gatha>
    <hangnum nr="902"/>
    <gatha type="1"> ‘‘Svāhaṃ idha pañca sikkhā karitvā, paṭipajjitvā tathāgatassa dhamme;</gatha>
    <gatha type="last">Dvepathamagamāsiṃ coramajjhe, te maṃ tattha vadhiṃsu bhogahetu.</gatha>
    <hangnum nr="903"/>
    <gatha type="1"> ‘‘Ettakamidaṃ  anussarāmi kusalaṃ, tato paraṃ na me vijjati aññaṃ;</gatha>
    <gatha type="last">Tena sucaritena kammunāhaṃ <note>[kammanāhaṃ (sī.)]</note>, uppanno <note>[upapanno (bahūsu)]</note> tidivesu kāmakāmī.</gatha>
    <hangnum nr="904"/>
    <gatha type="1"> ‘‘Passa khaṇamuhuttasaññamassa, anudhammappaṭipattiyā vipākaṃ;</gatha>
    <gatha type="last">Jalamiva yasasā samekkhamānā, bahukā maṃ pihayanti hīnakammā.</gatha>
    <hangnum nr="905"/>
    <gatha type="1"> ‘‘Passa katipayāya desanāya, sugatiñcamhi  gato sukhañca patto;</gatha>
    <gatha type="last">Ye ca te satataṃ suṇanti dhammaṃ, maññe te amataṃ phusanti khemaṃ.</gatha>
    <hangnum nr="906"/>
    <gatha type="1"> ‘‘Appampi kataṃ mahāvipākaṃ, vipulaṃ hoti <note>[vipulaphalaṃ (ka.)]</note> tathāgatassa dhamme;</gatha>
    <gatha type="last">Passa katapuññatāya chatto, obhāseti pathaviṃ yathāpi sūriyo.</gatha>
    <hangnum nr="907"/>
    <gatha type="1"> ‘‘Kimidaṃ kusalaṃ kimācarema, icceke hi samecca mantayanti;</gatha>
    <gatha type="last">Te mayaṃ punareva <note>[punapi (?)]</note> laddha mānusattaṃ, paṭipannā viharemu sīlavanto.</gatha>
    <hangnum nr="908"/>
    <gatha type="1"> ‘‘Bahukāro  anukampako ca satthā, iti me sati agamā divā divassa;</gatha>
    <gatha type="last">Svāhaṃ upagatomhi saccanāmaṃ, anukampassu punapi suṇemu <note>[suṇoma (sī.), suṇomi (syā.)]</note> dhammaṃ.</gatha>
    <hangnum nr="909"/>
    <gatha type="1"> ‘‘Ye  cidha <note>[yedha (sī. syā. pī.), ye idha (ka.)]</note> pajahanti kāmarāgaṃ, bhavarāgānusayañca pahāya mohaṃ;</gatha>
    <gatha type="last">Na ca te punamupenti gabbhaseyyaṃ, parinibbānagatā hi sītibhūtā’’ti.</gatha>
    <centered>Chattamāṇavakavimānaṃ tatiyaṃ.</centered>
    <subhead>4. Kakkaṭakarasadāyakavimānavatthu</subhead>
    <hangnum nr="910"/>
    <gatha type="1"> ‘‘Uccamidaṃ  maṇithūṇaṃ vimānaṃ, samantato dvādasa yojanāni;</gatha>
    <gatha type="last">Kūṭāgārā sattasatā uḷārā, veḷuriyathambhā rucakatthatā <note>[ruciratthatā (syā. ka.) 646 gāthāyaṃ ‘‘rucakupakiṇṇaṃ’’ti padassa saṃvaṇṇanā passitabbā]</note> subhā.</gatha>
    <hangnum nr="911"/>
    <gatha type="1"> ‘‘Tatthacchasi  pivasi khādasi ca, dibbā ca vīṇā pavadanti vagguṃ <note>[vaggu (sī. ka.), vaggū (syā.)]</note>;</gatha>
    <gatha type="last">Dibbā rasā kāmaguṇettha pañca, nāriyo ca naccanti suvaṇṇachannā.</gatha>
    <hangnum nr="912"/>
    <gatha type="1"> ‘‘Kena tetādiso vaṇṇo, kena te idha mijjhati;</gatha>
    <gatha type="last">Uppajjanti ca te bhogā, ye keci manaso piyā.</gatha>
    <hangnum nr="913"/>
    <gatha type="1"> ‘‘Pucchāmi taṃ deva mahānubhāva, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="914"/>
    <gatha type="1"> So devaputto attamano, moggallānena pucchito;</gatha>
    <gatha type="last">Pañhaṃ puṭṭho viyākāsi, yassa kammassidaṃ phalaṃ.</gatha>
    <hangnum nr="915"/>
    <gatha type="1"> ‘‘Satisamuppādakaro , dvāre kakkaṭako ṭhito;</gatha>
    <gatha type="last">Niṭṭhito jātarūpassa, sobhati dasapādako.</gatha>
    <hangnum nr="916"/>
    <gatha type="1"> ‘‘Tena  metādiso vaṇṇo, tena me idha mijjhati;</gatha>
    <gatha type="last">Uppajjanti  ca me bhogā, ye keci manaso piyā.</gatha>
    <hangnum nr="917"/>
    <gatha type="1"> ‘‘Akkhāmi te bhikkhu mahānubhāva, manussabhūto yamakāsi puññaṃ;</gatha>
    <gatha type="last">Tenamhi evaṃ jalitānubhāvo, vaṇṇo ca me sabbadisā pabhāsatī’’ti.</gatha>
    <centered>Kakkaṭakarasadāyakavimānaṃ catutthaṃ.</centered>
    <paragraph>(Anantaraṃ pañcavimānaṃ yathā kakkaṭakarasadāyakavimānaṃ tathā vitthāretabbaṃ)</paragraph>
    <subhead>5. Dvārapālavimānavatthu</subhead>
    <hangnum nr="918"/>
    <gatha type="1"> ‘‘Uccamidaṃ  maṇithūṇaṃ vimānaṃ, samantato dvādasa yojanāni;</gatha>
    <gatha type="last">Kūṭāgārā sattasatā uḷārā, veḷuriyathambhā rucakatthatā subhā.</gatha>
    <hangnum nr="919"/>
    <gatha type="1"> ‘‘Tatthacchasi pivasi khādasi ca, dibbā ca vīṇā pavadanti vagguṃ;</gatha>
    <gatha type="last">Dibbā rasā kāmaguṇettha pañca, nāriyo ca naccanti suvaṇṇachannā.</gatha>
    <hangnum nr="920"/>
    <gatha type="1"> ‘‘Kena tetādiso vaṇṇo…pe…  vaṇṇo ca te sabbadisā pabhāsatī’’ti.</gatha>
    <hangnum nr="922"/>
    <gatha type="1"> So devaputto attamano, moggallānena pucchito;</gatha>
    <gatha type="last">Pañhaṃ puṭṭho viyākāsi, yassa kammassidaṃ phalaṃ.</gatha>
    <hangnum nr="923"/>
    <gatha type="1"> ‘‘Dibbaṃ mamaṃ vassasahassamāyu, vācābhigītaṃ manasā pavattitaṃ;</gatha>
    <gatha type="last">Ettāvatā ṭhassati puññakammo, dibbehi kāmehi samaṅgibhūto.</gatha>
    <hangnum nr="924"/>
    <gatha type="1"> ‘‘Tena  metādiso vaṇṇo…pe…vaṇṇo ca me sabbadisā pabhāsatī’’ti.</gatha>
    <centered>Dvārapālavimānaṃ pañcamaṃ.</centered>
    <subhead>6. Paṭhamakaraṇīyavimānavatthu</subhead>
    <hangnum nr="926"/>
    <gatha type="1"> ‘‘Uccamidaṃ maṇithūṇaṃ vimānaṃ, samantato dvādasa yojanāni;</gatha>
    <gatha type="last">Kūṭāgārā sattasatā uḷārā, veḷuriyathambhā rucakatthatā subhā.</gatha>
    <hangnum nr="927"/>
    <gatha type="1"> ‘‘Tatthacchasi  pivasi khādasi ca, dibbā ca vīṇā pavadanti vagguṃ;</gatha>
    <gatha type="last">Dibbā rasā kāmaguṇettha pañca, nāriyo ca naccanti suvaṇṇachannā.</gatha>
    <hangnum nr="928"/>
    <gatha type="1"> ‘‘Kena tetādiso vaṇṇo…pe…</gatha>
    <gatha type="last">Vaṇṇo ca te sabbadisā pabhāsatī’’ti.</gatha>
    <hangnum nr="930"/>
    <gatha type="1"> So devaputto attamano…pe…yassa kammassidaṃ phalaṃ.</gatha>
    <hangnum nr="931"/>
    <gatha type="1"> ‘‘Karaṇīyāni puññāni, paṇḍitena vijānatā;</gatha>
    <gatha type="last">Sammaggatesu buddhesu, yattha dinnaṃ mahapphalaṃ.</gatha>
    <hangnum nr="932"/>
    <gatha type="1"> ‘‘Atthāya vata me buddho, araññā gāmamāgato;</gatha>
    <gatha type="last">Tattha  cittaṃ pasādetvā, tāvatiṃsūpago ahaṃ <note>[ahuṃ (sī.)]</note>.</gatha>
    <hangnum nr="933"/>
    <gatha type="1"> ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.</gatha>
    <centered>Paṭhamakaraṇīyavimānaṃ chaṭṭhaṃ.</centered>
    <subhead>7. Dutiyakaraṇīyavimānavatthu</subhead>
    <hangnum nr="935"/>
    <gatha type="1"> ‘‘Uccamidaṃ  maṇithūṇaṃ vimānaṃ, samantato dvādasa yojanāni;</gatha>
    <gatha type="last">Kūṭāgārā sattasatā uḷārā, veḷuriyathambhā rucakatthatā subhā.</gatha>
    <hangnum nr="936"/>
    <gatha type="1"> ‘‘Tatthacchasi pivasi khādasi ca, dibbā ca vīṇā pavadanti vagguṃ;</gatha>
    <gatha type="last">Dibbā rasā kāmaguṇettha pañca, nāriyo ca naccanti suvaṇṇachannā.</gatha>
    <hangnum nr="937"/>
    <gatha type="1"> ‘‘Kena tetādiso vaṇṇo…pe… vaṇṇo ca te sabbadisā pabhāsatī’’ti.</gatha>
    <hangnum nr="939"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="940"/>
    <gatha type="1"> ‘‘Karaṇīyāni puññāni, paṇḍitena vijānatā;</gatha>
    <gatha type="last">Sammaggatesu bhikkhūsu, yattha dinnaṃ mahapphalaṃ.</gatha>
    <hangnum nr="941"/>
    <gatha type="1"> ‘‘Atthāya vata me bhikkhu, araññā gāmamāgato;</gatha>
    <gatha type="last">Tattha cittaṃ pasādetvā, tāvatiṃsūpago ahaṃ.</gatha>
    <hangnum nr="942"/>
    <gatha type="1"> ‘‘Tena  metādiso vaṇṇo…pe…</gatha>
    <gatha type="last">Vaṇṇo ca me sabbadisā pabhāsatī’’ti.</gatha>
    <centered>Dutiyakaraṇīyavimānaṃ sattamaṃ.</centered>
    <subhead>8. Paṭhamasūcivimānavatthu</subhead>
    <hangnum nr="944"/>
    <gatha type="1"> ‘‘Uccamidaṃ  maṇithūṇaṃ vimānaṃ, samantato dvādasa yojanāni;</gatha>
    <gatha type="last">Kūṭāgārā sattasatā uḷārā, veḷuriyathambhā rucakatthatā subhā.</gatha>
    <hangnum nr="945"/>
    <gatha type="1"> ‘‘Tatthacchasi  pivasi khādasi ca, dibbā ca vīṇā pavadanti vagguṃ;</gatha>
    <gatha type="last">Dibbā rasā kāmaguṇettha pañca, nāriyo ca naccanti suvaṇṇachannā.</gatha>
    <hangnum nr="946"/>
    <gatha type="1"> ‘‘Kena tetādiso vaṇṇo…pe… vaṇṇo ca te sabbadisā pabhāsatī’’ti.</gatha>
    <hangnum nr="948"/>
    <gatha type="1"> So  devaputto attamano…pe… yassa kammassidaṃ phalaṃ.</gatha>
    <hangnum nr="949"/>
    <gatha type="1"> ‘‘Yaṃ dadāti na taṃ hoti,</gatha>
    <gatha type="2">Yañceva dajjā tañceva seyyo;</gatha>
    <gatha type="last">Sūci dinnā sūcimeva seyyo.</gatha>
    <hangnum nr="950"/>
    <gatha type="1"> ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.</gatha>
    <centered>Paṭhamasūcivimānaṃ aṭṭhamaṃ.</centered>
    <subhead>9. Dutiyasūcivimānavatthu</subhead>
    <hangnum nr="952"/>
    <gatha type="1"> ‘‘Uccamidaṃ maṇithūṇaṃ vimānaṃ, samantato dvādasa yojanāni;</gatha>
    <gatha type="last">Kūṭāgārā sattasatā uḷārā, veḷuriyathambhā rucakatthatā subhā.</gatha>
    <hangnum nr="953"/>
    <gatha type="1"> ‘‘Tatthacchasi pivasi khādasi ca, dibbā ca vīṇā pavadanti vagguṃ;</gatha>
    <gatha type="last">Dibbā rasā kāmaguṇettha pañca, nāriyo ca naccanti suvaṇṇachannā.</gatha>
    <hangnum nr="954"/>
    <gatha type="1"> ‘‘Kena tetādiso vaṇṇo…pe… vaṇṇo  ca te sabbadisā pabhāsatī’’ti.</gatha>
    <hangnum nr="956"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="957"/>
    <gatha type="1"> ‘‘Ahaṃ manussesu manussabhūto,purimajātiyā manussaloke.</gatha>
    <hangnum nr="958"/>
    <gatha type="1"> ‘‘Addasaṃ  virajaṃ bhikkhuṃ, vippasannamanāvilaṃ;</gatha>
    <gatha type="last">Tassa adāsahaṃ sūciṃ, pasanno sehi pāṇibhi.</gatha>
    <hangnum nr="959"/>
    <gatha type="1"> ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.</gatha>
    <centered>Dutiyasūcivimānaṃ navamaṃ.</centered>
    <subhead>10. Paṭhamanāgavimānavatthu</subhead>
    <hangnum nr="961"/>
    <gatha type="1"> ‘‘Susukkakhandhaṃ  abhiruyha nāgaṃ, akācinaṃ dantiṃ baliṃ mahājavaṃ;</gatha>
    <gatha type="last">Abhiruyha gajavaraṃ <note>[gajaṃ varaṃ (syā.)]</note> sukappitaṃ, idhāgamā vehāyasaṃ antalikkhe.</gatha>
    <hangnum nr="962"/>
    <gatha type="1"> ‘‘Nāgassa dantesu duvesu nimmitā, acchodakā paduminiyo suphullā;</gatha>
    <gatha type="last">Padumesu ca turiyagaṇā pavajjare, imā ca naccanti manoharāyo.</gatha>
    <hangnum nr="963"/>
    <gatha type="1"> ‘‘Deviddhipattosi mahānubhāvo, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="964"/>
    <gatha type="1"> So devaputto attamano, moggallānena pucchito;</gatha>
    <gatha type="last">Pañhaṃ puṭṭho viyākāsi, yassa kammassidaṃ phalaṃ.</gatha>
    <hangnum nr="965"/>
    <gatha type="1"> ‘‘Aṭṭheva muttapupphāni, kassapassa mahesino <note>[bhagavato (syā. ka.)]</note>;</gatha>
    <gatha type="last">Thūpasmiṃ abhiropesiṃ, pasanno sehi pāṇibhi.</gatha>
    <hangnum nr="966"/>
    <gatha type="1"> ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.</gatha>
    <centered>Paṭhamanāgavimānaṃ dasamaṃ.</centered>
    <subhead>11. Dutiyanāgavimānavatthu</subhead>
    <hangnum nr="968"/>
    <gatha type="1"> ‘‘Mahantaṃ  nāgaṃ abhiruyha, sabbasetaṃ gajuttamaṃ;</gatha>
    <gatha type="2">Vanā vanaṃ anupariyāsi, nārīgaṇapurakkhato;</gatha>
    <gatha type="last">Obhāsento disā sabbā, osadhī viya tārakā.</gatha>
    <hangnum nr="969"/>
    <gatha type="1"> ‘‘Kena tetādiso vaṇṇo…pe…vaṇṇo ca te sabbadisā pabhāsatī’’ti.</gatha>
    <hangnum nr="971"/>
    <gatha type="1"> So devaputto attamano, vaṅgīseneva pucchito;</gatha>
    <gatha type="last">Pañhaṃ puṭṭho viyākāsi, yassa kammassidaṃ phalaṃ.</gatha>
    <hangnum nr="972"/>
    <gatha type="1"> ‘‘Ahaṃ manussesu manussabhūto, upāsako cakkhumato ahosiṃ;</gatha>
    <gatha type="last">Pāṇātipātā virato ahosiṃ, loke adinnaṃ parivajjayissaṃ.</gatha>
    <hangnum nr="973"/>
    <gatha type="1"> ‘‘Amajjapo  no ca musā abhāṇiṃ <note>[abhāsiṃ (sī. ka.)]</note>, sakena dārena ca tuṭṭho ahosiṃ;</gatha>
    <gatha type="last">Annañca pānañca pasannacitto, sakkacca dānaṃ vipulaṃ adāsiṃ.</gatha>
    <hangnum nr="974"/>
    <gatha type="1"> ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.</gatha>
    <centered>Dutiyanāgavimānaṃ ekādasamaṃ.</centered>
    <subhead>12. Tatiyanāgavimānavatthu</subhead>
    <hangnum nr="976"/>
    <gatha type="1"> ‘‘Ko  nu dibbena yānena, sabbasetena hatthinā;</gatha>
    <gatha type="last">Turiyatāḷitanigghoso, antalikkhe mahīyati.</gatha>
    <hangnum nr="977"/>
    <gatha type="1"> ‘‘Devatā nusi gandhabbo, adu <note>[ādu (sī. syā.)]</note> sakko purindado;</gatha>
    <gatha type="last">Ajānantā taṃ pucchāma, kathaṃ jānemu taṃ maya’’nti.</gatha>
    <hangnum nr="978"/>
    <gatha type="1"> ‘‘Namhi  devo na gandhabbo, nāpi <note>[nāmhi (ka.)]</note> sakko purindado;</gatha>
    <gatha type="last">Sudhammā nāma ye devā, tesaṃ aññataro aha’’nti.</gatha>
    <hangnum nr="979"/>
    <gatha type="1"> ‘‘Pucchāma devaṃ sudhammaṃ <note>[deva sudhamma (syā.), deva sudhammaṃ (ka.)]</note>, puthuṃ katvāna añjaliṃ;</gatha>
    <gatha type="last">Kiṃ katvā mānuse kammaṃ, sudhammaṃ upapajjatī’’ti.</gatha>
    <hangnum nr="980"/>
    <gatha type="1"> ‘‘Ucchāgāraṃ tiṇāgāraṃ, vatthāgārañca yo dade;</gatha>
    <gatha type="last">Tiṇṇaṃ aññataraṃ datvā, sudhammaṃ upapajjatī’’ti.</gatha>
    <centered>Tatiyanāgavimānaṃ dvādasamaṃ.</centered>
    <subhead>13. Cūḷarathavimānavatthu</subhead>
    <hangnum nr="981"/>
    <gatha type="1"> ‘‘Daḷhadhammā nisārassa, dhanuṃ olubbha tiṭṭhasi;</gatha>
    <gatha type="last">Khattiyo nusi rājañño, adu luddo vanecaro’’ti <note>[vanācaroti (syā. ka.)]</note>.</gatha>
    <hangnum nr="982"/>
    <gatha type="1"> ‘‘Assakādhipatissāhaṃ , bhante putto vanecaro;</gatha>
    <gatha type="last">Nāmaṃ me bhikkhu te brūmi, sujāto iti maṃ vidū <note>[viduṃ (sī.)]</note>.</gatha>
    <hangnum nr="983"/>
    <gatha type="1"> ‘‘Mige gavesamānohaṃ, ogāhanto brahāvanaṃ;</gatha>
    <gatha type="last">Migaṃ tañceva <note>[migaṃ gantveva (syā.), migavadhañca (ka.)]</note> nāddakkhiṃ, tañca disvā ṭhito aha’’nti.</gatha>
    <hangnum nr="984"/>
    <gatha type="1"> ‘‘Svāgataṃ  te mahāpuñña, atho te adurāgataṃ;</gatha>
    <gatha type="last">Etto udakamādāya, pāde pakkhālayassu te.</gatha>
    <hangnum nr="985"/>
    <gatha type="1"> ‘‘Idampi pānīyaṃ sītaṃ, ābhataṃ girigabbharā;</gatha>
    <gatha type="last">Rājaputta tato pitvā <note>[pītvā (sī. syā.)]</note>, santhatasmiṃ upāvisā’’ti.</gatha>
    <hangnum nr="986"/>
    <gatha type="1"> ‘‘Kalyāṇī vata te vācā, savanīyā mahāmuni;</gatha>
    <gatha type="last">Nelā atthavatī <note>[catthavatī (sī.)]</note> vaggu, mantvā <note>[mantā (syā. pī. ka.)]</note> atthañca bhāsasi <note>[bhāsase (sī.)]</note>.</gatha>
    <hangnum nr="987"/>
    <gatha type="1"> ‘‘Kā  te rati vane viharato, isinisabha vadehi puṭṭho;</gatha>
    <gatha type="last">Tava vacanapathaṃ nisāmayitvā, atthadhammapadaṃ samācaremase’’ti.</gatha>
    <hangnum nr="988"/>
    <gatha type="1"> ‘‘Ahiṃsā  sabbapāṇīnaṃ, kumāramhāka ruccati;</gatha>
    <gatha type="last">Theyyā ca aticārā ca, majjapānā ca ārati.</gatha>
    <hangnum nr="989"/>
    <gatha type="1"> ‘‘Ārati samacariyā ca, bāhusaccaṃ kataññutā;</gatha>
    <gatha type="last">Diṭṭheva dhamme pāsaṃsā, dhammā ete pasaṃsiyāti.</gatha>
    <hangnum nr="990"/>
    <gatha type="1"> ‘‘Santike maraṇaṃ tuyhaṃ, oraṃ māsehi pañcahi;</gatha>
    <gatha type="last">Rājaputta  vijānāhi, attānaṃ parimocayā’’ti.</gatha>
    <hangnum nr="991"/>
    <gatha type="1"> ‘‘Katamaṃ svāhaṃ janapadaṃ gantvā, kiṃ kammaṃ kiñca porisaṃ;</gatha>
    <gatha type="last">Kāya vā pana vijjāya, bhaveyyaṃ ajarāmaro’’ti.</gatha>
    <hangnum nr="992"/>
    <gatha type="1"> ‘‘Na vijjate so padeso, kammaṃ vijjā ca porisaṃ;</gatha>
    <gatha type="last">Yattha gantvā bhave macco, rājaputtājarāmaro.</gatha>
    <hangnum nr="993"/>
    <gatha type="1"> ‘‘Mahaddhanā mahābhogā, raṭṭhavantopi khattiyā;</gatha>
    <gatha type="last">Pahūtadhanadhaññāse, tepi no <note>[tepi na (bahūsu)]</note> ajarāmarā.</gatha>
    <hangnum nr="994"/>
    <gatha type="1"> ‘‘Yadi te sutā andhakaveṇḍuputtā <note>[andhakaveṇhuputtā (sī.), aṇḍakaveṇḍaputtā (syā. ka.)]</note>, sūrā vīrā vikkantappahārino;</gatha>
    <gatha type="last">Tepi āyukkhayaṃ pattā, viddhastā sassatīsamā.</gatha>
    <hangnum nr="995"/>
    <gatha type="1"> ‘‘Khattiyā brāhmaṇā vessā, suddā caṇḍālapukkusā;</gatha>
    <gatha type="last">Ete caññe ca jātiyā, tepi no ajarāmarā.</gatha>
    <hangnum nr="996"/>
    <gatha type="1"> ‘‘Ye mantaṃ parivattenti, chaḷaṅgaṃ brahmacintitaṃ;</gatha>
    <gatha type="last">Ete caññe ca vijjāya, tepi no ajarāmarā.</gatha>
    <hangnum nr="997"/>
    <gatha type="1"> ‘‘Isayo cāpi ye santā, saññatattā tapassino;</gatha>
    <gatha type="last">Sarīraṃ tepi kālena, vijahanti tapassino.</gatha>
    <hangnum nr="998"/>
    <gatha type="1"> ‘‘Bhāvitattāpi  arahanto, katakiccā anāsavā;</gatha>
    <gatha type="last">Nikkhipanti imaṃ dehaṃ, puññapāpaparikkhayā’’ti.</gatha>
    <hangnum nr="999"/>
    <gatha type="1"> ‘‘Subhāsitā atthavatī, gāthāyo te mahāmuni;</gatha>
    <gatha type="last">Nijjhattomhi  subhaṭṭhena, tvañca me saraṇaṃ bhavā’’ti.</gatha>
    <hangnum nr="1000"/>
    <gatha type="1"> ‘‘Mā  maṃ tvaṃ saraṇaṃ gaccha, tameva saraṇaṃ vaja <note>[bhaja (ka.)]</note>;</gatha>
    <gatha type="last">Sakyaputtaṃ mahāvīraṃ, yamahaṃ saraṇaṃ gato’’ti.</gatha>
    <hangnum nr="1001"/>
    <gatha type="1"> ‘‘Katarasmiṃ so janapade, satthā tumhāka mārisa;</gatha>
    <gatha type="last">Ahampi daṭṭhuṃ gacchissaṃ, jinaṃ appaṭipuggala’’nti.</gatha>
    <hangnum nr="1002"/>
    <gatha type="1"> ‘‘Puratthimasmiṃ  janapade, okkākakulasambhavo;</gatha>
    <gatha type="last">Tatthāsi purisājañño, so ca kho parinibbuto’’ti.</gatha>
    <hangnum nr="1003"/>
    <gatha type="1"> ‘‘Sace hi buddho tiṭṭheyya, satthā tumhāka mārisa;</gatha>
    <gatha type="last">Yojanāni sahassāni, gaccheyyaṃ <note>[gacche (syā. pī. ka.)]</note> payirupāsituṃ.</gatha>
    <hangnum nr="1004"/>
    <gatha type="1"> ‘‘Yato ca kho <note>[yatā kho (pī. ka.)]</note> parinibbuto, satthā tumhāka mārisa;</gatha>
    <gatha type="last">Nibbutampi <note>[parinibbutaṃ (syā. ka.)]</note> mahāvīraṃ, gacchāmi saraṇaṃ ahaṃ.</gatha>
    <hangnum nr="1005"/>
    <gatha type="1"> ‘‘Upemi saraṇaṃ buddhaṃ, dhammañcāpi anuttaraṃ;</gatha>
    <gatha type="last">Saṅghañca naradevassa, gacchāmi saraṇaṃ ahaṃ.</gatha>
    <hangnum nr="1006"/>
    <gatha type="1"> ‘‘Pāṇātipātā viramāmi khippaṃ, loke adinnaṃ parivajjayāmi;</gatha>
    <gatha type="last">Amajjapo no ca musā bhaṇāmi, sakena dārena ca homi tuṭṭho’’ti.</gatha>
    <hangnum nr="1007"/>
    <gatha type="1"> ‘‘Sahassaraṃsīva yathā mahappabho, disaṃ yathā bhāti nabhe anukkamaṃ;</gatha>
    <gatha type="last">Tathāpakāro <note>[tathappakāro (sī. syā.)]</note> tavāyaṃ <note>[tavayaṃ (sī. pī.)]</note> mahāratho, samantato  yojanasattamāyato.</gatha>
    <hangnum nr="1008"/>
    <gatha type="1"> ‘‘Suvaṇṇapaṭṭehi samantamotthaṭo, urassa muttāhi maṇīhi cittito;</gatha>
    <gatha type="last">Lekhā suvaṇṇassa ca rūpiyassa ca, sobhenti veḷuriyamayā sunimmitā.</gatha>
    <hangnum nr="1009"/>
    <gatha type="1"> ‘‘Sīsañcidaṃ  veḷuriyassa nimmitaṃ, yugañcidaṃ lohitakāya cittitaṃ;</gatha>
    <gatha type="last">Yuttā suvaṇṇassa ca rūpiyassa ca, sobhanti assā ca ime manojavā.</gatha>
    <hangnum nr="1010"/>
    <gatha type="1"> ‘‘So tiṭṭhasi hemarathe adhiṭṭhito, devānamindova sahassavāhano;</gatha>
    <gatha type="last">Pucchāmi tāhaṃ yasavanta kovidaṃ <note>[kovida (ka.)]</note>, kathaṃ tayā laddho ayaṃ uḷāro’’ti.</gatha>
    <hangnum nr="1011"/>
    <gatha type="1"> ‘‘Sujāto  nāmahaṃ bhante, rājaputto pure ahuṃ;</gatha>
    <gatha type="last">Tvañca maṃ anukampāya, saññamasmiṃ nivesayi.</gatha>
    <hangnum nr="1012"/>
    <gatha type="1"> ‘‘Khīṇāyukañca maṃ ñatvā, sarīraṃ pādāsi satthuno;</gatha>
    <gatha type="last">Imaṃ sujāta pūjehi, taṃ te atthāya hehiti.</gatha>
    <hangnum nr="1013"/>
    <gatha type="1"> ‘‘Tāhaṃ gandhehi mālehi, pūjayitvā samuyyuto;</gatha>
    <gatha type="last">Pahāya mānusaṃ dehaṃ, upapannomhi nandanaṃ.</gatha>
    <hangnum nr="1014"/>
    <gatha type="1"> ‘‘Nandane  ca vane <note>[nandanopavane (sī.), nandane pavane (syā. ka.)]</note> ramme, nānādijagaṇāyute;</gatha>
    <gatha type="last">Ramāmi naccagītehi, accharāhi purakkhato’’ti.</gatha>
    <centered>Cūḷarathavimānaṃ terasamaṃ.</centered>
    <subhead>14. Mahārathavimānavatthu</subhead>
    <hangnum nr="1015"/>
    <gatha type="1"> ‘‘Sahassayuttaṃ  hayavāhanaṃ subhaṃ, āruyhimaṃ sandanaṃ nekacittaṃ;</gatha>
    <gatha type="last">Uyyānabhūmiṃ abhito anukkamaṃ, purindado bhūtapatīva vāsavo.</gatha>
    <hangnum nr="1016"/>
    <gatha type="1"> ‘‘Sovaṇṇamayā te rathakubbarā ubho, phalehi <note>[thalehi (sī.)]</note> aṃsehi atīva saṅgatā;</gatha>
    <gatha type="last">Sujātagumbā naravīraniṭṭhitā, virocatī pannaraseva cando.</gatha>
    <hangnum nr="1017"/>
    <gatha type="1"> ‘‘Suvaṇṇajālāvatato  ratho ayaṃ, bahūhi nānāratanehi cittito;</gatha>
    <gatha type="last">Sunandighoso ca subhassaro ca, virocatī cāmarahatthabāhubhi.</gatha>
    <hangnum nr="1018"/>
    <gatha type="1"> ‘‘Imā ca nābhyo manasābhinimmitā, rathassa pādantaramajjhabhūsitā;</gatha>
    <gatha type="last">Imā ca nābhyo satarājicittitā, sateratā vijjurivappabhāsare.</gatha>
    <hangnum nr="1019"/>
    <gatha type="1"> ‘‘Anekacittāvatato  ratho ayaṃ, puthū ca nemī ca sahassaraṃsiko;</gatha>
    <gatha type="last">Tesaṃ saro suyyati <note>[sūyati (sī.)]</note> vaggurūpo, pañcaṅgikaṃ turiyamivappavāditaṃ.</gatha>
    <hangnum nr="1020"/>
    <gatha type="1"> ‘‘Sirasmiṃ  cittaṃ maṇicandakappitaṃ, sadā visuddhaṃ ruciraṃ pabhassaraṃ;</gatha>
    <gatha type="last">Suvaṇṇarājīhi atīva saṅgataṃ, veḷuriyarājīva atīva sobhati.</gatha>
    <hangnum nr="1021"/>
    <gatha type="1"> ‘‘Ime ca vāḷī maṇicandakappitā, ārohakambū sujavā brahūpamā.</gatha>
    <gatha type="last">Brahā mahantā balino mahājavā, mano tavaññāya tatheva siṃsare <note>[sabbare (ka.), sappare (?)]</note>.</gatha>
    <hangnum nr="1022"/>
    <gatha type="1"> ‘‘Ime ca sabbe sahitā catukkamā, mano tavaññāya tatheva siṃsare;</gatha>
    <gatha type="last">Samaṃ vahantā mudukā anuddhatā, āmodamānā turagāna <note>[turaṅgāna (ka.)]</note> muttamā.</gatha>
    <hangnum nr="1023"/>
    <gatha type="1"> ‘‘Dhunanti vagganti patanti <note>[pavattanti (pī. ka.)]</note> cambare, abbhuddhunantā sukate piḷandhane;</gatha>
    <gatha type="last">Tesaṃ saro suyyati vaggurūpo, pañcaṅgikaṃ  turiyamivappavāditaṃ.</gatha>
    <hangnum nr="1024"/>
    <gatha type="1"> ‘‘Rathassa  ghoso apiḷandhanāna ca, khurassa nādo <note>[nādī (syā.), nādi (pī. ka.)]</note> abhihiṃsanāya ca;</gatha>
    <gatha type="last">Ghoso suvaggū samitassa suyyati, gandhabbatūriyāni vicitrasaṃvane.</gatha>
    <hangnum nr="1025"/>
    <gatha type="1"> ‘‘Rathe ṭhitā tā migamandalocanā, āḷārapamhā hasitā piyaṃvadā;</gatha>
    <gatha type="last">Veḷuriyajālāvatatā tanucchavā, sadeva gandhabbasūraggapūjitā.</gatha>
    <hangnum nr="1026"/>
    <gatha type="1"> ‘‘Tā rattarattambarapītavāsasā, visālanettā abhirattalocanā;</gatha>
    <gatha type="last">Kule sujātā sutanū sucimhitā, rathe ṭhitā pañjalikā upaṭṭhitā.</gatha>
    <hangnum nr="1027"/>
    <gatha type="1"> ‘‘Tā kambukeyūradharā suvāsasā, sumajjhimā ūruthanūpapannā;</gatha>
    <gatha type="last">Vaṭṭaṅguliyo sumukhā sudassanā, rathe ṭhitā pañjalikā upaṭṭhitā.</gatha>
    <hangnum nr="1028"/>
    <gatha type="1"> ‘‘Aññā suveṇī susu missakesiyo, samaṃ vibhattāhi pabhassarāhi ca;</gatha>
    <gatha type="last">Anubbatā tā tava mānase ratā, rathe ṭhitā pañjalikā upaṭṭhitā.</gatha>
    <hangnum nr="1029"/>
    <gatha type="1"> ‘‘Āveḷiniyo  padumuppalacchadā, alaṅkatā candanasāravāsitā <note>[vositā (syā.), bhūsitā (ka.)]</note>;</gatha>
    <gatha type="last">Anubbatā  tā tava mānase ratā, rathe ṭhitā pañjalikā upaṭṭhitā.</gatha>
    <hangnum nr="1030"/>
    <gatha type="1"> ‘‘Tā  māliniyo padumuppalacchadā, alaṅkatā candanasāravāsitā;</gatha>
    <gatha type="last">Anubbatā tā tava mānase ratā, rathe ṭhitā pañjalikā upaṭṭhitā.</gatha>
    <hangnum nr="1031"/>
    <gatha type="1"> ‘‘Kaṇṭhesu  te yāni piḷandhanāni, hatthesu pādesu tatheva sīse;</gatha>
    <gatha type="last">Obhāsayantī dasa sabbaso disā, abbhuddayaṃ sāradikova bhāṇumā.</gatha>
    <hangnum nr="1032"/>
    <gatha type="1"> ‘‘Vātassa vegena ca sampakampitā, bhujesu mālā apiḷandhanāni ca;</gatha>
    <gatha type="last">Muñcanti ghosaṃ rūciraṃ suciṃ subhaṃ, sabbehi viññūhi sutabbarūpaṃ.</gatha>
    <hangnum nr="1033"/>
    <gatha type="1"> ‘‘Uyyānabhūmyā ca duvaddhato ṭhitā, rathā  ca nāgā tūriyāni ca saro;</gatha>
    <gatha type="last">Tameva devinda pamodayanti, vīṇā yathā pokkharapattabāhubhi.</gatha>
    <hangnum nr="1034"/>
    <gatha type="1"> ‘‘Imāsu vīṇāsu bahūsu vaggūsu, manuññarūpāsu hadayeritaṃ pītiṃ <note>[hadayeritaṃ pati (sī.), hadayeritampi taṃ (syā.)]</note>;</gatha>
    <gatha type="last">Pavajjamānāsu atīva accharā, bhamanti kaññā padumesu sikkhitā.</gatha>
    <hangnum nr="1035"/>
    <gatha type="1"> ‘‘Yadā ca gītāni ca vāditāni ca, naccāni cimāni <note>[cemāni (sī.)]</note> samenti ekato;</gatha>
    <gatha type="last">Athettha naccanti athettha accharā, obhāsayantī ubhato varitthiyo.</gatha>
    <hangnum nr="1036"/>
    <gatha type="1"> ‘‘So modasi turiyagaṇappabodhano, mahīyamāno vajirāvudhoriva;</gatha>
    <gatha type="last">Imāsu vīṇāsu bahūsu vaggūsu, manuññarūpāsu hadayeritaṃ pītiṃ.</gatha>
    <hangnum nr="1037"/>
    <gatha type="1"> ‘‘Kiṃ tvaṃ pure kammamakāsi attanā, manussabhūto purimāya jātiyā;</gatha>
    <gatha type="last">Uposathaṃ kaṃ vā <note>[uposathaṃ kiṃ va (syā.)]</note> tuvaṃ upāvasi, kaṃ <note>[kiṃ (syā.)]</note> dhammacariyaṃ vatamābhirocayi.</gatha>
    <hangnum nr="1038"/>
    <gatha type="1"> ‘‘Nayīdamappassa  katassa <note>[nayidaṃ appassa katassa (sī. syā.), sāsedaṃ appakatassa (ka.)]</note> kammuno, pubbe suciṇṇassa uposathassa vā;</gatha>
    <gatha type="last">Iddhānubhāvo  vipulo ayaṃ tava, yaṃ devasaṅghaṃ abhirocase bhusaṃ.</gatha>
    <hangnum nr="1039"/>
    <gatha type="1"> ‘‘Dānassa te idaṃ phalaṃ, atho sīlassa vā pana;</gatha>
    <gatha type="last">Atho añjalikammassa, taṃ me akkhāhi pucchito’’ti.</gatha>
    <hangnum nr="1040"/>
    <gatha type="1"> So  devaputto attamano, moggallānena pucchito;</gatha>
    <gatha type="last">Pañhaṃ puṭṭho viyākāsi, yassa kammassidaṃ phalanti.</gatha>
    <hangnum nr="1041"/>
    <gatha type="1"> ‘‘Jitindriyaṃ buddhamanomanikkamaṃ, naruttamaṃ kassapamaggapuggalaṃ;</gatha>
    <gatha type="last">Avāpurantaṃ amatassa dvāraṃ, devātidevaṃ satapuññalakkhaṇaṃ.</gatha>
    <hangnum nr="1042"/>
    <gatha type="1"> ‘‘Tamaddasaṃ kuñjaramoghatiṇṇaṃ, suvaṇṇasiṅgīnadabimbasādisaṃ;</gatha>
    <gatha type="last">Disvāna taṃ khippamahuṃ sucīmano, tameva disvāna subhāsitaddhajaṃ.</gatha>
    <hangnum nr="1043"/>
    <gatha type="1"> ‘‘Tamannapānaṃ athavāpi cīvaraṃ, suciṃ paṇītaṃ rasasā upetaṃ;</gatha>
    <gatha type="last">Pupphābhikkiṇamhi sake nivesane, patiṭṭhapesiṃ sa asaṅgamānaso.</gatha>
    <hangnum nr="1044"/>
    <gatha type="1"> ‘‘Tamannapānena  ca cīvarena ca, khajjena bhojjena ca sāyanena ca;</gatha>
    <gatha type="last">Santappayitvā  dvipadānamuttamaṃ, so saggaso devapure ramāmahaṃ.</gatha>
    <hangnum nr="1045"/>
    <gatha type="1"/>
    <paragraph>‘‘Etenupāyena imaṃ niraggaḷaṃ, yaññaṃ yajitvā tividhaṃ visuddhaṃ.</paragraph>
    <gatha type="last">Pahāyahaṃ mānusakaṃ samussayaṃ, indūpamo <note>[indassamo (syā. ka.)]</note> devapure ramāmahaṃ.</gatha>
    <hangnum nr="1046"/>
    <gatha type="1"> ‘‘Āyuñca  vaṇṇañca sukhaṃ balañca, paṇītarūpaṃ abhikaṅkhatā muni;</gatha>
    <gatha type="last">Annañca pānañca bahuṃ susaṅkhataṃ, patiṭṭhapetabbamasaṅgamānase.</gatha>
    <hangnum nr="1047"/>
    <gatha type="1"><note>[kathā. 799]</note>‘‘Nayimasmiṃ loke parasmiṃ <note>[nayimasmiṃ vā loke parasmiṃ (kathāvatthu 799), nayimasmi loke va parasmi (?)]</note> vā pana, buddhena seṭṭho va samo va vijjati;</gatha>
    <gatha type="last">Āhuneyyānaṃ <note>[yamāhuneyyānaṃ (ka.)]</note> paramāhutiṃ gato, puññatthikānaṃ vipulapphalesina’’nti.</gatha>
    <centered>Mahārathavimānaṃ cuddasamaṃ.</centered>
    <centered>Mahārathavaggo pañcamo niṭṭhito.</centered>
    <paragraph>Tassuddānaṃ  –</paragraph>
    <gatha type="1">Maṇḍūko revatī chatto, kakkaṭo dvārapālako;</gatha>
    <gatha type="2">Dve karaṇīyā dve sūci, tayo nāgā ca dve rathā;</gatha>
    <gatha type="last">Purisānaṃ paṭhamo vaggo pavuccatīti.</gatha>
    <centered>Bhāṇavāraṃ tatiyaṃ niṭṭhitaṃ.</centered>
    <title>6. Pāyāsivaggo</title>
    <subhead>1. Paṭhamaagāriyavimānavatthu</subhead>
    <hangnum nr="1048"/>
    <gatha type="1"> ‘‘Yathā  vanaṃ cittalataṃ pabhāsati <note>[pakāsati (ka.)]</note>, uyyānaseṭṭhaṃ tidasānamuttamaṃ;</gatha>
    <gatha type="last">Tathūpamaṃ tuyhamidaṃ vimānaṃ, obhāsayaṃ tiṭṭhati antalikkhe.</gatha>
    <hangnum nr="1049"/>
    <gatha type="1"> ‘‘Deviddhipattosi mahānubhāvo, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1050"/>
    <gatha type="1"> So  devaputto attamano, moggallānena pucchito;</gatha>
    <gatha type="last">Pañhaṃ puṭṭho viyākāsi, yassa kammassidaṃ phalaṃ.</gatha>
    <hangnum nr="1051"/>
    <gatha type="1"> ‘‘Ahañca bhariyā ca manussaloke, opānabhūtā gharamāvasimha;</gatha>
    <gatha type="last">Annañca pānañca pasannacittā, sakkacca dānaṃ vipulaṃ adamha.</gatha>
    <hangnum nr="1052"/>
    <gatha type="1"> ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.</gatha>
    <centered>Paṭhamaagāriyavimānaṃ paṭhamaṃ.</centered>
    <subhead>2. Dutiyaagāriyavimānavatthu</subhead>
    <hangnum nr="1054"/>
    <gatha type="1"> ‘‘Yathā  vanaṃ cittalataṃ pabhāsati, uyyānaseṭṭhaṃ tidasānamuttamaṃ;</gatha>
    <gatha type="last">Tathūpamaṃ  tuyhamidaṃ vimānaṃ, obhāsayaṃ tiṭṭhati antalikkhe.</gatha>
    <hangnum nr="1055"/>
    <gatha type="1"> ‘‘Deviddhipattosi mahānubhāvo, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1056"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="1057"/>
    <gatha type="1"> ‘‘Ahañca bhariyā ca manussaloke, opānabhūtā gharamāvasimha;</gatha>
    <gatha type="last">Annañca pānañca pasannacittā, sakkacca dānaṃ vipulaṃ adamha.</gatha>
    <hangnum nr="1058"/>
    <gatha type="1"> ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.</gatha>
    <centered>Dutiyaagāriyavimānaṃ dutiyaṃ.</centered>
    <subhead>3. Phaladāyakavimānavatthu</subhead>
    <hangnum nr="1060"/>
    <gatha type="1"> ‘‘Uccamidaṃ  maṇithūṇaṃ vimānaṃ, samantato soḷasa yojanāni;</gatha>
    <gatha type="last">Kūṭāgārā sattasatā uḷārā, veḷuriyathambhā rucakatthatā subhā.</gatha>
    <hangnum nr="1061"/>
    <gatha type="1"> ‘‘Tatthacchasi pivasi khādasi ca, dibbā  ca vīṇā pavadanti vagguṃ;</gatha>
    <gatha type="2">Aṭṭhaṭṭhakā sikkhitā sādhurūpā, dibbā ca kaññā tidasacarā uḷārā;</gatha>
    <gatha type="last">Naccanti gāyanti pamodayanti.</gatha>
    <hangnum nr="1062"/>
    <gatha type="1"> ‘‘Deviddhipattosi mahānubhāvo, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1063"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="1064"/>
    <gatha type="1"> ‘‘Phaladāyī phalaṃ vipulaṃ labhati, dadamujugatesu pasannamānaso;</gatha>
    <gatha type="last">So hi pamodati <note>[modati (sī. syā. pī.)]</note> saggagato tidive <note>[tattha (ka.)]</note>, anubhoti ca puññaphalaṃ vipulaṃ.</gatha>
    <hangnum nr="1065"/>
    <gatha type="1"> ‘‘Tavevāhaṃ <note>[tathevāhaṃ (sī. syā. pī.)]</note> mahāmuni, adāsiṃ caturo phale.</gatha>
    <hangnum nr="1066"/>
    <gatha type="1"> ‘‘Tasmā hi phalaṃ alameva dātuṃ, niccaṃ manussena sukhatthikena;</gatha>
    <gatha type="last">Dibbāni vā patthayatā sukhāni, manussasobhaggatamicchatā vā.</gatha>
    <hangnum nr="1067"/>
    <gatha type="1"> ‘‘Tena  metādiso vaṇṇo…pe…</gatha>
    <gatha type="last">Vaṇṇo ca me sabbadisā pabhāsatī’’ti.</gatha>
    <centered>Phaladāyakavimānaṃ tatiyaṃ.</centered>
    <subhead>4. Paṭhamaupassayadāyakavimānavatthu</subhead>
    <hangnum nr="1069"/>
    <gatha type="1"> ‘‘Cando  yathā vigatavalāhake nabhe, obhāsayaṃ gacchati antalikkhe;</gatha>
    <gatha type="last">Tathūpamaṃ tuyhamidaṃ vimānaṃ, obhāsayaṃ tiṭṭhati antalikkhe.</gatha>
    <hangnum nr="1070"/>
    <gatha type="1"> ‘‘Deviddhipattosi mahānubhāvā, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1071"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="1072"/>
    <gatha type="1"> ‘‘Ahañca bhariyā ca manussaloke, upassayaṃ arahato adamha;</gatha>
    <gatha type="last">Annañca pānañca pasannacittā, sakkacca dānaṃ vipulaṃ adamha.</gatha>
    <hangnum nr="1073"/>
    <gatha type="1"> ‘‘Tena  metādiso vaṇṇo…pe… vaṇṇo ca me sabbadisā pabhāsatī’’ti.</gatha>
    <centered>Paṭhamaupassayadāyakavimānaṃ catutthaṃ.</centered>
    <subhead>5. Dutiyaupassayadāyakavimānavatthu</subhead>
    <hangnum nr="1075"/>
    <gatha type="1"> Sūriyo  yathā vigatavalāhake nabhe…pe….</gatha>
    <gatha type="last">(Yathā purimavimānaṃ tathā vitthāretabbaṃ).</gatha>
    <hangnum nr="1079"/>
    <gatha type="1"> ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.</gatha>
    <centered>Dutiyaupassayadāyakavimānaṃ pañcamaṃ.</centered>
    <subhead>6. Bhikkhādāyakavimānavatthu</subhead>
    <hangnum nr="1081"/>
    <gatha type="1"> ‘‘Uccamidaṃ  maṇithūṇaṃ vimānaṃ, samantato dvādasa yojanāni;</gatha>
    <gatha type="last">Kūṭāgārā sattasatā uḷārā, veḷuriyathambhā rucakatthatā subhā.</gatha>
    <hangnum nr="1082"/>
    <gatha type="1"> ‘‘Deviddhipattosi  mahānubhāvo, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1083"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="1084"/>
    <gatha type="1"> ‘‘Ahaṃ manussesu manussabhūto, disvāna bhikkhuṃ tasitaṃ kilantaṃ;</gatha>
    <gatha type="last">Ekāhaṃ bhikkhaṃ paṭipādayissaṃ, samaṅgi bhattena tadā akāsiṃ.</gatha>
    <hangnum nr="1085"/>
    <gatha type="1"> ‘‘Tena  metādiso vaṇṇo…pe… vaṇṇo ca me sabbadisā pabhāsatī’’ti.</gatha>
    <centered>Bhikkhādāyakavimānaṃ chaṭṭhaṃ.</centered>
    <subhead>7. Yavapālakavimānavatthu</subhead>
    <hangnum nr="1087"/>
    <gatha type="1"> ‘‘Uccamidaṃ maṇithūṇaṃ vimānaṃ…pe… vaṇṇo ca te sabbadisā pabhāsatī’’ti.</gatha>
    <hangnum nr="1089"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="1090"/>
    <gatha type="1"> ‘‘Ahaṃ  manussesu manussabhūto, ahosiṃ yavapālako;</gatha>
    <gatha type="last">Addasaṃ virajaṃ bhikkhuṃ, vippasannamanāvilaṃ.</gatha>
    <hangnum nr="1091"/>
    <gatha type="1"> ‘‘Tassa  adāsahaṃ bhāgaṃ, pasanno sehi pāṇibhi;</gatha>
    <gatha type="last">Kummāsapiṇḍaṃ datvāna, modāmi nandane vane.</gatha>
    <hangnum nr="1092"/>
    <gatha type="1"> ‘‘Tena  metādiso vaṇṇo…pe… vaṇṇo ca me sabbadisā pabhāsatī’’ti.</gatha>
    <centered>Yavapālakavimānaṃ sattamaṃ.</centered>
    <subhead>8. Paṭhamakuṇḍalīvimānavatthu</subhead>
    <hangnum nr="1094"/>
    <gatha type="1"> ‘‘Alaṅkato malyadharo suvattho, sukuṇḍalī kappitakesamassu;</gatha>
    <gatha type="last">Āmuttahatthābharaṇo yasassī, dibbe  vimānamhi yathāpi candimā.</gatha>
    <hangnum nr="1095"/>
    <gatha type="1"> ‘‘Dibbā ca vīṇā pavadanti vagguṃ, aṭṭhaṭṭhakā sikkhitā sādhurūpā;</gatha>
    <gatha type="last">Dibbā ca kaññā tidasacarā uḷārā, naccanti gāyanti pamodayanti.</gatha>
    <hangnum nr="1096"/>
    <gatha type="1"> ‘‘Deviddhipattosi mahānubhāvo, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1097"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="1098"/>
    <gatha type="1"> ‘‘Ahaṃ manussesu manussabhūto, disvāna samaṇe sīlavante;</gatha>
    <gatha type="2">Sampannavijjācaraṇe yasassī, bahussute taṇhakkhayūpapanne;</gatha>
    <gatha type="last">Annañca pānañca pasannacitto, sakkacca dānaṃ vipulaṃ adāsiṃ.</gatha>
    <hangnum nr="1099"/>
    <gatha type="1"> ‘‘Tena  metādiso vaṇṇo…pe…vaṇṇo ca me sabbadisā pabhāsatī’’ti.</gatha>
    <centered>Paṭhamakuṇḍalīvimānaṃ aṭṭhamaṃ.</centered>
    <subhead>9. Dutiyakuṇḍalīvimānavatthu</subhead>
    <hangnum nr="1101"/>
    <gatha type="1"> ‘‘Alaṅkato  malyadharo suvattho, sukuṇḍalī kappitakesamassu;</gatha>
    <gatha type="last">Āmuttahatthābharaṇo yasassī, dibbe vimānamhi yathāpi candimā.</gatha>
    <hangnum nr="1102"/>
    <gatha type="1"> ‘‘Dibbā ca vīṇā pavadanti vagguṃ, aṭṭhaṭṭhakā sikkhitā sādhurūpā;</gatha>
    <gatha type="last">Dibbā ca kaññā tidasacarā uḷārā, naccanti gāyanti pamodayanti.</gatha>
    <hangnum nr="1103"/>
    <gatha type="1"> ‘‘Deviddhipattosi mahānubhāvo, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1104"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="1105"/>
    <gatha type="1"> ‘‘Ahaṃ  manussesu manussabhūto, disvāna samaṇe sādhurūpe <note>[sīlavante (ka.)]</note>;</gatha>
    <gatha type="2">Sampannavijjācaraṇe yasassī, bahussute sīlavante pasanne <note>[sīlavatūpapanne (ka. sī. ka.)]</note>;</gatha>
    <gatha type="last">Annañca pānañca pasannacitto, sakkacca  dānaṃ vipulaṃ adāsiṃ.</gatha>
    <hangnum nr="1106"/>
    <gatha type="1"> ‘‘Tena  metādiso vaṇṇo…pe…vaṇṇo ca me sabbadisā pabhāsatī’’ti.</gatha>
    <centered>Dutiyakuṇḍalīvimānaṃ navamaṃ.</centered>
    <subhead>10. (Uttara) pāyāsivimānavatthu</subhead>
    <hangnum nr="1108"/>
    <gatha type="1"> ‘‘Yā  devarājassa sabhā sudhammā, yatthacchati devasaṅgho samaggo;</gatha>
    <gatha type="last">Tathūpamaṃ tuyhamidaṃ vimānaṃ, obhāsayaṃ tiṭṭhati antalikkhe.</gatha>
    <hangnum nr="1109"/>
    <gatha type="1"> ‘‘Deviddhipattosi mahānubhāvo, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1110"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="1111"/>
    <gatha type="1"> ‘‘Ahaṃ manussesu manussabhūto, rañño pāyāsissa ahosiṃ māṇavo;</gatha>
    <gatha type="2">Laddhā dhanaṃ saṃvibhāgaṃ akāsiṃ, piyā ca me sīlavanto ahesuṃ;</gatha>
    <gatha type="last">Annañca pānañca pasannacitto, sakkacca  dānaṃ vipulaṃ adāsiṃ.</gatha>
    <hangnum nr="1112"/>
    <gatha type="1"> ‘‘Tena metādiso vaṇṇo…pe.  …vaṇṇo ca me sabbadisā pabhāsatī’’ti.</gatha>
    <centered>(Uttara) pāyāsivimānaṃ <note>[uttaravimānaṃ (sī. syā. aṭṭha.)]</note> dasamaṃ.</centered>
    <paragraph>Pāyāsivaggo chaṭṭho niṭṭhito.</paragraph>
    <paragraph>Tassuddānaṃ –</paragraph>
    <gatha type="2">Dve agārino phaladāyī, dve upassayadāyī bhikkhāya dāyī;</gatha>
    <gatha type="last">Yavapālako ceva dve, kuṇḍalino pāyāsīti <note>[pāṭhabhedo natthi]</note>;</gatha>
    <gatha type="last">Purisānaṃ dutiyo vaggo pavuccatīti.</gatha>
    <title>7. Sunikkhittavaggo</title>
    <subhead>1. Cittalatāvimānavatthu</subhead>
    <hangnum nr="1114"/>
    <gatha type="1"> ‘‘Yathā  vanaṃ cittalataṃ pabhāsati, uyyānaseṭṭhaṃ tidasānamuttamaṃ;</gatha>
    <gatha type="last">Tathūpamaṃ tuyhamidaṃ vimānaṃ, obhāsayaṃ tiṭṭhati antalikkhe.</gatha>
    <hangnum nr="1115"/>
    <gatha type="1"> ‘‘Deviddhipattosi mahānubhāvo, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1116"/>
    <gatha type="1"> So devaputto attamano…pe…  yassa kammassidaṃ phalaṃ.</gatha>
    <hangnum nr="1117"/>
    <gatha type="1"> ‘‘Ahaṃ manussesu manussabhūto, daliddo atāṇo kapaṇo kammakaro ahosiṃ;</gatha>
    <gatha type="2">Jiṇṇe ca mātāpitaro abhāriṃ <note>[abhariṃ (sī. syā.)]</note>, piyā ca me sīlavanto ahesuṃ;</gatha>
    <gatha type="last">Annañca pānañca pasannacitto, sakkacca dānaṃ vipulaṃ adāsi.</gatha>
    <hangnum nr="1118"/>
    <gatha type="1"> ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.</gatha>
    <centered>Cittalatāvimānaṃ paṭhamaṃ.</centered>
    <subhead>2. Nandanavimānavatthu</subhead>
    <hangnum nr="1120"/>
    <gatha type="1"> ‘‘Yathā  vanaṃ nandanaṃ <note>[nandanaṃ cittalataṃ (sī. syā. ka.), nandavanaṃ (ka.)]</note> pabhāsati, uyyānaseṭṭhaṃ tidasānamuttamaṃ;</gatha>
    <gatha type="last">Tathūpamaṃ tuyhamidaṃ vimānaṃ, obhāsayaṃ tiṭṭhati antalikkhe.</gatha>
    <hangnum nr="1121"/>
    <gatha type="1"> ‘‘Deviddhipattosi  mahānubhāvo, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1122"/>
    <gatha type="1"> So devaputto attamano…pe…  yassa kammassidaṃ phalaṃ.</gatha>
    <hangnum nr="1123"/>
    <gatha type="1"> ‘‘Ahaṃ manussesu manussabhūto, daliddo atāṇo kapaṇo kammakaro ahosiṃ;</gatha>
    <gatha type="2">Jiṇṇe ca mātāpitaro abhāriṃ, piyā ca me sīlavanto ahesuṃ;</gatha>
    <gatha type="last">Annañca pānañca pasannacitto, sakkacca dānaṃ vipulaṃ adāsiṃ.</gatha>
    <hangnum nr="1124"/>
    <gatha type="1"> ‘‘Tena  metādiso vaṇṇo…pe… vaṇṇo ca me sabbadisā pabhāsatī’’ti.</gatha>
    <centered>Nandanavimānaṃ dutiyaṃ.</centered>
    <subhead>3. Maṇithūṇavimānavatthu</subhead>
    <hangnum nr="1126"/>
    <gatha type="1"> ‘‘Uccamidaṃ  maṇithūṇaṃ vimānaṃ, samantato dvādasa yojanāni;</gatha>
    <gatha type="last">Kūṭāgārā sattasatā uḷārā, veḷuriyathambhā rucakatthatā subhā.</gatha>
    <hangnum nr="1127"/>
    <gatha type="1"> ‘‘Tatthacchasi pivasi khādasi ca, dibbā ca vīṇā pavadanti vagguṃ;</gatha>
    <gatha type="last">Dibbā rasā kāmaguṇettha pañca, nāriyo ca naccanti suvaṇṇachannā.</gatha>
    <hangnum nr="1128"/>
    <gatha type="1"> ‘‘Kena tetādiso vaṇṇo…pe…vaṇṇo ca te sabbadisā pabhāsatī’’ti.</gatha>
    <hangnum nr="1130"/>
    <gatha type="1"> So  devaputto attamano…pe…yassa kammassidaṃ phalaṃ.</gatha>
    <hangnum nr="1131"/>
    <gatha type="1"> ‘‘Ahaṃ  manussesu manussabhūto, vivane pathe saṅkamanaṃ <note>[caṅkamanaṃ (sī.), caṅkamaṃ (syā.), samakaṃ (ka. sī.)]</note> akāsiṃ;</gatha>
    <gatha type="2">Ārāmarukkhāni ca ropayissaṃ, piyā ca me sīlavanto ahesuṃ;</gatha>
    <gatha type="last">Annañca pānañca pasannacitto, sakkacca dānaṃ vipulaṃ adāsiṃ.</gatha>
    <hangnum nr="1132"/>
    <gatha type="1"> ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.</gatha>
    <centered>Maṇithūṇavimānaṃ tatiyaṃ.</centered>
    <subhead>4. Suvaṇṇavimānavatthu</subhead>
    <hangnum nr="1134"/>
    <gatha type="1"> ‘‘Sovaṇṇamaye  pabbatasmiṃ, vimānaṃ sabbatopabhaṃ;</gatha>
    <gatha type="last">Hemajālapaṭicchannaṃ <note>[hemajālakapacchannaṃ (sī.)]</note>, kiṅkiṇi <note>[kiṅkaṇika (syā. ka.), kiṅkiṇika (pī.)]</note> jālakappitaṃ.</gatha>
    <hangnum nr="1135"/>
    <gatha type="1"> ‘‘Aṭṭhaṃsā sukatā thambhā, sabbe veḷuriyāmayā;</gatha>
    <gatha type="last">Ekamekāya aṃsiyā, ratanā satta nimmitā.</gatha>
    <hangnum nr="1136"/>
    <gatha type="1"> ‘‘Veḷuriyasuvaṇṇassa, phalikā rūpiyassa ca;</gatha>
    <gatha type="last">Masāragallamuttāhi, lohitaṅgamaṇīhi ca.</gatha>
    <hangnum nr="1137"/>
    <gatha type="1"> ‘‘Citrā manoramā bhūmi, na tatthuddhaṃsatī rajo;</gatha>
    <gatha type="last">Gopāṇasīgaṇā pītā, kūṭaṃ dhārenti nimmitā.</gatha>
    <hangnum nr="1138"/>
    <gatha type="1"> ‘‘Sopāṇāni  ca cattāri, nimmitā caturo disā;</gatha>
    <gatha type="last">Nānāratanagabbhehi , ādiccova virocati.</gatha>
    <hangnum nr="1139"/>
    <gatha type="1"> ‘‘Vediyā catasso tattha, vibhattā bhāgaso mitā;</gatha>
    <gatha type="last">Daddallamānā ābhanti, samantā caturo disā.</gatha>
    <hangnum nr="1140"/>
    <gatha type="1"> ‘‘Tasmiṃ vimāne pavare, devaputto mahappabho;</gatha>
    <gatha type="last">Atirocasi vaṇṇena, udayantova bhāṇumā.</gatha>
    <hangnum nr="1141"/>
    <gatha type="1"> ‘‘Dānassa  te idaṃ phalaṃ, atho sīlassa vā pana;</gatha>
    <gatha type="last">Atho añjalikammassa, taṃ me akkhāhi pucchito’’.</gatha>
    <hangnum nr="1142"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="1143"/>
    <gatha type="1"> ‘‘Ahaṃ andhakavindasmiṃ, buddhassādiccabandhuno;</gatha>
    <gatha type="last">Vihāraṃ satthu kāresiṃ, pasanno sehi pāṇibhi.</gatha>
    <hangnum nr="1144"/>
    <gatha type="1"> ‘‘Tattha gandhañca mālañca, paccayañca <note>[paccaggañca (sī.), paccagghañca (?)]</note> vilepanaṃ;</gatha>
    <gatha type="2">Vihāraṃ satthu adāsiṃ, vippasannena cetasā;</gatha>
    <gatha type="last">Tena mayhaṃ idaṃ laddhaṃ, vasaṃ vattemi nandane.</gatha>
    <hangnum nr="1145"/>
    <gatha type="1"> ‘‘Nandane ca vane <note>[nandane pavane (sī. syā.)]</note> ramme, nānādijagaṇāyute;</gatha>
    <gatha type="last">Ramāmi naccagītehi, accharāhi purakkhato’’ti.</gatha>
    <centered>Suvaṇṇavimānaṃ catutthaṃ.</centered>
    <subhead>5. Ambavimānavatthu</subhead>
    <hangnum nr="1146"/>
    <gatha type="1"> ‘‘Uccamidaṃ  maṇithūṇaṃ vimānaṃ, samantato dvādasa yojanāni;</gatha>
    <gatha type="last">Kūṭāgārā  sattasatā uḷārā, veḷuriyathambhā rucakatthatā subhā.</gatha>
    <hangnum nr="1147"/>
    <gatha type="1"> ‘‘Tatthacchasi pivasi khādasi ca, dibbā ca vīṇā pavadanti vagguṃ;</gatha>
    <gatha type="last">Dibbā rasā kāmaguṇettha pañca, nāriyo ca naccanti suvaṇṇachannā.</gatha>
    <hangnum nr="1148"/>
    <gatha type="1"> ‘‘Kena tetādiso vaṇṇo…pe… vaṇṇo ca te sabbadisā pabhāsatī’’ti.</gatha>
    <hangnum nr="1150"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="1151"/>
    <gatha type="1"> ‘‘Gimhānaṃ  pacchime māse, patapante <note>[patāpante (syā.), patāpente (ka.)]</note> divaṅkare;</gatha>
    <gatha type="last">Paresaṃ bhatako poso, ambārāmamasiñcati.</gatha>
    <hangnum nr="1152"/>
    <gatha type="1"> ‘‘Atha  tenāgamā bhikkhu, sāriputtoti vissuto;</gatha>
    <gatha type="last">Kilantarūpo kāyena, akilantova cetasā.</gatha>
    <hangnum nr="1153"/>
    <gatha type="1"> ‘‘Tañca  disvāna āyantaṃ, avocaṃ ambasiñcako;</gatha>
    <gatha type="last">Sādhu taṃ <note>[sādhukaṃ (ka.)]</note> bhante nhāpeyyaṃ, yaṃ mamassa sukhāvahaṃ.</gatha>
    <hangnum nr="1154"/>
    <gatha type="1"> ‘‘Tassa me anukampāya, nikkhipi pattacīvaraṃ;</gatha>
    <gatha type="last">Nisīdi rukkhamūlasmiṃ, chāyāya ekacīvaro.</gatha>
    <hangnum nr="1155"/>
    <gatha type="1"> ‘‘Tañca acchena vārinā, pasannamānaso naro;</gatha>
    <gatha type="last">Nhāpayī rukkhamūlasmiṃ, chāyāya ekacīvaraṃ.</gatha>
    <hangnum nr="1156"/>
    <gatha type="1"> ‘‘Ambo  ca sitto samaṇo ca nhāpito, mayā ca puññaṃ pasutaṃ anappakaṃ;</gatha>
    <gatha type="last">Iti so pītiyā kāyaṃ, sabbaṃ pharati attano.</gatha>
    <hangnum nr="1157"/>
    <gatha type="1"> ‘‘Tadeva ettakaṃ kammaṃ, akāsiṃ tāya jātiyā;</gatha>
    <gatha type="last">Pahāya mānusaṃ dehaṃ, upapannomhi nandanaṃ.</gatha>
    <hangnum nr="1158"/>
    <gatha type="1"> ‘‘Nandane ca vane ramme, nānādijagaṇāyute;</gatha>
    <gatha type="last">Ramāmi naccagītehi, accharāhi purakkhato’’ti.</gatha>
    <centered>Ambavimānaṃ pañcamaṃ.</centered>
    <subhead>6. Gopālavimānavatthu</subhead>
    <hangnum nr="1159"/>
    <gatha type="1"> ‘‘Disvāna devaṃ paṭipucchi bhikkhu, ucce vimānamhi ciraṭṭhitike;</gatha>
    <gatha type="last">Āmuttahatthābharaṇaṃ yasassiṃ <note>[āmuttahatthābharaṇo yasassī (syā. pī. ka.)]</note>, dibbe vimānamhi yathāpi candimā.</gatha>
    <hangnum nr="1160"/>
    <gatha type="1"> ‘‘Alaṅkato  malyadharo <note>[mālabhārī (sī.), māladharī (ka.)]</note> suvattho, sukuṇḍalī kappitakesamassu;</gatha>
    <gatha type="last">Āmuttahatthābharaṇo yasassī, dibbe vimānamhi yathāpi candimā.</gatha>
    <hangnum nr="1161"/>
    <gatha type="1"> ‘‘Dibbā ca vīṇā pavadanti vagguṃ, aṭṭhaṭṭhakā sikkhitā sādhurūpā;</gatha>
    <gatha type="last">Dibbā ca kaññā tidasacarā uḷārā, naccanti gāyanti pamodayanti.</gatha>
    <hangnum nr="1162"/>
    <gatha type="1"> ‘‘Deviddhipattosi mahānubhāvo, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1163"/>
    <gatha type="1"> So  devaputto attamano…pe… yassa kammassidaṃ phalaṃ.</gatha>
    <hangnum nr="1164"/>
    <gatha type="1"> ‘‘Ahaṃ manussesu manussabhūto, saṅgamma rakkhissaṃ paresaṃ dhenuyo;</gatha>
    <gatha type="last">Tato ca āgā samaṇo mamantike gāvo ca māse agamaṃsu khādituṃ.</gatha>
    <hangnum nr="1165"/>
    <gatha type="1"> ‘‘Dvayajja  kiccaṃ ubhayañca kāriyaṃ, iccevahaṃ <note>[iccevaṃ (ka.)]</note> bhante tadā vicintayiṃ;</gatha>
    <gatha type="last">Tato ca saññaṃ paṭiladdhayoniso, dadāmi bhanteti khipiṃ anantakaṃ.</gatha>
    <hangnum nr="1166"/>
    <gatha type="1"> ‘‘So māsakhettaṃ turito avāsariṃ, purā ayaṃ bhañjati yassidaṃ dhanaṃ;</gatha>
    <gatha type="last">Tato ca kaṇho urago mahāviso, aḍaṃsi pāde turitassa me sato.</gatha>
    <hangnum nr="1167"/>
    <gatha type="1"> ‘‘Svāhaṃ  aṭṭomhi dukkhena pīḷito, bhikkhu ca taṃ sāmaṃ muñcitvānantakaṃ <note>[muñcitva nantakaṃ (sī.), muñcitvā anantakaṃ (syā.)]</note>;</gatha>
    <gatha type="last">Ahāsi kummāsaṃ mamānukampayā <note>[mamānukampiyā (pī. ka.), mamānukampāya (syā.)]</note>, tato cuto kālakatomhi devatā.</gatha>
    <hangnum nr="1168"/>
    <gatha type="1"> ‘‘Tadeva  kammaṃ kusalaṃ kataṃ mayā, sukhañca kammaṃ anubhomi attanā;</gatha>
    <gatha type="last">Tayā hi bhante anukampito bhusaṃ, kataññutāya abhipādayāmi taṃ.</gatha>
    <hangnum nr="1169"/>
    <gatha type="1"> ‘‘Sadevake loke samārake ca, añño muni natthi tayānukampako;</gatha>
    <gatha type="last">Tayā hi bhante anukampito bhusaṃ, kataññutāya abhivādayāmi taṃ.</gatha>
    <hangnum nr="1170"/>
    <gatha type="1"> ‘‘Imasmiṃ  loke parasmiṃ vā pana, añño munī natthi tayānukampako;</gatha>
    <gatha type="last">Tayā hi bhante anukampito bhusaṃ, kataññutāya abhivādayāmi ta’’nti.</gatha>
    <centered>Gopālavimānaṃ chaṭṭhaṃ.</centered>
    <subhead>7. Kaṇḍakavimānavatthu</subhead>
    <hangnum nr="1171"/>
    <gatha type="1"> ‘‘Puṇṇamāse yathā cando, nakkhattaparivārito;</gatha>
    <gatha type="last">Samantā anupariyāti, tārakādhipatī sasī.</gatha>
    <hangnum nr="1172"/>
    <gatha type="1"> ‘‘Tathūpamaṃ idaṃ byamhaṃ, dibbaṃ devapuramhi ca;</gatha>
    <gatha type="last">Atirocati vaṇṇena, udayantova raṃsimā.</gatha>
    <hangnum nr="1173"/>
    <gatha type="1"> ‘‘Veḷuriyasuvaṇṇassa, phalikā rūpiyassa ca;</gatha>
    <gatha type="last">Masāragallamuttāhi, lohitaṅgamaṇīhi ca.</gatha>
    <hangnum nr="1174"/>
    <gatha type="1"> ‘‘Citrā manoramā bhūmi, veḷūriyassa santhatā;</gatha>
    <gatha type="last">Kūṭāgārā  subhā rammā, pāsādo te sumāpito.</gatha>
    <hangnum nr="1175"/>
    <gatha type="1"> ‘‘Rammā  ca te pokkharaṇī, puthulomanisevitā;</gatha>
    <gatha type="last">Acchodakā vippasannā, sovaṇṇavālukasanthatā.</gatha>
    <hangnum nr="1176"/>
    <gatha type="1"> ‘‘Nānāpadumasañchannā, puṇḍarīkasamotatā <note>[samotthatā (ka.), samogatā (syā.)]</note>;</gatha>
    <gatha type="last">Surabhiṃ sampavāyanti, manuññā māluteritā.</gatha>
    <hangnum nr="1177"/>
    <gatha type="1"> ‘‘Tassā  te ubhato passe, vanagumbā sumāpitā;</gatha>
    <gatha type="last">Upetā puppharukkhehi, phalarukkhehi cūbhayaṃ.</gatha>
    <hangnum nr="1178"/>
    <gatha type="1"> ‘‘Sovaṇṇapāde pallaṅke, muduke goṇakatthate <note>[colasanthate (sī.)]</note>;</gatha>
    <gatha type="last">Nisinnaṃ devarājaṃva, upatiṭṭhanti accharā.</gatha>
    <hangnum nr="1179"/>
    <gatha type="1"> ‘‘Sabbābharaṇasañchannā, nānāmālāvibhūsitā;</gatha>
    <gatha type="last">Ramenti taṃ mahiddhikaṃ, vasavattīva modasi.</gatha>
    <hangnum nr="1180"/>
    <gatha type="1"> ‘‘Bherisaṅkhamudiṅgāhi, vīṇāhi paṇavehi ca;</gatha>
    <gatha type="last">Ramasi ratisampanno, naccagīte suvādite.</gatha>
    <hangnum nr="1181"/>
    <gatha type="1"> ‘‘Dibbā te vividhā rūpā, dibbā saddā atho rasā;</gatha>
    <gatha type="last">Gandhā ca te adhippetā, phoṭṭhabbā ca manoramā.</gatha>
    <hangnum nr="1182"/>
    <gatha type="1"> ‘‘Tasmiṃ vimāne pavare, devaputta mahappabho;</gatha>
    <gatha type="last">Atirocasi vaṇṇena, udayantova bhāṇumā.</gatha>
    <hangnum nr="1183"/>
    <gatha type="1"> ‘‘Dānassa te idaṃ phalaṃ, atho sīlassa vā pana;</gatha>
    <gatha type="last">Atho añjalikammassa, taṃ me akkhāhi pucchito’’.</gatha>
    <hangnum nr="1184"/>
    <gatha type="1"> So  devaputto attamano…pe… yassa kammassidaṃ phalaṃ.</gatha>
    <hangnum nr="1185"/>
    <gatha type="1"> ‘‘Ahaṃ kapilavatthusmiṃ, sākiyānaṃ puruttame;</gatha>
    <gatha type="last">Suddhodanassa puttassa, kaṇḍako sahajo ahaṃ.</gatha>
    <hangnum nr="1186"/>
    <gatha type="1"> ‘‘Yadā so aḍḍharattāyaṃ, bodhāya mabhinikkhami;</gatha>
    <gatha type="last">So maṃ mudūhi pāṇīhi, jāli <note>[jāla (sī.)]</note> tambanakhehi ca.</gatha>
    <hangnum nr="1187"/>
    <gatha type="1"> ‘‘Satthiṃ ākoṭayitvāna, vaha sammāti cabravi;</gatha>
    <gatha type="last">Ahaṃ lokaṃ tārayissaṃ, patto sambodhimuttamaṃ.</gatha>
    <hangnum nr="1188"/>
    <gatha type="1"> ‘‘Taṃ  me giraṃ suṇantassa, hāso me vipulo ahu;</gatha>
    <gatha type="last">Udaggacitto sumano, abhisīsiṃ <note>[abhisiṃsiṃ (sī.), abhisīsi (pī.)]</note> tadā ahaṃ.</gatha>
    <hangnum nr="1189"/>
    <gatha type="1"> ‘‘Abhirūḷhañca maṃ ñatvā, sakyaputtaṃ mahāyasaṃ;</gatha>
    <gatha type="last">Udaggacitto mudito, vahissaṃ purisuttamaṃ.</gatha>
    <hangnum nr="1190"/>
    <gatha type="1"> ‘‘Paresaṃ vijitaṃ gantvā, uggatasmiṃ divākare <note>[divaṅkare (syā. ka.)]</note>;</gatha>
    <gatha type="last">Mamaṃ channañca ohāya, anapekkho so apakkami.</gatha>
    <hangnum nr="1191"/>
    <gatha type="1"> ‘‘Tassa  tambanakhe pāde, jivhāya parilehisaṃ;</gatha>
    <gatha type="last">Gacchantañca mahāvīraṃ, rudamāno udikkhisaṃ.</gatha>
    <hangnum nr="1192"/>
    <gatha type="1"> ‘‘Adassanenahaṃ  tassa, sakyaputtassa sirīmato;</gatha>
    <gatha type="last">Alatthaṃ garukābādhaṃ, khippaṃ me maraṇaṃ ahu.</gatha>
    <hangnum nr="1193"/>
    <gatha type="1"> ‘‘Tasseva ānubhāvena, vimānaṃ āvasāmidaṃ;</gatha>
    <gatha type="last">Sabbakāmaguṇopetaṃ , dibbaṃ devapuramhi ca.</gatha>
    <hangnum nr="1194"/>
    <gatha type="1"> ‘‘Yañca me ahuvā hāso, saddaṃ sutvāna bodhiyā;</gatha>
    <gatha type="last">Teneva kusalamūlena, phusissaṃ āsavakkhayaṃ.</gatha>
    <hangnum nr="1195"/>
    <gatha type="1"> ‘‘Sace hi bhante gaccheyyāsi, satthu buddhassa santike;</gatha>
    <gatha type="last">Mamāpi naṃ vacanena, sirasā vajjāsi vandanaṃ.</gatha>
    <hangnum nr="1196"/>
    <gatha type="1"> ‘‘Ahampi daṭṭhuṃ gacchissaṃ, jinaṃ appaṭipuggalaṃ;</gatha>
    <gatha type="last">Dullabhaṃ dassanaṃ hoti, lokanāthāna tādina’’nti.</gatha>
    <hangnum nr="1197"/>
    <gatha type="1"> So kataññū katavedī, satthāraṃ upasaṅkami;</gatha>
    <gatha type="last">Sutvā giraṃ cakkhumato, dhammacakkhuṃ visodhayi.</gatha>
    <hangnum nr="1198"/>
    <gatha type="1"> Visodhetvā diṭṭhigataṃ, vicikicchaṃ vatāni ca;</gatha>
    <gatha type="last">Vanditvā satthuno pāde, tatthevantaradhāyathāti <note>[tatthevantaradhāyatīti (ka.)]</note>.</gatha>
    <centered>Kaṇḍakavimānaṃ sattamaṃ.</centered>
    <subhead>8. Anekavaṇṇavimānavatthu</subhead>
    <hangnum nr="1199"/>
    <gatha type="1"> ‘‘Anekavaṇṇaṃ  darasokanāsanaṃ, vimānamāruyha anekacittaṃ;</gatha>
    <gatha type="last">Parivārito accharāsaṅgaṇena, sunimmito bhūtapatīva modasi.</gatha>
    <hangnum nr="1200"/>
    <gatha type="1"> ‘‘Samassamo natthi kuto panuttaro <note>[uttari (ka.)]</note>, yasena puññena ca iddhiyā ca;</gatha>
    <gatha type="2">Sabbe ca devā tidasagaṇā samecca, taṃ  taṃ namassanti sasiṃva devā;</gatha>
    <gatha type="last">Imā ca te accharāyo samantato, naccanti gāyanti pamodayanti.</gatha>
    <hangnum nr="1201"/>
    <gatha type="1"> ‘‘Deviddhipattosi  mahānubhāvo, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1202"/>
    <gatha type="1"> So devaputto attamano…pe… yassa kammassidaṃ phalaṃ.</gatha>
    <hangnum nr="1203"/>
    <gatha type="1"> ‘‘Ahaṃ bhadante ahuvāsi pubbe, sumedhanāmassa jinassa sāvako;</gatha>
    <gatha type="last">Puthujjano ananubodhohamasmi <note>[anavabodhohamasmiṃ (sī.), ananubodhohamāsiṃ (?)]</note>, so satta vassāni paribbajissahaṃ <note>[pabbajissahaṃ (syā. ka.), pabbajisāhaṃ (pī.)]</note>.</gatha>
    <hangnum nr="1204"/>
    <gatha type="1"> ‘‘Sohaṃ  sumedhassa jinassa satthuno, parinibbutassoghatiṇṇassa tādino;</gatha>
    <gatha type="last">Ratanuccayaṃ hemajālena channaṃ, vanditvā thūpasmiṃ manaṃ pasādayiṃ.</gatha>
    <hangnum nr="1205"/>
    <gatha type="1"> ‘‘Na  māsi dānaṃ na ca matthi dātuṃ, pare ca kho tattha samādapesiṃ;</gatha>
    <gatha type="last">Pūjetha naṃ pūjanīyassa <note>[pūjaneyyassa (syā. ka.)]</note> dhātuṃ, evaṃ  kira saggamito gamissatha.</gatha>
    <hangnum nr="1206"/>
    <gatha type="1"> ‘‘Tadeva kammaṃ kusalaṃ kataṃ mayā, sukhañca dibbaṃ anubhomi attanā;</gatha>
    <gatha type="last">Modāmahaṃ tidasagaṇassa majjhe, na tassa puññassa khayampi ajjhaga’’nti.</gatha>
    <centered>Anekavaṇṇavimānaṃ aṭṭhamaṃ.</centered>
    <subhead>9. Maṭṭhakuṇḍalīvimānavatthu</subhead>
    <hangnum nr="1207"/>
    <gatha type="1"><note>[pe. va. 186]</note> ‘‘Alaṅkato  maṭṭhakuṇḍalī <note>[maṭṭakuṇḍalī (sī.)]</note>, māladhārī haricandanussado;</gatha>
    <gatha type="last">Bāhā paggayha kandasi, vanamajjhe kiṃ dukkhito tuva’’nti.</gatha>
    <hangnum nr="1208"/>
    <gatha type="1"> ‘‘Sovaṇṇamayo pabhassaro, uppanno rathapañjaro mama;</gatha>
    <gatha type="last">Tassa cakkayugaṃ na vindāmi, tena dukkhena jahāmi <note>[jahissaṃ (sī.), jahissāmi (syā. pī.)]</note> jīvita’’nti.</gatha>
    <hangnum nr="1209"/>
    <gatha type="1"> ‘‘Sovaṇṇamayaṃ maṇimayaṃ, lohitakamayaṃ <note>[lohitaṅgamayaṃ (syā.), lohitaṅkamayaṃ (sī.), lohamayaṃ (katthaci)]</note> atha rūpiyamayaṃ;</gatha>
    <gatha type="last">Ācikkha <note>[ācikkhatha (ka.)]</note> me bhaddamāṇava, cakkayugaṃ paṭipādayāmi te’’ti.</gatha>
    <hangnum nr="1210"/>
    <gatha type="1"> So  māṇavo tassa pāvadi, ‘‘candimasūriyā ubhayettha dissare;</gatha>
    <gatha type="last">Sovaṇṇamayo ratho mama, tena cakkayugena sobhatī’’ti.</gatha>
    <hangnum nr="1211"/>
    <gatha type="1"> ‘‘Bālo  kho tvaṃ asi māṇava, yo tvaṃ patthayase apatthiyaṃ;</gatha>
    <gatha type="last">Maññāmi tuvaṃ marissasi, na hi tvaṃ lacchasi candimasūriye’’ti.</gatha>
    <hangnum nr="1212"/>
    <gatha type="1"> ‘‘Gamanāgamanampi dissati, vaṇṇadhātu ubhayattha vīthiyā;</gatha>
    <gatha type="last">Peto <note>[peto pana (sī. syā.)]</note> kālakato na dissati, ko nidha kandataṃ bālyataro’’ti.</gatha>
    <hangnum nr="1213"/>
    <gatha type="1"> ‘‘Saccaṃ kho vadesi māṇava, ahameva kandataṃ bālyataro;</gatha>
    <gatha type="last">Candaṃ viya dārako rudaṃ, petaṃ kālakatābhipatthayi’’nti.</gatha>
    <hangnum nr="1214"/>
    <gatha type="1"> ‘‘Ādittaṃ vata maṃ santaṃ, ghatasittaṃva pāvakaṃ;</gatha>
    <gatha type="last">Vārinā viya osiñcaṃ, sabbaṃ nibbāpaye daraṃ.</gatha>
    <hangnum nr="1215"/>
    <gatha type="1"> ‘‘Abbahī <note>[abbūḷha (pī.), abbūḷhaṃ (syā. ka.)]</note> vata me sallaṃ, sokaṃ hadayanissitaṃ;</gatha>
    <gatha type="last">Yo me sokaparetassa, puttasokaṃ apānudi.</gatha>
    <hangnum nr="1216"/>
    <gatha type="1"> ‘‘Svāhaṃ  abbūḷhasallosmi, sītibhūtosmi nibbuto;</gatha>
    <gatha type="last">Na socāmi na rodāmi, vata sutvāna māṇavāti.</gatha>
    <hangnum nr="1217"/>
    <gatha type="1"> ‘‘Devatā nusi gandhabbo, adu <note>[ādu (sī. syā.)]</note> sakko purindado;</gatha>
    <gatha type="last">Ko vā tvaṃ kassa vā putto, kathaṃ jānemu taṃ maya’’nti.</gatha>
    <hangnum nr="1218"/>
    <gatha type="1"> ‘‘Yañca <note>[yaṃ (ka.)]</note> kandasi yañca rodasi, puttaṃ āḷāhane sayaṃ dahitvā;</gatha>
    <gatha type="last">Svāhaṃ kusalaṃ karitvā kammaṃ, tidasānaṃ sahabyataṃ gato’’ti <note>[pattoti (sī. syā. pī.)]</note>.</gatha>
    <hangnum nr="1219"/>
    <gatha type="1"> ‘‘Appaṃ  vā bahuṃ vā nāddasāma, dānaṃ dadantassa sake agāre;</gatha>
    <gatha type="last">Uposathakammaṃ vā <note>[uposathakammañca (ka.)]</note> tādisaṃ, kena kammena gatosi devaloka’’nti.</gatha>
    <hangnum nr="1220"/>
    <gatha type="1"> ‘‘Ābādhikohaṃ dukkhito gilāno, āturarūpomhi sake nivesane;</gatha>
    <gatha type="last">Buddhaṃ vigatarajaṃ vitiṇṇakaṅkhaṃ, addakkhiṃ sugataṃ anomapaññaṃ.</gatha>
    <hangnum nr="1221"/>
    <gatha type="1"> ‘‘Svāhaṃ muditamano pasannacitto, añjaliṃ  akariṃ tathāgatassa;</gatha>
    <gatha type="last">Tāhaṃ kusalaṃ karitvāna kammaṃ, tidasānaṃ sahabyataṃ gato’’ti.</gatha>
    <hangnum nr="1222"/>
    <gatha type="1"> ‘‘Acchariyaṃ vata abbhutaṃ vata, añjalikammassa ayamīdiso vipāko;</gatha>
    <gatha type="last">Ahampi muditamano pasannacitto, ajjeva buddhaṃ saraṇaṃ vajāmī’’ti.</gatha>
    <hangnum nr="1223"/>
    <gatha type="1"> ‘‘Ajjeva buddhaṃ saraṇaṃ vajāhi, dhammañca saṅghañca pasannacitto;</gatha>
    <gatha type="last">Tatheva sikkhāya padāni pañca, akhaṇḍaphullāni samādiyassu.</gatha>
    <hangnum nr="1224"/>
    <gatha type="1"> ‘‘Pāṇātipātā viramassu khippaṃ, loke adinnaṃ parivajjayassu;</gatha>
    <gatha type="last">Amajjapo mā ca musā bhaṇāhi, sakena dārena ca hohi tuṭṭho’’ti.</gatha>
    <hangnum nr="1225"/>
    <gatha type="1"> ‘‘Atthakāmosi me yakkha, hitakāmosi devate;</gatha>
    <gatha type="last">Karomi tuyhaṃ vacanaṃ, tvaṃsi ācariyo mamāti.</gatha>
    <hangnum nr="1226"/>
    <gatha type="1"> ‘‘Upemi saraṇaṃ buddhaṃ, dhammañcāpi anuttaraṃ;</gatha>
    <gatha type="last">Saṅghañca naradevassa, gacchāmi saraṇaṃ ahaṃ.</gatha>
    <hangnum nr="1227"/>
    <gatha type="1"> ‘‘Pāṇātipātā  viramāmi khippaṃ, loke  adinnaṃ parivajjayāmi;</gatha>
    <gatha type="last">Amajjapo no ca musā bhaṇāmi, sakena dārena ca homi tuṭṭho’’ti.</gatha>
    <centered>Maṭṭhakuṇḍalīvimānaṃ navamaṃ.</centered>
    <subhead>10. Serīsakavimānavatthu</subhead>
    <hangnum nr="1228"/>
    <gatha type="1"><note>[pe. va. 604]</note> Suṇotha  yakkhassa ca vāṇijāna ca, samāgamo yattha tadā ahosi;</gatha>
    <gatha type="last">Yathā kathaṃ itaritarena cāpi, subhāsitaṃ tañca suṇātha sabbe.</gatha>
    <hangnum nr="1229"/>
    <gatha type="1"> ‘‘Yo so ahu rājā pāyāsi nāma <note>[nāmo (sī.)]</note>, bhummānaṃ sahabyagato yasassī;</gatha>
    <gatha type="last">So modamānova sake vimāne, amānuso mānuse ajjhabhāsīti.</gatha>
    <hangnum nr="1230"/>
    <gatha type="1"> ‘‘Vaṅke araññe amanussaṭṭhāne, kantāre appodake appabhakkhe;</gatha>
    <gatha type="last">Suduggame vaṇṇupathassa majjhe, vaṅkaṃ bhayā <note>[dhaṅkaṃbhayā (ka.)]</note> naṭṭhamanā manussā.</gatha>
    <hangnum nr="1231"/>
    <gatha type="1"> ‘‘Nayidha phalā mūlamayā ca santi, upādānaṃ natthi kutodha bhakkho;</gatha>
    <gatha type="last">Aññatra paṃsūhi ca vālukāhi ca, tatāhi  uṇhāhi ca dāruṇāhi ca.</gatha>
    <hangnum nr="1232"/>
    <gatha type="1"> ‘‘Ujjaṅgalaṃ tattamivaṃ kapālaṃ, anāyasaṃ paralokena tulyaṃ;</gatha>
    <gatha type="last">Luddānamāvāsamidaṃ purāṇaṃ, bhūmippadeso abhisattarūpo.</gatha>
    <hangnum nr="1233"/>
    <gatha type="1"> ‘‘Atha  tumhe kena <note>[kena nu (syā. ka.)]</note> vaṇṇena, kimāsamānā imaṃ padesaṃ hi;</gatha>
    <gatha type="last">Anupaviṭṭhā sahasā samecca, lobhā bhayā atha vā sampamūḷhā’’ti.</gatha>
    <hangnum nr="1234"/>
    <gatha type="1"> ‘‘Magadhesu aṅgesu ca satthavāhā, āropayitvā paṇiyaṃ puthuttaṃ;</gatha>
    <gatha type="last">Te yāmase sindhusovīrabhūmiṃ, dhanatthikā uddayaṃ patthayānā.</gatha>
    <hangnum nr="1235"/>
    <gatha type="1"> ‘‘Divā  pipāsaṃ nadhivāsayantā, yoggānukampañca samekkhamānā,</gatha>
    <gatha type="last">Etena vegena āyāma sabbe <note>[sabbe te (ka.)]</note>, rattiṃ maggaṃ paṭipannā vikāle.</gatha>
    <hangnum nr="1236"/>
    <gatha type="1"> ‘‘Te duppayātā aparaddhamaggā, andhākulā vippanaṭṭhā araññe;</gatha>
    <gatha type="last">Suduggame  vaṇṇupathassa majjhe, disaṃ na jānāma pamūḷhacittā.</gatha>
    <hangnum nr="1237"/>
    <gatha type="1"> ‘‘Idañca disvāna adiṭṭhapubbaṃ, vimānaseṭṭhañca tavañca yakkha;</gatha>
    <gatha type="last">Tatuttariṃ jīvitamāsamānā, disvā patītā sumanā udaggā’’ti.</gatha>
    <hangnum nr="1238"/>
    <gatha type="1"> ‘‘Pāraṃ samuddassa imañca vaṇṇuṃ <note>[vanaṃ (syā.), vaṇṇaṃ (ka.)]</note>, vettācaraṃ <note>[vettaṃ paraṃ (syā.), vettācāraṃ (ka.)]</note> saṅkupathañca maggaṃ;</gatha>
    <gatha type="last">Nadiyo pana pabbatānañca duggā, puthuddisā gacchatha bhogahetu.</gatha>
    <hangnum nr="1239"/>
    <gatha type="1"> ‘‘Pakkhandiyāna vijitaṃ paresaṃ, verajjake mānuse pekkhamānā;</gatha>
    <gatha type="last">Yaṃ vo sutaṃ vā atha vāpi diṭṭhaṃ, accherakaṃ taṃ vo suṇoma tātā’’ti.</gatha>
    <hangnum nr="1240"/>
    <gatha type="1"> ‘‘Itopi  accherataraṃ kumāra, na to sutaṃ vā atha vāpi diṭṭhaṃ;</gatha>
    <gatha type="last">Atītamānussakameva sabbaṃ, disvāna tappāma anomavaṇṇaṃ.</gatha>
    <hangnum nr="1241"/>
    <gatha type="1"> ‘‘Vehāyasaṃ pokkharañño savanti, pahūtamalyā <note>[pahūtamālyā (syā.)]</note> bahupuṇḍarīkā;</gatha>
    <gatha type="last">Dumā cime <note>[dumā ca te (syā. ka.)]</note> niccaphalūpapannā, atīva gandhā surabhiṃ pavāyanti.</gatha>
    <hangnum nr="1242"/>
    <gatha type="1"> ‘‘Veḷūriyathambhā  satamussitāse, silāpavāḷassa ca āyataṃsā;</gatha>
    <gatha type="last">Masāragallā sahalohitaṅgā, thambhā ime jotirasāmayāse.</gatha>
    <hangnum nr="1243"/>
    <gatha type="1"> ‘‘Sahassathambhaṃ atulānubhāvaṃ, tesūpari sādhumidaṃ vimānaṃ;</gatha>
    <gatha type="last">Ratanantaraṃ kañcanavedimissaṃ, tapanīyapaṭṭehi ca sādhuchannaṃ.</gatha>
    <hangnum nr="1244"/>
    <gatha type="1"> ‘‘Jambonaduttattamidaṃ sumaṭṭho, pāsādasopāṇaphalūpapanno;</gatha>
    <gatha type="last">Daḷho ca vaggu ca susaṅgato ca <note>[vaggu sumukho susaṅgato (sī.)]</note>, atīva nijjhānakhamo manuñño.</gatha>
    <hangnum nr="1245"/>
    <gatha type="1"> ‘‘Ratanantarasmiṃ  bahuannapānaṃ, parivārito accharāsaṅgaṇena;</gatha>
    <gatha type="last">Murajaālambaratūriyaghuṭṭho, abhivanditosi thutivandanāya.</gatha>
    <hangnum nr="1246"/>
    <gatha type="1"> ‘‘So  modasi nārigaṇappabodhano, vimānapāsādavare manorame;</gatha>
    <gatha type="last">Acintiyo sabbaguṇūpapanno, rājā yathā vessavaṇo naḷinyā <note>[naḷiññaṃ (ka.)]</note>.</gatha>
    <hangnum nr="1247"/>
    <gatha type="1"> ‘‘Devo  nu āsi udavāsi yakkho, udāhu devindo manussabhūto;</gatha>
    <gatha type="last">Pucchanti taṃ vāṇijā satthavāhā, ācikkha ko nāma tuvaṃsi yakkho’’ti.</gatha>
    <hangnum nr="1248"/>
    <gatha type="1"> ‘‘Serīsako <note>[serissako (sī. syā.)]</note> nāma ahamhi yakkho, kantāriyo vaṇṇupathamhi gutto;</gatha>
    <gatha type="last">Imaṃ padesaṃ abhipālayāmi, vacanakaro vessavaṇassa rañño’’ti.</gatha>
    <hangnum nr="1249"/>
    <gatha type="1"> ‘‘Adhiccaladdhaṃ pariṇāmajaṃ te, sayaṃ kataṃ udāhu devehi dinnaṃ;</gatha>
    <gatha type="last">Pucchanti taṃ vāṇijā satthavāhā, kathaṃ tayā laddhamidaṃ manuñña’’nti.</gatha>
    <hangnum nr="1250"/>
    <gatha type="1"> ‘‘Nādhiccaladdhaṃ na pariṇāmajaṃ me, na sayaṃ kataṃ na hi devehi dinnaṃ;</gatha>
    <gatha type="last">Sakehi kammehi apāpakehi, puññehi  me laddhamidaṃ manuñña’’nti.</gatha>
    <hangnum nr="1251"/>
    <gatha type="1"> ‘‘Kiṃ te vataṃ kiṃ pana brahmacariyaṃ, kissa suciṇṇassa ayaṃ vipāko;</gatha>
    <gatha type="last">Pucchanti taṃ vāṇijā satthavāhā, kathaṃ tayā laddhamidaṃ vimāna’’nti.</gatha>
    <hangnum nr="1252"/>
    <gatha type="1"> ‘‘Mamaṃ pāyāsīti ahu samaññā, rajjaṃ yadā kārayiṃ kosalānaṃ;</gatha>
    <gatha type="last">Natthikadiṭṭhi kadariyo pāpadhammo, ucchedavādī ca tadā ahosiṃ.</gatha>
    <hangnum nr="1253"/>
    <gatha type="1"> ‘‘Samaṇo ca kho āsi kumārakassapo, bahussuto cittakathī uḷāro;</gatha>
    <gatha type="last">So me tadā dhammakathaṃ abhāsi <note>[akāsi (sī.)]</note>, diṭṭhivisūkāni vinodayī me.</gatha>
    <hangnum nr="1254"/>
    <gatha type="1"> ‘‘Tāhaṃ  tassa <note>[tāhaṃ (ka.)]</note> dhammakathaṃ suṇitvā, upāsakattaṃ paṭivedayissaṃ;</gatha>
    <gatha type="2">Pāṇātipātā virato ahosiṃ, loke adinnaṃ parivajjayissaṃ;</gatha>
    <gatha type="last">Amajjapo  no ca musā abhāṇiṃ, sakena dārena ca ahosi tuṭṭho.</gatha>
    <hangnum nr="1255"/>
    <gatha type="1"> ‘‘Taṃ  me vataṃ taṃ pana brahmacariyaṃ, tassa suciṇṇassa ayaṃ vipāko;</gatha>
    <gatha type="last">Teheva kammehi apāpakehi, puññehi me laddhamidaṃ vimāna’’nti.</gatha>
    <hangnum nr="1256"/>
    <gatha type="1"> ‘‘Saccaṃ  kirāhaṃsu narā sapaññā, anaññathā vacanaṃ paṇḍitānaṃ;</gatha>
    <gatha type="last">Yahiṃ yahiṃ gacchati puññakammo, tahiṃ tahiṃ modati kāmakāmī.</gatha>
    <hangnum nr="1257"/>
    <gatha type="1"> ‘‘Yahiṃ yahiṃ sokapariddavo ca, vadho ca bandho ca parikkileso;</gatha>
    <gatha type="last">Tahiṃ tahiṃ gacchati pāpakammo, na muccati duggatiyā kadācī’’ti.</gatha>
    <hangnum nr="1258"/>
    <gatha type="1"> ‘‘Sammūḷharūpova jano ahosi, asmiṃ muhutte kalalīkatova;</gatha>
    <gatha type="last">Janassimassa tuyhañca kumāra, appaccayo kena nu kho ahosī’’ti.</gatha>
    <hangnum nr="1259"/>
    <gatha type="1"> ‘‘Ime ca sirīsavanā <note>[ime sirīsūpavanā ca (sī.), imepi sirīsavanā ca (pī. ka.)]</note> tātā, dibbā <note>[dibbā ca (pī. ka.)]</note> gandhā surabhī <note>[surabhiṃ (sī. ka.)]</note> sampavanti <note>[sampavāyanti (ka.)]</note>;</gatha>
    <gatha type="last">Te sampavāyanti imaṃ vimānaṃ, divā  ca ratto ca tamaṃ nihantvā.</gatha>
    <hangnum nr="1260"/>
    <gatha type="1"> ‘‘Imesañca  kho vassasataccayena, sipāṭikā phalati ekamekā;</gatha>
    <gatha type="last">Mānussakaṃ vassasataṃ atītaṃ, yadagge kāyamhi idhūpapanno.</gatha>
    <hangnum nr="1261"/>
    <gatha type="1"> ‘‘Disvānahaṃ vassasatāni pañca, asmiṃ vimāne ṭhatvāna tātā;</gatha>
    <gatha type="last">Āyukkhayā puññakkhayā cavissaṃ, teneva sokena pamucchitosmī’’ti <note>[samucchitosmīti (pī. ka.)]</note>.</gatha>
    <hangnum nr="1262"/>
    <gatha type="1"> ‘‘Kathaṃ nu soceyya tathāvidho so, laddhā vimānaṃ atulaṃ cirāya;</gatha>
    <gatha type="last">Ye cāpi kho ittaramupapannā, te nūna soceyyuṃ parittapuññā’’ti.</gatha>
    <hangnum nr="1263"/>
    <gatha type="1"> ‘‘Anucchaviṃ ovadiyañca me taṃ, yaṃ maṃ tumhe peyyavācaṃ vadetha;</gatha>
    <gatha type="last">Tumhe ca kho tātā mayānuguttā, yenicchakaṃ tena paletha sotthi’’nti.</gatha>
    <hangnum nr="1264"/>
    <gatha type="1"> ‘‘Gantvā  mayaṃ sindhusovīrabhūmiṃ, dhanatthikā uddayaṃ patthayānā;</gatha>
    <gatha type="last">Yathāpayogā paripuṇṇacāgā, kāhāma  serīsamahaṃ uḷāra’’nti.</gatha>
    <hangnum nr="1265"/>
    <gatha type="1"> ‘‘Mā ceva serīsamahaṃ akattha, sabbañca vo bhavissati yaṃ vadetha;</gatha>
    <gatha type="last">Pāpāni kammāni vivajjayātha, dhammānuyogañca adhiṭṭhahātha.</gatha>
    <hangnum nr="1266"/>
    <gatha type="1"> ‘‘Upāsako atthi imamhi saṅghe, bahussuto sīlavatūpapanno;</gatha>
    <gatha type="last">Saddho ca cāgī ca supesalo ca, vicakkhaṇo santusito mutīmā.</gatha>
    <hangnum nr="1267"/>
    <gatha type="1"> ‘‘Sañjānamāno  na musā bhaṇeyya, parūpaghātāya na cetayeyya;</gatha>
    <gatha type="last">Vebhūtikaṃ pesuṇaṃ no kareyya, saṇhañca vācaṃ sakhilaṃ bhaṇeyya.</gatha>
    <hangnum nr="1268"/>
    <gatha type="1"> ‘‘Sagāravo sappaṭisso vinīto, apāpako adhisīle visuddho;</gatha>
    <gatha type="last">So mātaraṃ pitarañcāpi jantu, dhammena poseti ariyavutti.</gatha>
    <hangnum nr="1269"/>
    <gatha type="1"> ‘‘Maññe so mātāpitūnaṃ kāraṇā, bhogāni pariyesati na attahetu;</gatha>
    <gatha type="last">Mātāpitūnañca yo <note>[so (?)]</note> accayena, nekkhammapoṇo  carissati brahmacariyaṃ.</gatha>
    <hangnum nr="1270"/>
    <gatha type="1"> ‘‘Ujū avaṅko asaṭho amāyo, na lesakappena ca vohareyya;</gatha>
    <gatha type="last">So tādiso sukatakammakārī, dhamme ṭhito kinti labhetha dukkhaṃ.</gatha>
    <hangnum nr="1271"/>
    <gatha type="1"> ‘‘Taṃ  kāraṇā pātukatomhi attanā, tasmā dhammaṃ passatha vāṇijāse;</gatha>
    <gatha type="2">Aññatra teniha bhasmī <note>[bhasmi (syā.), bhasma (ka.)]</note> bhavetha, andhākulā vippanaṭṭhā araññe;</gatha>
    <gatha type="last">Taṃ khippamānena lahuṃ parena, sukho have sappurisena saṅgamo’’ti.</gatha>
    <hangnum nr="1272"/>
    <gatha type="1"> ‘‘Kiṃ nāma so kiñca karoti kammaṃ,</gatha>
    <gatha type="2">Kiṃ nāmadheyyaṃ kiṃ pana tassa gottaṃ;</gatha>
    <gatha type="3">Mayampi naṃ daṭṭhukāmamha yakkha, yassānukampāya idhāgatosi;</gatha>
    <gatha type="last">Lābhā hi tassa, yassa tuvaṃ pihesī’’ti.</gatha>
    <hangnum nr="1273"/>
    <gatha type="1"> ‘‘Yo  kappako sambhavanāmadheyyo,</gatha>
    <gatha type="2">Upāsako kocchaphalūpajīvī;</gatha>
    <gatha type="3">Jānātha naṃ tumhākaṃ pesiyo so,</gatha>
    <gatha type="last">Mā  kho naṃ hīḷittha supesalo so’’ti.</gatha>
    <hangnum nr="1274"/>
    <gatha type="1"> ‘‘Jānāmase yaṃ tvaṃ pavadesi <note>[vadesi (sī.)]</note> yakkha,</gatha>
    <gatha type="2">Na kho naṃ jānāma sa edisoti;</gatha>
    <gatha type="3">Mayampi naṃ pūjayissāma yakkha,</gatha>
    <gatha type="last">Sutvāna tuyhaṃ vacanaṃ uḷāra’’nti.</gatha>
    <hangnum nr="1275"/>
    <gatha type="1"> ‘‘Ye keci imasmiṃ satthe manussā,</gatha>
    <gatha type="2">Daharā mahantā athavāpi majjhimā;</gatha>
    <gatha type="3">Sabbeva te ālambantu vimānaṃ,</gatha>
    <gatha type="last">Passantu puññānaṃ phalaṃ kadariyā’’ti.</gatha>
    <hangnum nr="1276"/>
    <gatha type="1"> Te tattha sabbeva ‘ahaṃ pure’ti,</gatha>
    <gatha type="2">Taṃ kappakaṃ tattha purakkhatvā <note>[purakkhipitvā (sī.)]</note>;</gatha>
    <gatha type="3">Sabbeva te ālambiṃsu vimānaṃ,</gatha>
    <gatha type="last">Masakkasāraṃ viya vāsavassa.</gatha>
    <hangnum nr="1277"/>
    <gatha type="1"> Te  tattha sabbeva ‘ahaṃ pure’ti, upāsakattaṃ paṭivedayiṃsu;</gatha>
    <gatha type="2">Pāṇātipātā viratā ahesuṃ, loke adinnaṃ parivajjayiṃsu;</gatha>
    <gatha type="last">Amajjapā no ca musā bhaṇiṃsu, sakena dārena ca ahesuṃ tuṭṭhā.</gatha>
    <hangnum nr="1278"/>
    <gatha type="1"> Te tattha sabbeva ‘ahaṃ pure’ti, upāsakattaṃ paṭivedayitvā;</gatha>
    <gatha type="last">Pakkāmi sattho anumodamāno, yakkhiddhiyā anumato punappunaṃ.</gatha>
    <hangnum nr="1279"/>
    <gatha type="1"> ‘‘Gantvāna  te sindhusovīrabhūmiṃ, dhanatthikā uddayaṃ <note>[udaya (pī. ka.)]</note> patthayānā;</gatha>
    <gatha type="last">Yathāpayogā paripuṇṇalābhā, paccāgamuṃ pāṭaliputtamakkhataṃ.</gatha>
    <hangnum nr="1280"/>
    <gatha type="1"> ‘‘Gantvāna  te saṅgharaṃ sotthivanto,</gatha>
    <gatha type="2">Puttehi dārehi samaṅgibhūtā;</gatha>
    <gatha type="3">Ānandī vittā <note>[ānandacittā (syā.), ānandīcittā (ka.)]</note> sumanā patītā,</gatha>
    <gatha type="2">Akaṃsu serīsamahaṃ uḷāraṃ;</gatha>
    <gatha type="last">Serīsakaṃ te pariveṇaṃ māpayiṃsu.</gatha>
    <hangnum nr="1281"/>
    <gatha type="1"> Etādisā sappurisāna sevanā,</gatha>
    <gatha type="2">Mahatthikā dhammaguṇāna sevanā;</gatha>
    <gatha type="3">Ekassa atthāya upāsakassa,</gatha>
    <gatha type="last">Sabbeva sattā sukhitā <note>[sukhino (pī. ka.)]</note> ahesunti.</gatha>
    <centered>Serīsakavimānaṃ dasamaṃ.</centered>
    <subhead>11. Sunikkhittavimānavatthu</subhead>
    <hangnum nr="1282"/>
    <gatha type="1"> ‘‘Uccamidaṃ  maṇithūṇaṃ vimānaṃ, samantato dvādasa yojanāni;</gatha>
    <gatha type="last">Kūṭāgārā  sattasatā uḷārā, veḷuriyathambhā rucakatthatā subhā.</gatha>
    <hangnum nr="1283"/>
    <gatha type="1"> ‘‘Tatthacchasi pivasi khādasi ca, dibbā ca vīṇā pavadanti vagguṃ;</gatha>
    <gatha type="last">Dibbā rasā kāmaguṇettha pañca, nāriyo ca naccanti suvaṇṇachannā.</gatha>
    <hangnum nr="1284"/>
    <gatha type="1"> ‘‘Kena tetādiso vaṇṇo, kena te idha mijjhati;</gatha>
    <gatha type="last">Uppajjanti ca te bhogā, ye keci manaso piyā.</gatha>
    <hangnum nr="1285"/>
    <gatha type="1"> ‘‘Pucchāmi  ‘taṃ deva mahānubhāva, manussabhūto kimakāsi puññaṃ;</gatha>
    <gatha type="last">Kenāsi evaṃ jalitānubhāvo, vaṇṇo ca te sabbadisā pabhāsatī’’ti.</gatha>
    <hangnum nr="1286"/>
    <gatha type="1"> So  devaputto attamano, moggallānena pucchito;</gatha>
    <gatha type="last">Pañhaṃ puṭṭho viyākāsi, yassa kammassidaṃ phalaṃ.</gatha>
    <hangnum nr="1287"/>
    <gatha type="1"> ‘‘Dunnikkhittaṃ mālaṃ sunikkhipitvā, patiṭṭhapetvā sugatassa thūpe;</gatha>
    <gatha type="last">Mahiddhiko camhi mahānubhāvo, dibbehi kāmehi samaṅgibhūto.</gatha>
    <hangnum nr="1288"/>
    <gatha type="1"> ‘‘Tena metādiso vaṇṇo,</gatha>
    <gatha type="2">Tena me idha mijjhati;</gatha>
    <gatha type="3">Uppajjanti ca me bhogā,</gatha>
    <gatha type="last">Ye keci manaso piyā.</gatha>
    <hangnum nr="1289"/>
    <gatha type="1"> ‘‘Akkhāmi te bhikkhu mahānubhāva,</gatha>
    <gatha type="2">Manussabhūto yamahaṃ akāsiṃ;</gatha>
    <gatha type="3">Tenamhi  evaṃ jalitānubhāvo,</gatha>
    <gatha type="last">Vaṇṇo ca me sabbadisā pabhāsatī’’ti.</gatha>
    <centered>Sunikkhittavimānaṃ ekādasamaṃ.</centered>
    <centered>Sunikkhittavaggo sattamo niṭṭhito.</centered>
    <paragraph>Tassuddānaṃ  –</paragraph>
    <gatha type="1">Dve daliddā vanavihārā, bhatako gopālakaṇḍakā;</gatha>
    <gatha type="2">Anekavaṇṇamaṭṭhakuṇḍalī, serīsako sunikkhittaṃ;</gatha>
    <gatha type="last">Purisānaṃ tatiyo vaggo pavuccatīti.</gatha>
    <centered>Bhāṇavāraṃ catutthaṃ niṭṭhitaṃ.</centered>
    <centered>Vimānavatthupāḷi niṭṭhitā.</centered>
  </text>
</tree>
