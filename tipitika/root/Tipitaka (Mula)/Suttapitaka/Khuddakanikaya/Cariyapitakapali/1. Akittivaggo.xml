<?xml version='1.0' encoding='UTF-8'?>
<tree text="1. Akittivaggo" target="text">
  <text>
    <centered> Namo tassa bhagavato arahato sammāsambuddhassa</centered>
    <subhead>1. Akitticariyā</subhead>
    <hangnum nr="1"/>
    <gatha type="1"> ‘‘Kappe  ca satasahasse, caturo ca asaṅkhiye;</gatha>
    <gatha type="last">Etthantare yaṃ caritaṃ, sabbaṃ taṃ bodhipācanaṃ.</gatha>
    <hangnum nr="2"/>
    <gatha type="1"> ‘‘Atītakappe caritaṃ, ṭhapayitvā bhavābhave;</gatha>
    <gatha type="last">Imamhi kappe caritaṃ, pavakkhissaṃ suṇohi me.</gatha>
    <hangnum nr="3"/>
    <gatha type="1"> ‘‘Yadā ahaṃ brahāraññe, suññe vipinakānane;</gatha>
    <gatha type="last">Ajjhogāhetvā <note>[ajjhogahetvā (sī. syā.)]</note> viharāmi, akitti nāma tāpaso.</gatha>
    <hangnum nr="4"/>
    <gatha type="1"> ‘‘Tadā  maṃ tapatejena, santatto tidivābhibhū;</gatha>
    <gatha type="last">Dhārento brāhmaṇavaṇṇaṃ, bhikkhāya maṃ upāgami.</gatha>
    <hangnum nr="5"/>
    <gatha type="1"> ‘‘Pavanā ābhataṃ paṇṇaṃ, atelañca aloṇikaṃ;</gatha>
    <gatha type="last">Mama dvāre ṭhitaṃ disvā, sakaṭāhena ākiriṃ.</gatha>
    <hangnum nr="6"/>
    <gatha type="1"> ‘‘Tassa datvānahaṃ paṇṇaṃ, nikkujjitvāna bhājanaṃ;</gatha>
    <gatha type="last">Punesanaṃ jahitvāna, pāvisiṃ paṇṇasālakaṃ.</gatha>
    <hangnum nr="7"/>
    <gatha type="1"> ‘‘Dutiyampi  tatiyampi, upagañchi mamantikaṃ;</gatha>
    <gatha type="last">Akampito anolaggo, evamevamadāsahaṃ.</gatha>
    <hangnum nr="8"/>
    <gatha type="1"> ‘‘Na  me tappaccayā atthi, sarīrasmiṃ vivaṇṇiyaṃ;</gatha>
    <gatha type="last">Pītisukhena ratiyā, vītināmemi taṃ divaṃ.</gatha>
    <hangnum nr="9"/>
    <gatha type="1"> ‘‘Yadi māsampi dvemāsaṃ, dakkhiṇeyyaṃ varaṃ labhe;</gatha>
    <gatha type="last">Akampito anolīno, dadeyyaṃ dānamuttamaṃ.</gatha>
    <hangnum nr="10"/>
    <gatha type="1"> ‘‘Na tassa dānaṃ dadamāno, yasaṃ lābhañca patthayiṃ;</gatha>
    <gatha type="last">Sabbaññutaṃ patthayāno, tāni kammāni ācari’’nti.</gatha>
    <centered>Akitticariyaṃ paṭhamaṃ.</centered>
    <subhead>2. Saṅkhacariyā</subhead>
    <hangnum nr="11"/>
    <gatha type="1"> ‘‘Punāparaṃ  yadā homi, brāhmaṇo saṅkhasavhayo;</gatha>
    <gatha type="last">Mahāsamuddaṃ taritukāmo, upagacchāmi paṭṭanaṃ.</gatha>
    <hangnum nr="12"/>
    <gatha type="1"> ‘‘Tatthaddasaṃ paṭipathe, sayambhuṃ aparājitaṃ;</gatha>
    <gatha type="last">Kantāraddhānaṃ paṭipannaṃ <note>[kantāraddhānapaṭipannaṃ (sī. syā.)]</note>, tattāya kaṭhinabhūmiyā.</gatha>
    <hangnum nr="13"/>
    <gatha type="1"> ‘‘Tamahaṃ paṭipathe disvā, imamatthaṃ vicintayiṃ;</gatha>
    <gatha type="last">‘Idaṃ khettaṃ anuppattaṃ, puññakāmassa jantuno.</gatha>
    <hangnum nr="14"/>
    <gatha type="1"> ‘‘‘Yathā kassako puriso, khettaṃ disvā mahāgamaṃ;</gatha>
    <gatha type="last">Tattha bījaṃ na ropeti, na so dhaññena atthiko.</gatha>
    <hangnum nr="15"/>
    <gatha type="1"> ‘‘‘Evamevāhaṃ  puññakāmo, disvā khettavaruttamaṃ;</gatha>
    <gatha type="last">Yadi tattha kāraṃ na karomi, nāhaṃ puññena atthiko.</gatha>
    <hangnum nr="16"/>
    <gatha type="1"> ‘‘‘Yathā amacco muddikāmo, rañño antepure jane;</gatha>
    <gatha type="last">Na deti tesaṃ dhanadhaññaṃ, muddito parihāyati.</gatha>
    <hangnum nr="17"/>
    <gatha type="1"> ‘‘‘Evamevāhaṃ puññakāmo, vipulaṃ disvāna dakkhiṇaṃ;</gatha>
    <gatha type="last">Yadi tassa dānaṃ na dadāmi, parihāyissāmi puññato’.</gatha>
    <hangnum nr="18"/>
    <gatha type="1"> ‘‘Evāhaṃ cintayitvāna, orohitvā upāhanā;</gatha>
    <gatha type="last">Tassa pādāni vanditvā, adāsiṃ chattupāhanaṃ.</gatha>
    <hangnum nr="19"/>
    <gatha type="1"> ‘‘Tenevāhaṃ  sataguṇato, sukhumālo sukhedhito;</gatha>
    <gatha type="last">Api ca dānaṃ paripūrento, evaṃ tassa adāsaha’’nti.</gatha>
    <centered>Saṅkhacariyaṃ dutiyaṃ.</centered>
    <subhead>3. Kururājacariyā</subhead>
    <hangnum nr="20"/>
    <gatha type="1"> ‘‘Punāparaṃ yadā homi, indapatthe <note>[indapatte (sī. ka.)]</note> puruttame;</gatha>
    <gatha type="last">Rājā dhanañcayo nāma, kusale dasahupāgato.</gatha>
    <hangnum nr="21"/>
    <gatha type="1"> ‘‘Kaliṅgaraṭṭhavisayā, brāhmaṇā upagañchu maṃ;</gatha>
    <gatha type="last">Āyācuṃ maṃ hatthināgaṃ, dhaññaṃ maṅgalasammataṃ.</gatha>
    <hangnum nr="22"/>
    <gatha type="1"> ‘‘‘Avuṭṭhiko janapado, dubbhikkho chātako mahā;</gatha>
    <gatha type="last">Dadāhi pavaraṃ nāgaṃ, nīlaṃ añjanasavhayaṃ.</gatha>
    <hangnum nr="23"/>
    <gatha type="1"> ‘‘‘Na  me yācakamanuppatte, paṭikkhepo anucchavo;</gatha>
    <gatha type="last">Mā me bhijji samādānaṃ, dassāmi vipulaṃ gajaṃ’.</gatha>
    <hangnum nr="24"/>
    <gatha type="1"> ‘‘Nāgaṃ gahetvā soṇḍāya, bhiṅgāre <note>[bhiṅkāre (sī.)]</note> ratanāmaye;</gatha>
    <gatha type="last">Jalaṃ hatthe ākiritvā, brāhmaṇānaṃ adaṃ gajaṃ.</gatha>
    <hangnum nr="25"/>
    <gatha type="1"> ‘‘Tassa nāge padinnamhi, amaccā etadabravuṃ;</gatha>
    <gatha type="last">‘Kiṃ nu tuyhaṃ varaṃ nāgaṃ, yācakānaṃ padassasi.</gatha>
    <hangnum nr="26"/>
    <gatha type="1"> ‘‘‘Dhaññaṃ  maṅgalasampannaṃ, saṅgāmavijayuttamaṃ;</gatha>
    <gatha type="last">Tasmiṃ nāge padinnamhi, kiṃ te rajjaṃ karissati.</gatha>
    <hangnum nr="27"/>
    <gatha type="1"> ‘‘‘Rajjampi me dade sabbaṃ, sarīraṃ dajjamattano;</gatha>
    <gatha type="last">Sabbaññutaṃ piyaṃ mayhaṃ, tasmā nāgaṃ adāsaha’’’nti.</gatha>
    <centered>Kururājacariyaṃ tatiyaṃ.</centered>
    <subhead>4. Mahāsudassanacariyā</subhead>
    <hangnum nr="28"/>
    <gatha type="1"> ‘‘Kusāvatimhi nagare, yadā āsiṃ mahīpati;</gatha>
    <gatha type="last">Mahāsudassano nāma, cakkavattī mahabbalo.</gatha>
    <hangnum nr="29"/>
    <gatha type="1"> ‘‘Tatthāhaṃ  divase tikkhattuṃ, ghosāpemi tahiṃ tahiṃ;</gatha>
    <gatha type="last">‘Ko kiṃ icchati pattheti, kassa kiṃ dīyatū dhanaṃ.</gatha>
    <hangnum nr="30"/>
    <gatha type="1"> ‘‘‘Ko chātako ko tasito, ko mālaṃ ko vilepanaṃ;</gatha>
    <gatha type="last">Nānārattāni vatthāni, ko naggo paridahissati.</gatha>
    <hangnum nr="31"/>
    <gatha type="1"> ‘‘‘Ko pathe chattamādeti, kopāhanā mudū subhā’;</gatha>
    <gatha type="last">Iti  sāyañca pāto ca, ghosāpemi tahiṃ tahiṃ.</gatha>
    <hangnum nr="32"/>
    <gatha type="1"> ‘‘Na taṃ dasasu ṭhānesu, napi ṭhānasatesu vā;</gatha>
    <gatha type="last">Anekasataṭhānesu, paṭiyattaṃ yācake dhanaṃ.</gatha>
    <hangnum nr="33"/>
    <gatha type="1"> ‘‘Divā vā yadi vā rattiṃ, yadi eti vanibbako;</gatha>
    <gatha type="last">Laddhā yadicchakaṃ bhogaṃ, pūrahatthova gacchati.</gatha>
    <hangnum nr="34"/>
    <gatha type="1"> ‘‘Evarūpaṃ mahādānaṃ, adāsiṃ yāvajīvikaṃ;</gatha>
    <gatha type="last">Napāhaṃ dessaṃ dhanaṃ dammi, napi natthi nicayo mayi.</gatha>
    <hangnum nr="35"/>
    <gatha type="1"> ‘‘Yathāpi āturo nāma, rogato parimuttiyā;</gatha>
    <gatha type="last">Dhanena vejjaṃ tappetvā, rogato parimuccati.</gatha>
    <hangnum nr="36"/>
    <gatha type="1"> ‘‘Tathevāhaṃ jānamāno, paripūretumasesato;</gatha>
    <gatha type="2">Ūnamanaṃ pūrayituṃ, demi dānaṃ vanibbake;</gatha>
    <gatha type="last">Nirālayo apaccāso, sambodhimanupattiyā’’ti.</gatha>
    <centered>Mahāsudassanacariyaṃ catutthaṃ.</centered>
    <subhead>5. Mahāgovindacariyā</subhead>
    <hangnum nr="37"/>
    <gatha type="1"> ‘‘Punāparaṃ  yadā homi, sattarājapurohito;</gatha>
    <gatha type="last">Pūjito naradevehi, mahāgovindabrāhmaṇo.</gatha>
    <hangnum nr="38"/>
    <gatha type="1"> ‘‘Tadāhaṃ sattarajjesu, yaṃ me āsi upāyanaṃ;</gatha>
    <gatha type="last">Tena demi mahādānaṃ, akkhobbhaṃ <note>[akkhobhaṃ (syā. kaṃ.)]</note> sāgarūpamaṃ.</gatha>
    <hangnum nr="39"/>
    <gatha type="1"> ‘‘Na  me dessaṃ dhanaṃ dhaññaṃ, napi natthi nicayo mayi;</gatha>
    <gatha type="last">Sabbaññutaṃ piyaṃ mayhaṃ, tasmā demi varaṃ dhana’’nti.</gatha>
    <centered>Mahāgovindacariyaṃ pañcamaṃ.</centered>
    <subhead>6. Nimirājacariyā</subhead>
    <hangnum nr="40"/>
    <gatha type="1"> ‘‘Punāparaṃ yadā homi, mithilāyaṃ puruttame;</gatha>
    <gatha type="last">Nimi nāma mahārājā, paṇḍito kusalatthiko.</gatha>
    <hangnum nr="41"/>
    <gatha type="1"> ‘‘Tadāhaṃ māpayitvāna, catussālaṃ catummukhaṃ;</gatha>
    <gatha type="last">Tattha dānaṃ pavattesiṃ, migapakkhinarādinaṃ.</gatha>
    <hangnum nr="42"/>
    <gatha type="1"> ‘‘Acchādanañca sayanaṃ, annaṃ pānañca bhojanaṃ;</gatha>
    <gatha type="last">Abbocchinnaṃ karitvāna, mahādānaṃ pavattayiṃ.</gatha>
    <hangnum nr="43"/>
    <gatha type="1"> ‘‘Yathāpi sevako sāmiṃ, dhanahetumupāgato;</gatha>
    <gatha type="last">Kāyena vācā manasā, ārādhanīyamesati.</gatha>
    <hangnum nr="44"/>
    <gatha type="1"> ‘‘Tathevāhaṃ sabbabhave, pariyesissāmi bodhijaṃ;</gatha>
    <gatha type="last">Dānena satte tappetvā, icchāmi bodhimuttama’’nti.</gatha>
    <centered>Nimirājacariyaṃ chaṭṭhaṃ.</centered>
    <subhead>7. Candakumāracariyā</subhead>
    <hangnum nr="45"/>
    <gatha type="1"> ‘‘Punāparaṃ  yadā homi, ekarājassa atrajo;</gatha>
    <gatha type="last">Nagare pupphavatiyā, kumāro candasavhayo.</gatha>
    <hangnum nr="46"/>
    <gatha type="1"> ‘‘Tadāhaṃ  yajanā mutto, nikkhanto yaññavāṭato;</gatha>
    <gatha type="last">Saṃvegaṃ janayitvāna, mahādānaṃ pavattayiṃ.</gatha>
    <hangnum nr="47"/>
    <gatha type="1"> ‘‘Nāhaṃ pivāmi khādāmi, napi bhuñjāmi bhojanaṃ;</gatha>
    <gatha type="last">Dakkhiṇeyye adatvāna, api chappañcarattiyo.</gatha>
    <hangnum nr="48"/>
    <gatha type="1"> ‘‘Yathāpi  vāṇijo nāma, katvāna bhaṇḍasañcayaṃ;</gatha>
    <gatha type="last">Yattha lābho mahā hoti, tattha taṃ <note>[tattha naṃ (sī.), tattha (ka.)]</note> harati bhaṇḍakaṃ.</gatha>
    <hangnum nr="49"/>
    <gatha type="1"> ‘‘Tatheva sakabhuttāpi, pare dinnaṃ mahapphalaṃ;</gatha>
    <gatha type="last">Tasmā parassa dātabbaṃ, satabhāgo bhavissati.</gatha>
    <hangnum nr="50"/>
    <gatha type="1"> ‘‘Etamatthavasaṃ ñatvā, demi dānaṃ bhavābhave;</gatha>
    <gatha type="last">Na paṭikkamāmi dānato, sambodhimanupattiyā’’ti.</gatha>
    <centered>Candakumāracariyaṃ sattamaṃ.</centered>
    <subhead>8. Sivirājacariyā</subhead>
    <hangnum nr="51"/>
    <gatha type="1"> ‘‘Ariṭṭhasavhaye nagare, sivināmāsi khattiyo;</gatha>
    <gatha type="last">Nisajja pāsādavare, evaṃ cintesahaṃ tadā.</gatha>
    <hangnum nr="52"/>
    <gatha type="1"> ‘‘‘Yaṃ kiñci mānusaṃ dānaṃ, adinnaṃ me na vijjati;</gatha>
    <gatha type="last">Yopi yāceyya maṃ cakkhuṃ, dadeyyaṃ avikampito’.</gatha>
    <hangnum nr="53"/>
    <gatha type="1"> ‘‘Mama saṅkappamaññāya, sakko devānamissaro;</gatha>
    <gatha type="last">Nisinno devaparisāya, idaṃ vacanamabravi.</gatha>
    <hangnum nr="54"/>
    <gatha type="1"> ‘‘‘Nisajja  pāsādavare, sivirājā mahiddhiko;</gatha>
    <gatha type="last">Cintento vividhaṃ dānaṃ, adeyyaṃ so na passati.</gatha>
    <hangnum nr="55"/>
    <gatha type="1"> ‘‘‘Tathaṃ  nu vitathaṃ netaṃ, handa vīmaṃsayāmi taṃ;</gatha>
    <gatha type="last">Muhuttaṃ āgameyyātha, yāva jānāmi taṃ manaṃ’.</gatha>
    <hangnum nr="56"/>
    <gatha type="1"> ‘‘Pavedhamāno palitasiro, valigatto <note>[valitagatto (sī.)]</note> jarāturo;</gatha>
    <gatha type="last">Andhavaṇṇova hutvāna, rājānaṃ upasaṅkami.</gatha>
    <hangnum nr="57"/>
    <gatha type="1"> ‘‘So  tadā paggahetvāna, vāmaṃ dakkhiṇabāhu ca;</gatha>
    <gatha type="last">Sirasmiṃ añjaliṃ katvā, idaṃ vacanamabravi.</gatha>
    <hangnum nr="58"/>
    <gatha type="1"> ‘‘‘Yācāmi taṃ mahārāja, dhammika raṭṭhavaḍḍhana;</gatha>
    <gatha type="last">Tava dānaratā kitti, uggatā devamānuse.</gatha>
    <hangnum nr="59"/>
    <gatha type="1"> ‘‘‘Ubhopi  nettā nayanā, andhā upahatā mama;</gatha>
    <gatha type="last">Ekaṃ me nayanaṃ dehi, tvampi ekena yāpaya’.</gatha>
    <hangnum nr="60"/>
    <gatha type="1"> ‘‘Tassāhaṃ vacanaṃ sutvā, haṭṭho saṃviggamānaso;</gatha>
    <gatha type="last">Katañjalī vedajāto, idaṃ vacanamabraviṃ.</gatha>
    <hangnum nr="61"/>
    <gatha type="1"> ‘‘‘Idānāhaṃ cintayitvāna, pāsādato idhāgato;</gatha>
    <gatha type="last">Tvaṃ mama cittamaññāya, nettaṃ yācitumāgato.</gatha>
    <hangnum nr="62"/>
    <gatha type="1"> ‘‘‘Aho me mānasaṃ siddhaṃ, saṅkappo paripūrito;</gatha>
    <gatha type="last">Adinnapubbaṃ dānavaraṃ, ajja dassāmi yācake.</gatha>
    <hangnum nr="63"/>
    <gatha type="1"> ‘‘‘Ehi sivaka uṭṭhehi, mā dandhayi mā pavedhayi;</gatha>
    <gatha type="last">Ubhopi nayanaṃ dehi, uppāṭetvā vaṇibbake’.</gatha>
    <hangnum nr="64"/>
    <gatha type="1"> ‘‘Tato  so codito mayhaṃ, sivako vacanaṃ karo;</gatha>
    <gatha type="last">Uddharitvāna pādāsi, tālamiñjaṃva yācake.</gatha>
    <hangnum nr="65"/>
    <gatha type="1"> ‘‘Dadamānassa dentassa, dinnadānassa me sato;</gatha>
    <gatha type="last">Cittassa aññathā natthi, bodhiyāyeva kāraṇā.</gatha>
    <hangnum nr="66"/>
    <gatha type="1"> ‘‘Na me dessā ubho cakkhū, attā na me na dessiyo;</gatha>
    <gatha type="last">Sabbaññutaṃ piyaṃ mayhaṃ, tasmā cakkhuṃ adāsaha’’nti.</gatha>
    <centered>Sivirājacariyaṃ aṭṭhamaṃ.</centered>
    <subhead>9. Vessantaracariyā</subhead>
    <hangnum nr="67"/>
    <gatha type="1"> ‘‘Yā  me ahosi janikā, phussatī <note>[phusatī (sī.)]</note> nāma khattiyā;</gatha>
    <gatha type="last">Sā atītāsu jātīsu, sakkassa mahesī piyā.</gatha>
    <hangnum nr="68"/>
    <gatha type="1"> ‘‘Tassā āyukkhayaṃ ñatvā, devindo etadabravi;</gatha>
    <gatha type="last">‘Dadāmi te dasa vare, varabhadde yadicchasi’.</gatha>
    <hangnum nr="69"/>
    <gatha type="1"> ‘‘Evaṃ vuttā ca sā devī, sakkaṃ punidamabravi;</gatha>
    <gatha type="2">‘Kiṃ nu me aparādhatthi, kiṃ nu dessā ahaṃ tava;</gatha>
    <gatha type="last">Rammā cāvesi maṃ ṭhānā, vātova dharaṇīruhaṃ’.</gatha>
    <hangnum nr="70"/>
    <gatha type="1"> ‘‘Evaṃ  vutto ca so sakko, puna tassidamabravi;</gatha>
    <gatha type="last">‘Na ceva te kataṃ pāpaṃ, na ca me tvaṃsi appiyā.</gatha>
    <hangnum nr="71"/>
    <gatha type="1"> ‘‘‘Ettakaṃyeva  te āyu, cavanakālo bhavissati;</gatha>
    <gatha type="last">Paṭiggaṇha mayā dinne, vare dasa varuttame’.</gatha>
    <hangnum nr="72"/>
    <gatha type="1"> ‘‘Sakkena  sā dinnavarā, tuṭṭhahaṭṭhā pamoditā;</gatha>
    <gatha type="last">Mamaṃ abbhantaraṃ katvā, phussatī dasa vare varī.</gatha>
    <hangnum nr="73"/>
    <gatha type="1"> ‘‘Tato cutā sā phussatī, khattiye upapajjatha;</gatha>
    <gatha type="last">Jetuttaramhi nagare, sañjayena samāgami.</gatha>
    <hangnum nr="74"/>
    <gatha type="1"> ‘‘Yadāhaṃ phussatiyā kucchiṃ, okkanto piyamātuyā;</gatha>
    <gatha type="last">Mama tejena me mātā, sadā dānaratā ahu.</gatha>
    <hangnum nr="75"/>
    <gatha type="1"> ‘‘Adhane āture jiṇṇe, yācake addhike <note>[pathike (ka.)]</note> jane;</gatha>
    <gatha type="last">Samaṇe brāhmaṇe khīṇe, deti dānaṃ akiñcane.</gatha>
    <hangnum nr="76"/>
    <gatha type="1"> ‘‘Dasa māse dhārayitvāna, karonte puraṃ padakkhiṇaṃ;</gatha>
    <gatha type="last">Vessānaṃ vīthiyā majjhe, janesi phussatī mamaṃ.</gatha>
    <hangnum nr="77"/>
    <gatha type="1"> ‘‘Na mayhaṃ mattikaṃ nāmaṃ, napi pettikasambhavaṃ;</gatha>
    <gatha type="last">Jātettha vessavīthiyā, tasmā vessantaro ahu.</gatha>
    <hangnum nr="78"/>
    <gatha type="1"> ‘‘Yadāhaṃ dārako homi, jātiyā aṭṭhavassiko;</gatha>
    <gatha type="last">Tadā nisajja pāsāde, dānaṃ dātuṃ vicintayiṃ.</gatha>
    <hangnum nr="79"/>
    <gatha type="1"> ‘‘‘Hadayaṃ  dadeyyaṃ cakkhuṃ, maṃsampi rudhirampi ca;</gatha>
    <gatha type="last">Dadeyyaṃ kāyaṃ sāvetvā, yadi koci yācaye mamaṃ’.</gatha>
    <hangnum nr="80"/>
    <gatha type="1"> ‘‘Sabhāvaṃ cintayantassa, akampitamasaṇṭhitaṃ;</gatha>
    <gatha type="last">Akampi tattha pathavī, sineruvanavaṭaṃsakā.</gatha>
    <hangnum nr="81"/>
    <gatha type="1"> ‘‘Anvaddhamāse pannarase, puṇṇamāse uposathe;</gatha>
    <gatha type="last">Paccayaṃ nāgamāruyha, dānaṃ dātuṃ upāgamiṃ.</gatha>
    <hangnum nr="82"/>
    <gatha type="1"> ‘‘Kaliṅgaraṭṭhavisayā , brāhmaṇā upagañchu maṃ;</gatha>
    <gatha type="last">Ayācuṃ maṃ hatthināgaṃ, dhaññaṃ maṅgalasammataṃ.</gatha>
    <hangnum nr="83"/>
    <gatha type="1"> ‘‘Avuṭṭhiko  janapado, dubbhikkho chātako mahā;</gatha>
    <gatha type="last">Dadāhi pavaraṃ nāgaṃ, sabbasetaṃ gajuttamaṃ.</gatha>
    <hangnum nr="84"/>
    <gatha type="1"> ‘‘Dadāmi na vikampāmi, yaṃ maṃ yācanti brāhmaṇā;</gatha>
    <gatha type="last">Santaṃ nappatigūhāmi <note>[nappatiguyhāmi (sī. ka.)]</note>, dāne me ramate mano.</gatha>
    <hangnum nr="85"/>
    <gatha type="1"> ‘‘Na me yācakamanuppatte, paṭikkhepo anucchavo;</gatha>
    <gatha type="last">‘Mā me bhijji samādānaṃ, dassāmi vipulaṃ gajaṃ’.</gatha>
    <hangnum nr="86"/>
    <gatha type="1"> ‘‘Nāgaṃ gahetvā soṇḍāya, bhiṅgāre ratanāmaye;</gatha>
    <gatha type="last">Jalaṃ hatthe ākiritvā, brāhmaṇānaṃ adaṃ gajaṃ.</gatha>
    <hangnum nr="87"/>
    <gatha type="1"> ‘‘Punāparaṃ dadantassa, sabbasetaṃ gajuttamaṃ;</gatha>
    <gatha type="last">Tadāpi pathavī kampi, sineruvanavaṭaṃsakā.</gatha>
    <hangnum nr="88"/>
    <gatha type="1"> ‘‘Tassa nāgassa dānena, sivayo kuddhā samāgatā;</gatha>
    <gatha type="last">Pabbājesuṃ sakā raṭṭhā, ‘vaṅkaṃ gacchatu pabbataṃ’.</gatha>
    <hangnum nr="89"/>
    <gatha type="1"> ‘‘Tesaṃ nicchubhamānānaṃ, akampitthamasaṇṭhitaṃ;</gatha>
    <gatha type="last">Mahādānaṃ pavattetuṃ, ekaṃ varamayācisaṃ.</gatha>
    <hangnum nr="90"/>
    <gatha type="1"> ‘‘Yācitā  sivayo sabbe, ekaṃ varamadaṃsu me;</gatha>
    <gatha type="last">Sāvayitvā kaṇṇabheriṃ, mahādānaṃ dadāmahaṃ.</gatha>
    <hangnum nr="91"/>
    <gatha type="1"> ‘‘Athettha vattatī saddo, tumulo bheravo mahā;</gatha>
    <gatha type="last">Dānenimaṃ nīharanti, puna dānaṃ dadātayaṃ.</gatha>
    <hangnum nr="92"/>
    <gatha type="1"> ‘‘Hatthiṃ  asse rathe datvā, dāsiṃ dāsaṃ gavaṃ dhanaṃ;</gatha>
    <gatha type="last">Mahādānaṃ daditvāna, nagarā nikkhamiṃ tadā.</gatha>
    <hangnum nr="93"/>
    <gatha type="1"> ‘‘Nikkhamitvāna  nagarā, nivattitvā vilokite;</gatha>
    <gatha type="last">Tadāpi pathavī kampi, sineruvanavaṭaṃsakā.</gatha>
    <hangnum nr="94"/>
    <gatha type="1"> ‘‘Catuvāhiṃ rathaṃ datvā, ṭhatvā cātummahāpathe;</gatha>
    <gatha type="last">Ekākiyo adutiyo, maddideviṃ idamabraviṃ.</gatha>
    <hangnum nr="95"/>
    <gatha type="1"> ‘‘‘Tvaṃ maddi kaṇhaṃ gaṇhāhi, lahukā esā kaniṭṭhikā;</gatha>
    <gatha type="last">Ahaṃ jāliṃ gahessāmi, garuko bhātiko hi so’.</gatha>
    <hangnum nr="96"/>
    <gatha type="1"> ‘‘Padumaṃ  puṇḍarīkaṃva, maddī kaṇhājinaggahī;</gatha>
    <gatha type="last">Ahaṃ suvaṇṇabimbaṃva, jāliṃ khattiyamaggahiṃ.</gatha>
    <hangnum nr="97"/>
    <gatha type="1"> ‘‘Abhijātā sukhumālā, khattiyā caturo janā;</gatha>
    <gatha type="last">Visamaṃ samaṃ akkamantā, vaṅkaṃ gacchāma pabbataṃ.</gatha>
    <hangnum nr="98"/>
    <gatha type="1"> ‘‘Ye keci manujā enti, anumagge paṭippathe;</gatha>
    <gatha type="last">Maggante paṭipucchāma, ‘kuhiṃ vaṅkanta <note>[vaṅkata (sī.)]</note> pabbato’.</gatha>
    <hangnum nr="99"/>
    <gatha type="1"> ‘‘Te tattha amhe passitvā, karuṇaṃ giramudīrayuṃ;</gatha>
    <gatha type="last">Dukkhaṃ te paṭivedenti, dūre vaṅkantapabbato.</gatha>
    <hangnum nr="100"/>
    <gatha type="1"> ‘‘Yadi passanti pavane, dārakā phaline dume;</gatha>
    <gatha type="last">Tesaṃ phalānaṃ hetumhi, uparodanti dārakā.</gatha>
    <hangnum nr="101"/>
    <gatha type="1"> ‘‘Rodante dārake disvā, ubbiddhā <note>[ubbiggā (syā. kaṃ.)]</note> vipulā dumā;</gatha>
    <gatha type="last">Sayamevoṇamitvāna, upagacchanti dārake.</gatha>
    <hangnum nr="102"/>
    <gatha type="1"> ‘‘Idaṃ  acchariyaṃ disvā, abbhutaṃ lomahaṃsanaṃ;</gatha>
    <gatha type="last">Sāhukāraṃ <note>[sādhukāraṃ (sabbattha)]</note> pavattesi, maddī sabbaṅgasobhanā.</gatha>
    <hangnum nr="103"/>
    <gatha type="1"> ‘‘Accheraṃ vata lokasmiṃ, abbhutaṃ lomahaṃsanaṃ;</gatha>
    <gatha type="last">Vessantarassa tejena, sayamevoṇatā dumā.</gatha>
    <hangnum nr="104"/>
    <gatha type="1"> ‘‘Saṅkhipiṃsu pathaṃ yakkhā, anukampāya dārake;</gatha>
    <gatha type="last">Nikkhantadivaseneva <note>[nikkhantadivaseyeva (sī.)]</note>, cetaraṭṭhamupāgamuṃ.</gatha>
    <hangnum nr="105"/>
    <gatha type="1"> ‘‘Saṭṭhirājasahassāni, tadā vasanti mātule;</gatha>
    <gatha type="last">Sabbe pañjalikā hutvā, rodamānā upāgamuṃ.</gatha>
    <hangnum nr="106"/>
    <gatha type="1"> ‘‘Tattha vattetvā sallāpaṃ, cetehi cetaputtehi;</gatha>
    <gatha type="last">Te tato nikkhamitvāna, vaṅkaṃ agamu pabbataṃ.</gatha>
    <hangnum nr="107"/>
    <gatha type="1"> ‘‘Āmantayitvā  devindo, vissakammaṃ <note>[visukammaṃ (ka.)]</note> mahiddhikaṃ;</gatha>
    <gatha type="last">Assamaṃ sukataṃ rammaṃ, paṇṇasālaṃ sumāpaya.</gatha>
    <hangnum nr="108"/>
    <gatha type="1"> ‘‘Sakkassa vacanaṃ sutvā, vissakammo mahiddhiko;</gatha>
    <gatha type="last">Assamaṃ  sukataṃ rammaṃ, paṇṇasālaṃ sumāpayi.</gatha>
    <hangnum nr="109"/>
    <gatha type="1"> ‘‘Ajjhogāhetvā  pavanaṃ, appasaddaṃ nirākulaṃ;</gatha>
    <gatha type="last">Caturo janā mayaṃ tattha, vasāma pabbatantare.</gatha>
    <hangnum nr="110"/>
    <gatha type="1"> ‘‘Ahañca maddidevī ca, jālī kaṇhājinā cubho;</gatha>
    <gatha type="last">Aññamaññaṃ sokanudā, vasāma assame tadā.</gatha>
    <hangnum nr="111"/>
    <gatha type="1"> ‘‘Dārake anurakkhanto, asuñño homi assame;</gatha>
    <gatha type="last">Maddī phalaṃ āharitvā, poseti sā tayo jane.</gatha>
    <hangnum nr="112"/>
    <gatha type="1"> ‘‘Pavane  vasamānassa, addhiko maṃ upāgami;</gatha>
    <gatha type="last">Āyāci puttake mayhaṃ, jāliṃ kaṇhājinaṃ cubho.</gatha>
    <hangnum nr="113"/>
    <gatha type="1"> ‘‘Yācakaṃ upagataṃ disvā, hāso me upapajjatha;</gatha>
    <gatha type="last">Ubho putte gahetvāna, adāsiṃ brāhmaṇe tadā.</gatha>
    <hangnum nr="114"/>
    <gatha type="1"> ‘‘Sake putte cajantassa, jūjake brāhmaṇe yadā;</gatha>
    <gatha type="last">Tadāpi pathavī kampi, sineruvanavaṭaṃsakā.</gatha>
    <hangnum nr="115"/>
    <gatha type="1"> ‘‘Punadeva sakko oruyha, hutvā brāhmaṇasannibho;</gatha>
    <gatha type="last">Āyāci maṃ maddideviṃ, sīlavantiṃ patibbataṃ.</gatha>
    <hangnum nr="116"/>
    <gatha type="1"> ‘‘Maddiṃ hatthe gahetvāna, udakañjali pūriya;</gatha>
    <gatha type="last">Pasannamanasaṅkappo, tassa maddiṃ adāsahaṃ.</gatha>
    <hangnum nr="117"/>
    <gatha type="1"> ‘‘Maddiyā dīyamānāya, gagane devā pamoditā;</gatha>
    <gatha type="last">Tadāpi pathavī kampi, sineruvanavaṭaṃsakā.</gatha>
    <hangnum nr="118"/>
    <gatha type="1"> ‘‘Jāliṃ kaṇhājinaṃ dhītaṃ, maddideviṃ patibbataṃ;</gatha>
    <gatha type="last">Cajamāno na cintesiṃ, bodhiyāyeva kāraṇā.</gatha>
    <hangnum nr="119"/>
    <gatha type="1"> ‘‘Na me dessā ubho puttā, maddidevī na dessiyā;</gatha>
    <gatha type="last">Sabbaññutaṃ piyaṃ mayhaṃ, tasmā piye adāsahaṃ.</gatha>
    <hangnum nr="120"/>
    <gatha type="1"> ‘‘Punāparaṃ brahāraññe, mātāpitusamāgame;</gatha>
    <gatha type="last">Karuṇaṃ paridevante, sallapante sukhaṃ dukhaṃ.</gatha>
    <hangnum nr="121"/>
    <gatha type="1"> ‘‘Hirottappena  garunā <note>[garunaṃ (syā. ka.)]</note>, ubhinnaṃ upasaṅkami;</gatha>
    <gatha type="last">Tadāpi pathavī kampi, sineruvanavaṭaṃsakā.</gatha>
    <hangnum nr="122"/>
    <gatha type="1"> ‘‘Punāparaṃ  brahāraññā, nikkhamitvā sañātibhi;</gatha>
    <gatha type="last">Pavisāmi puraṃ rammaṃ, jetuttaraṃ puruttamaṃ.</gatha>
    <hangnum nr="123"/>
    <gatha type="1"> ‘‘Ratanāni satta vassiṃsu, mahāmegho pavassatha;</gatha>
    <gatha type="last">Tadāpi pathavī kampi, sineruvanavaṭaṃsakā.</gatha>
    <hangnum nr="124"/>
    <gatha type="1"> ‘‘Acetanāyaṃ pathavī, aviññāya sukhaṃ dukhaṃ;</gatha>
    <gatha type="last">Sāpi dānabalā mayhaṃ, sattakkhattuṃ pakampathā’’ti.</gatha>
    <centered>Vessantaracariyaṃ navamaṃ.</centered>
    <subhead>10. Sasapaṇḍitacariyā</subhead>
    <hangnum nr="125"/>
    <gatha type="1"> ‘‘Punāparaṃ  yadā homi, sasako pavanacārako;</gatha>
    <gatha type="last">Tiṇapaṇṇasākaphalabhakkho, paraheṭhanavivajjito.</gatha>
    <hangnum nr="126"/>
    <gatha type="1"> ‘‘Makkaṭo ca siṅgālo ca, suttapoto cahaṃ tadā;</gatha>
    <gatha type="last">Vasāma ekasāmantā, sāyaṃ pāto ca dissare <note>[sāyaṃ pāto padissare (ka.)]</note>.</gatha>
    <hangnum nr="127"/>
    <gatha type="1"> ‘‘Ahaṃ te anusāsāmi, kiriye kalyāṇapāpake;</gatha>
    <gatha type="last">‘Pāpāni parivajjetha, kalyāṇe abhinivissatha’.</gatha>
    <hangnum nr="128"/>
    <gatha type="1"> ‘‘Uposathamhi divase, candaṃ disvāna pūritaṃ;</gatha>
    <gatha type="last">Etesaṃ tattha ācikkhiṃ, divaso ajjuposatho.</gatha>
    <hangnum nr="129"/>
    <gatha type="1"> ‘‘Dānāni paṭiyādetha, dakkhiṇeyyassa dātave;</gatha>
    <gatha type="last">Datvā dānaṃ dakkhiṇeyye, upavassathuposathaṃ.</gatha>
    <hangnum nr="130"/>
    <gatha type="1"> ‘‘Te  me sādhūti vatvāna, yathāsatti yathābalaṃ;</gatha>
    <gatha type="last">Dānāni paṭiyādetvā, dakkhiṇeyyaṃ gavesisuṃ <note>[gavesayyuṃ (ka.)]</note>.</gatha>
    <hangnum nr="131"/>
    <gatha type="1"> ‘‘Ahaṃ nisajja cintesiṃ, dānaṃ dakkhiṇanucchavaṃ;</gatha>
    <gatha type="last">‘Yadihaṃ labhe dakkhiṇeyyaṃ, kiṃ me dānaṃ bhavissati.</gatha>
    <hangnum nr="132"/>
    <gatha type="1"> ‘‘‘Na  me atthi tilā muggā, māsā vā taṇḍulā ghataṃ;</gatha>
    <gatha type="last">Ahaṃ tiṇena yāpemi, na sakkā tiṇa dātave.</gatha>
    <hangnum nr="133"/>
    <gatha type="1"> ‘‘‘Yadi  koci eti dakkhiṇeyyo, bhikkhāya mama santike;</gatha>
    <gatha type="last">Dajjāhaṃ sakamattānaṃ, na so tuccho gamissati’.</gatha>
    <hangnum nr="134"/>
    <gatha type="1"> ‘‘Mama saṅkappamaññāya, sakko brāhmaṇavaṇṇinā;</gatha>
    <gatha type="last">Āsayaṃ me upāgacchi, dānavīmaṃsanāya me.</gatha>
    <hangnum nr="135"/>
    <gatha type="1"> ‘‘Tamahaṃ disvāna santuṭṭho, idaṃ vacanamabraviṃ;</gatha>
    <gatha type="last">‘Sādhu khosi anuppatto, ghāsahetu mamantike.</gatha>
    <hangnum nr="136"/>
    <gatha type="1"> ‘‘‘Adinnapubbaṃ dānavaraṃ, ajja dassāmi te ahaṃ;</gatha>
    <gatha type="last">Tuvaṃ sīlaguṇūpeto, ayuttaṃ te paraheṭhanaṃ.</gatha>
    <hangnum nr="137"/>
    <gatha type="1"> ‘‘‘Ehi aggiṃ padīpehi, nānākaṭṭhe samānaya;</gatha>
    <gatha type="last">Ahaṃ pacissamattānaṃ, pakkaṃ tvaṃ bhakkhayissasi’.</gatha>
    <hangnum nr="138"/>
    <gatha type="1"> ‘‘‘Sādhū’ti so haṭṭhamano, nānākaṭṭhe samānayi;</gatha>
    <gatha type="last">Mahantaṃ akāsi citakaṃ, katvā aṅgāragabbhakaṃ.</gatha>
    <hangnum nr="139"/>
    <gatha type="1"> ‘‘Aggiṃ tattha padīpesi, yathā so khippaṃ mahā bhave;</gatha>
    <gatha type="last">Phoṭetvā rajagate gatte, ekamantaṃ upāvisiṃ.</gatha>
    <hangnum nr="140"/>
    <gatha type="1"> ‘‘Yadā  mahākaṭṭhapuñjo, āditto dhamadhamāyati <note>[dhumadhumāyati (sī.), dhamamāyati (ka.)]</note>;</gatha>
    <gatha type="last">Taduppatitvā papatiṃ, majjhe jālasikhantare.</gatha>
    <hangnum nr="141"/>
    <gatha type="1"> ‘‘Yathā  sītodakaṃ nāma, paviṭṭhaṃ yassa kassaci;</gatha>
    <gatha type="last">Sameti darathapariḷāhaṃ, assādaṃ deti pīti ca.</gatha>
    <hangnum nr="142"/>
    <gatha type="1"> ‘‘Tatheva jalitaṃ aggiṃ, paviṭṭhassa mamaṃ tadā;</gatha>
    <gatha type="last">Sabbaṃ sameti darathaṃ, yathā sītodakaṃ viya.</gatha>
    <hangnum nr="143"/>
    <gatha type="1"> ‘‘Chaviṃ cammaṃ maṃsaṃ nhāruṃ, aṭṭhiṃ hadayabandhanaṃ;</gatha>
    <gatha type="last">Kevalaṃ sakalaṃ kāyaṃ, brāhmaṇassa adāsaha’’nti.</gatha>
    <centered>Sasapaṇḍitacariyaṃ dasamaṃ.</centered>
    <centered>Akittivaggo paṭhamo.</centered>
    <paragraph>Tassuddānaṃ  –</paragraph>
    <gatha type="1">Akittibrāhmaṇo  saṅkho, kururājā dhanañcayo;</gatha>
    <gatha type="last">Mahāsudassano rājā, mahāgovindabrāhmaṇo.</gatha>
    <gatha type="1">Nimi candakumāro ca, sivi vessantaro saso;</gatha>
    <gatha type="last">Ahameva tadā āsiṃ, yo te dānavare adā.</gatha>
    <gatha type="1">Ete dānaparikkhārā, ete dānassa pāramī;</gatha>
    <gatha type="last">Jīvitaṃ yācake datvā, imaṃ pārami pūrayiṃ.</gatha>
    <gatha type="1">Bhikkhāya upagataṃ disvā, sakattānaṃ pariccajiṃ;</gatha>
    <gatha type="last">Dānena me samo natthi, esā me dānapāramīti.</gatha>
    <centered>Dānapāraminiddeso niṭṭhito.</centered>
  </text>
</tree>
