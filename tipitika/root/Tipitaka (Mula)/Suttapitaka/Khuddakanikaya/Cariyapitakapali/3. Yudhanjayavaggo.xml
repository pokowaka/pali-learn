<?xml version='1.0' encoding='UTF-8'?>
<tree text="3. Yudha&#xF1;jayavaggo" target="text">
  <text>
    <subhead>1. Yudhañjayacariyā</subhead>
    <hangnum nr="1"/>
    <gatha type="1"> ‘‘Yadāhaṃ  amitayaso, rājaputto yudhañjayo;</gatha>
    <gatha type="last">Ussāvabinduṃ sūriyātape, patitaṃ disvāna saṃvijiṃ.</gatha>
    <hangnum nr="2"/>
    <gatha type="1"> ‘‘Taññevādhipatiṃ katvā, saṃvegamanubrūhayiṃ;</gatha>
    <gatha type="last">Mātāpitū ca vanditvā, pabbajjamanuyācahaṃ.</gatha>
    <hangnum nr="3"/>
    <gatha type="1"> ‘‘Yācanti maṃ pañjalikā, sanegamā saraṭṭhakā;</gatha>
    <gatha type="last">‘Ajjeva putta paṭipajja, iddhaṃ phītaṃ mahāmahiṃ’.</gatha>
    <hangnum nr="4"/>
    <gatha type="1"> ‘‘Sarājake sahorodhe, sanegame saraṭṭhake;</gatha>
    <gatha type="last">Karuṇaṃ paridevante, anapekkhova pariccajiṃ.</gatha>
    <hangnum nr="5"/>
    <gatha type="1"> ‘‘Kevalaṃ pathaviṃ rajjaṃ, ñātiparijanaṃ yasaṃ;</gatha>
    <gatha type="last">Cajamāno na cintesiṃ, bodhiyāyeva kāraṇā.</gatha>
    <hangnum nr="6"/>
    <gatha type="1"> ‘‘Mātāpitā na me dessā, napi me dessaṃ mahāyasaṃ;</gatha>
    <gatha type="last">Sabbaññutaṃ piyaṃ mayhaṃ, tasmā rajjaṃ pariccaji’’nti.</gatha>
    <centered>Yudhañjayacariyaṃ paṭhamaṃ.</centered>
    <subhead>2. Somanassacariyā</subhead>
    <hangnum nr="7"/>
    <gatha type="1"> ‘‘Punāparaṃ  yadā homi, indapatthe puruttame;</gatha>
    <gatha type="last">Kāmito dayito putto, somanassoti vissuto.</gatha>
    <hangnum nr="8"/>
    <gatha type="1"> ‘‘Sīlavā guṇasampanno, kalyāṇapaṭibhānavā;</gatha>
    <gatha type="last">Vuḍḍhāpacāyī hirīmā, saṅgahesu ca kovido.</gatha>
    <hangnum nr="9"/>
    <gatha type="1"> ‘‘Tassa  rañño patikaro, ahosi kuhakatāpaso;</gatha>
    <gatha type="last">Ārāmaṃ mālāvacchañca, ropayitvāna jīvati.</gatha>
    <hangnum nr="10"/>
    <gatha type="1"> ‘‘Tamahaṃ  disvāna kuhakaṃ, thusarāsiṃva ataṇḍulaṃ;</gatha>
    <gatha type="last">Dumaṃva anto susiraṃ, kadaliṃva asārakaṃ.</gatha>
    <hangnum nr="11"/>
    <gatha type="1"> ‘‘Natthimassa  sataṃ dhammo, sāmaññāpagato ayaṃ;</gatha>
    <gatha type="last">Hirīsukkadhammajahito, jīvitavuttikāraṇā.</gatha>
    <hangnum nr="12"/>
    <gatha type="1"> ‘‘Kupito ahu <note>[ahosi (sī.), āsi (syā.)]</note> paccanto, aṭavīhi parantihi;</gatha>
    <gatha type="last">Taṃ nisedhetuṃ gacchanto, anusāsi pitā mamaṃ.</gatha>
    <hangnum nr="13"/>
    <gatha type="1"> ‘‘‘Mā pamajji tuvaṃ tāta, jaṭilaṃ uggatāpanaṃ;</gatha>
    <gatha type="last">Yadicchakaṃ pavattehi, sabbakāmadado hi so’.</gatha>
    <hangnum nr="14"/>
    <gatha type="1"> ‘‘Tamahaṃ gantvānupaṭṭhānaṃ, idaṃ vacanamabraviṃ;</gatha>
    <gatha type="last">‘Kacci te gahapati kusalaṃ, kiṃ vā te āharīyatu’.</gatha>
    <hangnum nr="15"/>
    <gatha type="1"> ‘‘Tena so kupito āsi, kuhako mānanissito;</gatha>
    <gatha type="last">‘Ghātāpemi tuvaṃ ajja, raṭṭhā pabbājayāmi vā’.</gatha>
    <hangnum nr="16"/>
    <gatha type="1"> ‘‘Nisedhayitvā  paccantaṃ, rājā kuhakamabravi;</gatha>
    <gatha type="last">‘Kacci te bhante khamanīyaṃ, sammāno te pavattito’.</gatha>
    <hangnum nr="17"/>
    <gatha type="1"> ‘‘Tassa ācikkhatī pāpo, kumāro yathā nāsiyo;</gatha>
    <gatha type="last">Tassa taṃ vacanaṃ sutvā, āṇāpesi mahīpati.</gatha>
    <hangnum nr="18"/>
    <gatha type="1"> ‘‘‘Sīsaṃ tattheva chinditvā, katvāna catukhaṇḍikaṃ;</gatha>
    <gatha type="last">Rathiyā rathiyaṃ dassetha, sā gati jaṭilahīḷitā’.</gatha>
    <hangnum nr="19"/>
    <gatha type="1"> ‘‘Tattha kāraṇikā gantvā, caṇḍā luddā akāruṇā;</gatha>
    <gatha type="last">Mātuaṅke nisinnassa, ākaḍḍhitvā nayanti maṃ.</gatha>
    <hangnum nr="20"/>
    <gatha type="1"> ‘‘Tesāhaṃ evamavacaṃ, bandhataṃ gāḷhabandhanaṃ;</gatha>
    <gatha type="last">‘Rañño dassetha maṃ khippaṃ, rājakiriyāni atthi me’.</gatha>
    <hangnum nr="21"/>
    <gatha type="1"> ‘‘Te maṃ rañño dassayiṃsu, pāpassa pāpasevino;</gatha>
    <gatha type="last">Disvāna taṃ saññāpesiṃ, mamañca vasamānayiṃ.</gatha>
    <hangnum nr="22"/>
    <gatha type="1"> ‘‘So maṃ tattha khamāpesi, mahārajjamadāsi me;</gatha>
    <gatha type="last">Sohaṃ tamaṃ dālayitvā, pabbajiṃ anagāriyaṃ.</gatha>
    <hangnum nr="23"/>
    <gatha type="1"> ‘‘Na  me dessaṃ mahārajjaṃ, kāmabhogo na dessiyo;</gatha>
    <gatha type="last">Sabbaññutaṃ piyaṃ mayhaṃ, tasmā rajjaṃ pariccaji’’nti.</gatha>
    <centered>Somanassacariyaṃ dutiyaṃ.</centered>
    <subhead>3. Ayogharacariyā</subhead>
    <hangnum nr="24"/>
    <gatha type="1"> ‘‘Punāparaṃ  yadā homi, kāsirājassa atrajo;</gatha>
    <gatha type="last">Ayogharamhi saṃvaḍḍho, nāmenāsi ayogharo.</gatha>
    <hangnum nr="25"/>
    <gatha type="1"> ‘‘Dukkhena jīvito laddho, saṃpīḷe patiposito;</gatha>
    <gatha type="last">Ajjeva putta paṭipajja, kevalaṃ vasudhaṃ imaṃ.</gatha>
    <hangnum nr="26"/>
    <gatha type="1"> ‘‘Saraṭṭhakaṃ sanigamaṃ, sajanaṃ vanditva khattiyaṃ;</gatha>
    <gatha type="last">Añjaliṃ paggahetvāna, idaṃ vacanamabraviṃ.</gatha>
    <hangnum nr="27"/>
    <gatha type="1"> ‘‘‘Ye keci mahiyā sattā, hīnamukkaṭṭhamajjhimā;</gatha>
    <gatha type="last">Nirārakkhā sake gehe, vaḍḍhanti sakañātibhi.</gatha>
    <hangnum nr="28"/>
    <gatha type="1"> ‘‘‘Idaṃ loke uttariyaṃ, saṃpīḷe mama posanaṃ;</gatha>
    <gatha type="last">Ayogharamhi saṃvaḍḍho, appabhe candasūriye.</gatha>
    <hangnum nr="29"/>
    <gatha type="1"> ‘‘‘Pūtikuṇapasampuṇṇā, muccitvā mātu kucchito;</gatha>
    <gatha type="last">Tato ghoratare dukkhe, puna pakkhittayoghare.</gatha>
    <hangnum nr="30"/>
    <gatha type="1"> ‘‘‘Yadihaṃ tādisaṃ patvā, dukkhaṃ paramadāruṇaṃ;</gatha>
    <gatha type="last">Rajjesu yadi rajjāmi <note>[rañjāmi (sī.)]</note>, pāpānaṃ uttamo siyaṃ.</gatha>
    <hangnum nr="31"/>
    <gatha type="1"> ‘‘‘Ukkaṇṭhitomhi kāyena, rajjenamhi anatthiko;</gatha>
    <gatha type="last">Nibbutiṃ pariyesissaṃ, yattha maṃ maccu na maddiye’.</gatha>
    <hangnum nr="32"/>
    <gatha type="1"> ‘‘Evāhaṃ cintayitvāna, viravante mahājane;</gatha>
    <gatha type="last">Nāgova bandhanaṃ chetvā, pāvisiṃ kānanaṃ vanaṃ.</gatha>
    <hangnum nr="33"/>
    <gatha type="1"> ‘‘Mātāpitā  na me dessā, napi me dessaṃ mahāyasaṃ;</gatha>
    <gatha type="last">Sabbaññutaṃ piyaṃ mayhaṃ, tasmā rajjaṃ pariccaji’’nti.</gatha>
    <centered>Ayogharacariyaṃ tatiyaṃ.</centered>
    <subhead>4. Bhisacariyā</subhead>
    <hangnum nr="34"/>
    <gatha type="1"> ‘‘Punāparaṃ yadā homi, kāsīnaṃ puravaruttame;</gatha>
    <gatha type="last">Bhaginī ca bhātaro satta, nibbattā sotthiye kule.</gatha>
    <hangnum nr="35"/>
    <gatha type="1"> ‘‘Etesaṃ  pubbajo āsiṃ, hirīsukkamupāgato;</gatha>
    <gatha type="last">Bhavaṃ disvāna bhayato, nekkhammābhirato ahaṃ.</gatha>
    <hangnum nr="36"/>
    <gatha type="1"> ‘‘Mātāpitūhi  pahitā, sahāyā ekamānasā;</gatha>
    <gatha type="last">Kāmehi maṃ nimantenti, ‘kulavaṃsaṃ dharehi’ti.</gatha>
    <hangnum nr="37"/>
    <gatha type="1"> ‘‘Yaṃ tesaṃ vacanaṃ vuttaṃ, gihīdhamme sukhāvahaṃ;</gatha>
    <gatha type="last">Taṃ me ahosi kaṭhinaṃ, tatta <note>[santatta (ka.)]</note> phālasamaṃ viya.</gatha>
    <hangnum nr="38"/>
    <gatha type="1"> ‘‘Te maṃ tadā ukkhipantaṃ, pucchiṃsu patthitaṃ mama;</gatha>
    <gatha type="last">‘Kiṃ tvaṃ patthayase samma, yadi kāme na bhuñjasi’.</gatha>
    <hangnum nr="39"/>
    <gatha type="1"> ‘‘Tesāhaṃ evamavacaṃ, atthakāmo hitesinaṃ;</gatha>
    <gatha type="last">‘Nāhaṃ patthemi gihībhāvaṃ, nekkhammābhirato ahaṃ’.</gatha>
    <hangnum nr="40"/>
    <gatha type="1"> ‘‘Te mayhaṃ vacanaṃ sutvā, pitumātu ca sāvayuṃ;</gatha>
    <gatha type="last">Mātāpitā evamāhu, ‘sabbeva pabbajāma bho’.</gatha>
    <hangnum nr="41"/>
    <gatha type="1"> ‘‘Ubho  mātāpitā mayhaṃ, bhaginī ca satta bhātaro;</gatha>
    <gatha type="last">Amitadhanaṃ chaḍḍayitvā, pāvisimhā mahāvana’’nti.</gatha>
    <centered>Bhisacariyaṃ catutthaṃ.</centered>
    <subhead>5. Soṇapaṇḍitacariyā</subhead>
    <hangnum nr="42"/>
    <gatha type="1"> ‘‘Punāparaṃ  yadā homi, nagare brahmavaḍḍhane;</gatha>
    <gatha type="last">Tattha kulavare seṭṭhe, mahāsāle ajāyahaṃ.</gatha>
    <hangnum nr="43"/>
    <gatha type="1"> ‘‘Tadāpi lokaṃ disvāna, andhībhūtaṃ tamotthaṭaṃ;</gatha>
    <gatha type="last">Cittaṃ bhavato patikuṭati, tuttavegahataṃ viya.</gatha>
    <hangnum nr="44"/>
    <gatha type="1"> ‘‘Disvāna vividhaṃ pāpaṃ, evaṃ cintesahaṃ tadā;</gatha>
    <gatha type="last">‘Kadāhaṃ gehā nikkhamma, pavisissāmi kānanaṃ’.</gatha>
    <hangnum nr="45"/>
    <gatha type="1"> ‘‘Tadāpi maṃ nimantesuṃ, kāmabhogehi ñātayo;</gatha>
    <gatha type="last">Tesampi chandamācikkhiṃ, ‘mā nimantetha tehi maṃ’.</gatha>
    <hangnum nr="46"/>
    <gatha type="1"> ‘‘Yo  me kaniṭṭhako bhātā, nando nāmāsi paṇḍito;</gatha>
    <gatha type="last">Sopi maṃ anusikkhanto, pabbajjaṃ samarocayi.</gatha>
    <hangnum nr="47"/>
    <gatha type="1"> ‘‘Ahaṃ soṇo ca nando ca, ubho mātāpitā mama;</gatha>
    <gatha type="last">Tadāpi bhoge chaḍḍetvā, pāvisimhā mahāvana’’nti.</gatha>
    <centered>Soṇapaṇḍitacariyaṃ pañcamaṃ.</centered>
    <subhead>6. Temiyacariyā</subhead>
    <hangnum nr="48"/>
    <gatha type="1"> ‘‘Punāparaṃ  yadā homi, kāsirājassa atrajo;</gatha>
    <gatha type="last">Mūgapakkhoti nāmena, temiyoti vadanti maṃ.</gatha>
    <hangnum nr="49"/>
    <gatha type="1"> ‘‘Soḷasitthisahassānaṃ, na vijjati pumo tadā <note>[sadā (sī.)]</note>;</gatha>
    <gatha type="last">Ahorattānaṃ accayena, nibbatto ahamekako.</gatha>
    <hangnum nr="50"/>
    <gatha type="1"> ‘‘Kicchā laddhaṃ piyaṃ puttaṃ, abhijātaṃ jutindharaṃ;</gatha>
    <gatha type="last">Setacchattaṃ dhārayitvāna, sayane poseti maṃ pitā.</gatha>
    <hangnum nr="51"/>
    <gatha type="1"> ‘‘Niddāyamāno sayanavare, pabujjhitvānahaṃ tadā;</gatha>
    <gatha type="last">Addasaṃ paṇḍaraṃ chattaṃ, yenāhaṃ nirayaṃ gato.</gatha>
    <hangnum nr="52"/>
    <gatha type="1"> ‘‘Saha  diṭṭhassa me chattaṃ, tāso uppajji bheravo;</gatha>
    <gatha type="last">Vinicchayaṃ samāpanno, ‘kathāhaṃ imaṃ muñcissaṃ’.</gatha>
    <hangnum nr="53"/>
    <gatha type="1"> ‘‘Pubbasālohitā mayhaṃ, devatā atthakāminī;</gatha>
    <gatha type="last">Sā maṃ disvāna dukkhitaṃ, tīsu ṭhānesu yojayi.</gatha>
    <hangnum nr="54"/>
    <gatha type="1"> ‘‘‘Mā paṇḍiccayaṃ vibhāvaya, bālamato bhava sabbapāṇinaṃ;</gatha>
    <gatha type="last">Sabbo taṃ jano ocināyatu, evaṃ tava attho bhavissati’.</gatha>
    <hangnum nr="55"/>
    <gatha type="1"> ‘‘Evaṃ vuttāyahaṃ tassā, idaṃ vacanamabraviṃ;</gatha>
    <gatha type="last">‘Karomi te taṃ vacanaṃ, yaṃ tvaṃ bhaṇasi devate;</gatha>
    <gatha type="last">Atthakāmāsi me amma, hitakāmāsi devate’.</gatha>
    <hangnum nr="56"/>
    <gatha type="1"> ‘‘Tassāhaṃ vacanaṃ sutvā, sāgareva thalaṃ labhiṃ;</gatha>
    <gatha type="last">Haṭṭho  saṃviggamānaso, tayo aṅge adhiṭṭhahiṃ.</gatha>
    <hangnum nr="57"/>
    <gatha type="1"> ‘‘Mūgo  ahosiṃ badhiro, pakkho gativivajjito;</gatha>
    <gatha type="last">Ete aṅge adhiṭṭhāya, vassāni soḷasaṃ vasiṃ.</gatha>
    <hangnum nr="58"/>
    <gatha type="1"> ‘‘Tato me hatthapāde ca, jivhaṃ sotañca maddiya;</gatha>
    <gatha type="last">Anūnataṃ me passitvā, ‘kāḷakaṇṇī’ti nindisuṃ.</gatha>
    <hangnum nr="59"/>
    <gatha type="1"> ‘‘Tato jānapadā sabbe, senāpatipurohitā;</gatha>
    <gatha type="last">Sabbe ekamanā hutvā, chaḍḍanaṃ anumodisuṃ.</gatha>
    <hangnum nr="60"/>
    <gatha type="1"> ‘‘Sohaṃ tesaṃ matiṃ sutvā, haṭṭho saṃviggamānaso;</gatha>
    <gatha type="last">Yassatthāya tapociṇṇo, so me attho samijjhatha.</gatha>
    <hangnum nr="61"/>
    <gatha type="1"> ‘‘Nhāpetvā anulimpitvā, veṭhetvā rājaveṭhanaṃ;</gatha>
    <gatha type="last">Chattena abhisiñcitvā, kāresuṃ puraṃ padakkhiṇaṃ.</gatha>
    <hangnum nr="62"/>
    <gatha type="1"> ‘‘Sattāhaṃ dhārayitvāna, uggate ravimaṇḍale;</gatha>
    <gatha type="last">Rathena maṃ nīharitvā, sārathī vanamupāgami.</gatha>
    <hangnum nr="63"/>
    <gatha type="1"> ‘‘Ekokāse  rathaṃ katvā, sajjassaṃ hatthamuccito <note>[hatthamuñcito (sī. syā.)]</note>;</gatha>
    <gatha type="last">Sārathī khaṇatī kāsuṃ, nikhātuṃ pathaviyā mamaṃ.</gatha>
    <hangnum nr="64"/>
    <gatha type="1"> ‘‘Adhiṭṭhitamadhiṭṭhānaṃ, tajjento vividhakāraṇā;</gatha>
    <gatha type="last">Na bhindiṃ tamadhiṭṭhānaṃ, bodhiyāyeva kāraṇā.</gatha>
    <hangnum nr="65"/>
    <gatha type="1"> ‘‘Mātāpitā na me dessā, attā me na ca dessiyo;</gatha>
    <gatha type="last">Sabbaññutaṃ piyaṃ mayhaṃ, tasmā vatamadhiṭṭhahiṃ.</gatha>
    <hangnum nr="66"/>
    <gatha type="1"> ‘‘Ete  aṅge adhiṭṭhāya, vassāni soḷasaṃ vasiṃ;</gatha>
    <gatha type="last">Adhiṭṭhānena me samo natthi, esā me adhiṭṭhānapāramī’’ti.</gatha>
    <centered>Temiyacariyaṃ chaṭṭhaṃ.</centered>
    <subhead>7. Kapirājacariyā</subhead>
    <hangnum nr="67"/>
    <gatha type="1"> ‘‘Yadā ahaṃ kapi āsiṃ, nadīkūle darīsaye;</gatha>
    <gatha type="last">Pīḷito susumārena, gamanaṃ na labhāmahaṃ.</gatha>
    <hangnum nr="68"/>
    <gatha type="1"> ‘‘Yamhokāse  ahaṃ ṭhatvā, orā pāraṃ patāmahaṃ;</gatha>
    <gatha type="last">Tatthacchi sattu vadhako, kumbhīlo luddadassano.</gatha>
    <hangnum nr="69"/>
    <gatha type="1"> ‘‘So maṃ asaṃsi ‘ehī’ti, ‘ahaṃpemī’ti taṃ vatiṃ;</gatha>
    <gatha type="last">Tassa matthakamakkamma, parakūle patiṭṭhahiṃ.</gatha>
    <hangnum nr="70"/>
    <gatha type="1"> ‘‘Na tassa alikaṃ bhaṇitaṃ, yathā vācaṃ akāsahaṃ;</gatha>
    <gatha type="last">Saccena me samo natthi, esā me saccapāramī’’ti.</gatha>
    <centered>Kapirājacariyaṃ sattamaṃ.</centered>
    <subhead>8. Saccatāpasacariyā</subhead>
    <hangnum nr="71"/>
    <gatha type="1"> ‘‘Punāparaṃ yadā homi, tāpaso saccasavhayo;</gatha>
    <gatha type="last">Saccena lokaṃ pālesiṃ, samaggaṃ janamakāsaha’’nti.</gatha>
    <centered>Saccatāpasacariyaṃ aṭṭhamaṃ.</centered>
    <subhead>9. Vaṭṭapotakacariyā</subhead>
    <hangnum nr="72"/>
    <gatha type="1"> ‘‘Punāparaṃ  yadā homi, magadhe vaṭṭapotako;</gatha>
    <gatha type="last">Ajātapakkho taruṇo, maṃsapesi kulāvake.</gatha>
    <hangnum nr="73"/>
    <gatha type="1"> ‘‘Mukhatuṇḍakenāharitvā <note>[mukhatuṇḍenāharitvā (sī.)]</note>, mātā posayatī mamaṃ;</gatha>
    <gatha type="last">Tassā phassena jīvāmi, natthi me kāyikaṃ balaṃ.</gatha>
    <hangnum nr="74"/>
    <gatha type="1"> ‘‘Saṃvacchare gimhasamaye, davaḍāho <note>[vanadāho (ka.)]</note> padippati;</gatha>
    <gatha type="last">Upagacchati amhākaṃ, pāvako kaṇhavattanī.</gatha>
    <hangnum nr="75"/>
    <gatha type="1"> ‘‘Dhamadhamā itievaṃ, saddāyanto mahāsikhī;</gatha>
    <gatha type="last">Anupubbena jhāpento, aggi mamamupāgami.</gatha>
    <hangnum nr="76"/>
    <gatha type="1"> ‘‘Aggivegabhayātītā, tasitā mātāpitā mama;</gatha>
    <gatha type="last">Kulāvake maṃ chaḍḍetvā, attānaṃ parimocayuṃ.</gatha>
    <hangnum nr="77"/>
    <gatha type="1"> ‘‘Pāde  pakkhe pajahāmi, natthi me kāyikaṃ balaṃ;</gatha>
    <gatha type="last">Sohaṃ agatiko tattha, evaṃ cintesahaṃ tadā.</gatha>
    <hangnum nr="78"/>
    <gatha type="1"> ‘‘‘Yesāhaṃ upadhāveyyaṃ, bhīto tasitavedhito;</gatha>
    <gatha type="last">Te maṃ ohāya pakkantā, kathaṃ me ajja kātave.</gatha>
    <hangnum nr="79"/>
    <gatha type="1"> ‘‘‘Atthi loke sīlaguṇo, saccaṃ soceyyanuddayā;</gatha>
    <gatha type="last">Tena saccena kāhāmi, saccakiriyamuttamaṃ.</gatha>
    <hangnum nr="80"/>
    <gatha type="1"> ‘‘‘Āvejjetvā dhammabalaṃ, saritvā pubbake jine;</gatha>
    <gatha type="last">Saccabalamavassāya, saccakiriyamakāsahaṃ.</gatha>
    <hangnum nr="81"/>
    <gatha type="1"> ‘‘‘Santi  pakkhā apatanā, santi pādā avañcanā;</gatha>
    <gatha type="last">Mātāpitā ca nikkhantā, jātaveda paṭikkama’.</gatha>
    <hangnum nr="82"/>
    <gatha type="1"> ‘‘Sahasacce kate mayhaṃ, mahāpajjalito sikhī;</gatha>
    <gatha type="2">Vajjesi soḷasakarīsāni, udakaṃ patvā yathā sikhī;</gatha>
    <gatha type="last">Saccena me samo natthi, esā me saccapāramī’’ti.</gatha>
    <centered>Vaṭṭapotakacariyaṃ navamaṃ.</centered>
    <subhead>10. Maccharājacariyā</subhead>
    <hangnum nr="83"/>
    <gatha type="1"> ‘‘Punāparaṃ  yadā homi, maccharājā mahāsare;</gatha>
    <gatha type="last">Uṇhe sūriyasantāpe, sare udaka khīyatha.</gatha>
    <hangnum nr="84"/>
    <gatha type="1"> ‘‘Tato kākā ca gijjhā ca, kaṅkā <note>[bakā (sī.)]</note> kulalasenakā;</gatha>
    <gatha type="last">Bhakkhayanti divārattiṃ, macche upanisīdiya.</gatha>
    <hangnum nr="85"/>
    <gatha type="1"> ‘‘Evaṃ cintesahaṃ tattha, saha ñātīhi pīḷito;</gatha>
    <gatha type="last">‘Kena nu kho upāyena, ñātī dukkhā pamocaye’.</gatha>
    <hangnum nr="86"/>
    <gatha type="1"> ‘‘Vicintayitvā dhammatthaṃ, saccaṃ addasa passayaṃ;</gatha>
    <gatha type="last">Sacce ṭhatvā pamocesiṃ, ñātīnaṃ taṃ atikkhayaṃ.</gatha>
    <hangnum nr="87"/>
    <gatha type="1"> ‘‘Anussaritvā sataṃ dhammaṃ, paramatthaṃ vicintayaṃ;</gatha>
    <gatha type="last">Akāsi saccakiriyaṃ, yaṃ loke dhuvasassataṃ.</gatha>
    <hangnum nr="88"/>
    <gatha type="1"> ‘‘‘Yato  sarāmi attānaṃ, yato pattosmi viññutaṃ;</gatha>
    <gatha type="last">Nābhijānāmi sañcicca, ekapāṇampi hiṃsitaṃ.</gatha>
    <hangnum nr="89"/>
    <gatha type="1"> ‘‘‘Etena  saccavajjena, pajjunno abhivassatu;</gatha>
    <gatha type="2">Abhitthanaya pajjunna, nidhiṃ kākassa nāsaya;</gatha>
    <gatha type="last">Kākaṃ sokāya randhehi, macche sokā pamocaya’.</gatha>
    <hangnum nr="90"/>
    <gatha type="1"> ‘‘Sahakate saccavare, pajjunno abhigajjiya;</gatha>
    <gatha type="last">Thalaṃ ninnañca pūrento, khaṇena abhivassatha.</gatha>
    <hangnum nr="91"/>
    <gatha type="1"> ‘‘Evarūpaṃ saccavaraṃ, katvā vīriyamuttamaṃ;</gatha>
    <gatha type="last">Vassāpesiṃ mahāmeghaṃ, saccatejabalassito;</gatha>
    <gatha type="last">Saccena me samo natthi, esā me saccapāramī’’ti.</gatha>
    <centered>Maccharājacariyaṃ dasamaṃ.</centered>
    <subhead>11. Kaṇhadīpāyanacariyā</subhead>
    <hangnum nr="92"/>
    <gatha type="1"> ‘‘Punāparaṃ  yadā homi, kaṇhadīpāyano isi;</gatha>
    <gatha type="last">Paropaññāsavassāni, anabhiratocariṃ ahaṃ.</gatha>
    <hangnum nr="93"/>
    <gatha type="1"> ‘‘Na koci etaṃ jānāti, anabhiratimanaṃ mama;</gatha>
    <gatha type="last">Ahañhi kassaci nācikkhiṃ, arati me carati mānase.</gatha>
    <hangnum nr="94"/>
    <gatha type="1"> ‘‘Sabrahmacārī  maṇḍabyo, sahāyo me mahāisi;</gatha>
    <gatha type="last">Pubbakammasamāyutto, sūlamāropanaṃ labhi.</gatha>
    <hangnum nr="95"/>
    <gatha type="1"> ‘‘Tamahaṃ upaṭṭhahitvāna, ārogyamanupāpayiṃ;</gatha>
    <gatha type="last">Āpucchitvāna āgañchiṃ, yaṃ mayhaṃ sakamassamaṃ.</gatha>
    <hangnum nr="96"/>
    <gatha type="1"> ‘‘Sahāyo  brāhmaṇo mayhaṃ, bhariyaṃ ādāya puttakaṃ;</gatha>
    <gatha type="last">Tayo janā samāgantvā, āgañchuṃ pāhunāgataṃ.</gatha>
    <hangnum nr="97"/>
    <gatha type="1"> ‘‘Sammodamāno tehi saha, nisinno sakamassame;</gatha>
    <gatha type="last">Dārako vaṭṭamanukkhipaṃ, āsīvisamakopayi.</gatha>
    <hangnum nr="98"/>
    <gatha type="1"> ‘‘Tato so vaṭṭagataṃ maggaṃ, anvesanto kumārako;</gatha>
    <gatha type="last">Āsīvisassa hatthena, uttamaṅgaṃ parāmasi.</gatha>
    <hangnum nr="99"/>
    <gatha type="1"> ‘‘Tassa  āmasane kuddho, sappo visabalassito;</gatha>
    <gatha type="last">Kupito paramakopena, aḍaṃsi dārakaṃ khaṇe.</gatha>
    <hangnum nr="100"/>
    <gatha type="1"> ‘‘Sahadaṭṭho āsīvisena <note>[ativisena (pī. ka.)]</note>, dārako papati <note>[patati (ka.)]</note> bhūmiyaṃ;</gatha>
    <gatha type="last">Tenāhaṃ dukkhito āsiṃ, mama vāhasi taṃ dukkhaṃ.</gatha>
    <hangnum nr="101"/>
    <gatha type="1"> ‘‘Tyāhaṃ assāsayitvāna, dukkhite sokasallite;</gatha>
    <gatha type="last">Paṭhamaṃ akāsiṃ kiriyaṃ, aggaṃ saccaṃ varuttamaṃ.</gatha>
    <hangnum nr="102"/>
    <gatha type="1"> ‘‘‘Sattāhamevāhaṃ pasannacitto, puññatthiko acariṃ brahmacariyaṃ;</gatha>
    <gatha type="last">Athāparaṃ yaṃ caritaṃ mamedaṃ, vassāni paññāsasamādhikāni.</gatha>
    <hangnum nr="103"/>
    <gatha type="1"> ‘‘‘Akāmako vāhi ahaṃ carāmi, etena saccena suvatthi hotu;</gatha>
    <gatha type="last">Hataṃ visaṃ jīvatu yaññadatto’.</gatha>
    <hangnum nr="104"/>
    <gatha type="1"> ‘‘Saha  sacce kate mayhaṃ, visavegena vedhito;</gatha>
    <gatha type="2">Abujjhitvāna vuṭṭhāsi, arogo cāsi māṇavo;</gatha>
    <gatha type="last">Saccena me samo natthi, esā me saccapāramī’’ti.</gatha>
    <centered>Kaṇhadīpāyanacariyaṃ ekādasamaṃ.</centered>
    <subhead>12. Sutasomacariyā</subhead>
    <hangnum nr="105"/>
    <gatha type="1"> ‘‘Punāparaṃ yadā homi, sutasomo mahīpati;</gatha>
    <gatha type="last">Gahito porisādena, brāhmaṇe saṅgaraṃ sariṃ.</gatha>
    <hangnum nr="106"/>
    <gatha type="1"> ‘‘Khattiyānaṃ ekasataṃ, āvuṇitvā karattale;</gatha>
    <gatha type="last">Etesaṃ pamilāpetvā, yaññatthe upanayī mamaṃ.</gatha>
    <hangnum nr="107"/>
    <gatha type="1"> ‘‘Apucchi  maṃ porisādo, ‘kiṃ tvaṃ icchasi nissajaṃ;</gatha>
    <gatha type="last">Yathāmati te kāhāmi, yadi me tvaṃ punehisi’.</gatha>
    <hangnum nr="108"/>
    <gatha type="1"> ‘‘Tassa  paṭissuṇitvāna, paṇhe āgamanaṃ mama;</gatha>
    <gatha type="last">Upagantvā puraṃ rammaṃ, rajjaṃ niyyādayiṃ tadā.</gatha>
    <hangnum nr="109"/>
    <gatha type="1"> ‘‘Anussaritvā sataṃ dhammaṃ, pubbakaṃ jinasevitaṃ;</gatha>
    <gatha type="last">Brāhmaṇassa dhanaṃ datvā, porisādaṃ upāgamiṃ.</gatha>
    <hangnum nr="110"/>
    <gatha type="1"> ‘‘Natthi me saṃsayo tattha, ghātayissati vā na vā;</gatha>
    <gatha type="2">Saccavācānurakkhanto, jīvitaṃ cajitumupāgamiṃ;</gatha>
    <gatha type="last">Saccena me samo natthi, esā me saccapāramī’’ti.</gatha>
    <centered>Sutasomacariyaṃ dvādasamaṃ.</centered>
    <subhead>13. Suvaṇṇasāmacariyā</subhead>
    <hangnum nr="111"/>
    <gatha type="1"> ‘‘Sāmo  yadā vane āsiṃ, sakkena abhinimmito;</gatha>
    <gatha type="last">Pavane sīhabyagghe ca, mettāyamupanāmayiṃ.</gatha>
    <hangnum nr="112"/>
    <gatha type="1"> ‘‘Sīhabyagghehi dīpīhi, acchehi mahisehi ca;</gatha>
    <gatha type="last">Pasadamigavarāhehi, parivāretvā vane vasiṃ.</gatha>
    <hangnum nr="113"/>
    <gatha type="1"> ‘‘Na maṃ koci uttasati, napi bhāyāmi kassaci;</gatha>
    <gatha type="last">Mettābalenupatthaddho, ramāmi pavane tadā’’ti.</gatha>
    <centered>Suvaṇṇasāmacariyaṃ terasamaṃ.</centered>
    <subhead>14. Ekarājacariyā</subhead>
    <hangnum nr="114"/>
    <gatha type="1"> ‘‘Punāparaṃ yadā homi, ekarājāti vissuto;</gatha>
    <gatha type="last">Paramaṃ sīlaṃ adhiṭṭhāya, pasāsāmi mahāmahiṃ.</gatha>
    <hangnum nr="115"/>
    <gatha type="1"> ‘‘Dasa kusalakammapathe, vattāmi anavasesato;</gatha>
    <gatha type="last">Catūhi saṅgahavatthūhi, saṅgaṇhāmi <note>[saṅgahāmi (ka.)]</note> mahājanaṃ.</gatha>
    <hangnum nr="116"/>
    <gatha type="1"> ‘‘Evaṃ me appamattassa, idha loke parattha ca;</gatha>
    <gatha type="last">Dabbaseno  upagantvā, acchindanto puraṃ mama.</gatha>
    <hangnum nr="117"/>
    <gatha type="1"> ‘‘Rājūpajīve  nigame, sabalaṭṭhe saraṭṭhake;</gatha>
    <gatha type="last">Sabbaṃ hatthagataṃ katvā, kāsuyā nikhaṇī mamaṃ.</gatha>
    <hangnum nr="118"/>
    <gatha type="1"> ‘‘Amaccamaṇḍalaṃ rajjaṃ, phītaṃ antepuraṃ mama;</gatha>
    <gatha type="last">Acchinditvāna gahitaṃ, piyaṃ puttaṃva passahaṃ;</gatha>
    <gatha type="last">Mettāya me samo natthi, esā me mettāpāramī’’ti.</gatha>
    <centered>Ekarājacariyaṃ cuddasamaṃ.</centered>
    <subhead>15. Mahālomahaṃsacariyā</subhead>
    <hangnum nr="119"/>
    <gatha type="1"> ‘‘Susāne  seyyaṃ kappemi, chavaṭṭhikaṃ upanidhāyahaṃ;</gatha>
    <gatha type="last">Gāmaṇḍalā <note>[gomaṇḍalā (sī.), gāmamaṇḍalā (syā.)]</note> upāgantvā, rūpaṃ dassentinappakaṃ.</gatha>
    <hangnum nr="120"/>
    <gatha type="1"> ‘‘Apare gandhamālañca, bhojanaṃ vividhaṃ bahuṃ;</gatha>
    <gatha type="last">Upāyanānūpanenti, haṭṭhā saṃviggamānasā.</gatha>
    <hangnum nr="121"/>
    <gatha type="1"> ‘‘Ye me dukkhaṃ upaharanti, ye ca denti sukhaṃ mama;</gatha>
    <gatha type="last">Sabbesaṃ samako homi, dayā kopo na vijjati.</gatha>
    <hangnum nr="122"/>
    <gatha type="1"> ‘‘Sukhadukkhe tulābhūto, yasesu ayasesu ca;</gatha>
    <gatha type="last">Sabbattha samako homi, esā me upekkhāpāramī’’ti.</gatha>
    <centered>Mahālomahaṃsacariyaṃ pannarasamaṃ.</centered>
    <centered>Yudhañjayavaggo tatiyo.</centered>
    <paragraph>Tassuddānaṃ –</paragraph>
    <gatha type="1">Yudhañjayo somanasso, ayogharabhisena ca;</gatha>
    <gatha type="last">Soṇanando mūgapakkho, kapirājā saccasavhayo.</gatha>
    <gatha type="1">Vaṭṭako maccharājā ca, kaṇhadīpāyano isi;</gatha>
    <gatha type="2">Sutasomo puna āsiṃ <note>[āsi (syā.)]</note>, sāmo ca ekarājahu;</gatha>
    <gatha type="last">Upekkhāpāramī āsi, iti vutthaṃ <note>[vuttaṃ (sabbattha) aṭṭhakathā oloketabbā]</note> mahesinā.</gatha>
    <gatha type="1">Evaṃ  bahubbidhaṃ dukkhaṃ, sampattī ca bahubbidhā <note>[sampatti ca bahuvidhā (sī.), sampattiṃ ca bahuvidhaṃ (ka.)]</note>;</gatha>
    <gatha type="last">Bhavābhave anubhavitvā, patto sambodhimuttamaṃ.</gatha>
    <gatha type="1">Datvā dātabbakaṃ dānaṃ, sīlaṃ pūretvā asesato;</gatha>
    <gatha type="last">Nekkhamme pāramiṃ gantvā, patto sambodhimuttamaṃ.</gatha>
    <gatha type="1">Paṇḍite  paripucchitvā, vīriyaṃ katvāna muttamaṃ;</gatha>
    <gatha type="last">Khantiyā pāramiṃ gantvā, patto sambodhimuttamaṃ.</gatha>
    <gatha type="1">Katvā daḷhamadhiṭṭhānaṃ, saccavācānurakkhiya;</gatha>
    <gatha type="last">Mettāya  pāramiṃ gantvā, patto sambodhimuttamaṃ.</gatha>
    <gatha type="1">Lābhālābhe  yasāyase, sammānanāvamānane;</gatha>
    <gatha type="last">Sabbattha samako hutvā, patto sambodhimuttamaṃ.</gatha>
    <gatha type="1">Kosajjaṃ bhayato disvā, vīriyārambhañca khemato;</gatha>
    <gatha type="last">Āraddhavīriyā hotha, esā buddhānusāsanī.</gatha>
    <gatha type="1">Vivādaṃ bhayato disvā, avivādañca khemato;</gatha>
    <gatha type="last">Samaggā sakhilā hotha, esā buddhānusāsanī.</gatha>
    <gatha type="1">Pamādaṃ bhayato disvā, appamādañca khemato;</gatha>
    <gatha type="last">Bhāvethaṭṭhaṅgikaṃ maggaṃ, esā buddhānusāsanī.</gatha>
    <paragraph>Itthaṃ sudaṃ bhagavā attano pubbacariyaṃ sambhāvayamāno buddhāpadāniyaṃ nāma dhammapariyāyaṃ abhāsitthāti.</paragraph>
    <centered>Cariyāpiṭakaṃ niṭṭhitaṃ.</centered>
  </text>
</tree>
