<?xml version='1.0' encoding='UTF-8'?>
<tree text="2. Hatthin&#x101;gavaggo" target="text">
  <text>
    <subhead>1. Mātuposakacariyā</subhead>
    <hangnum nr="1"/>
    <gatha type="1"> ‘‘Yadā  ahosiṃ pavane, kuñjaro mātuposako;</gatha>
    <gatha type="last">Na tadā atthi mahiyā, guṇena mama sādiso.</gatha>
    <hangnum nr="2"/>
    <gatha type="1"> ‘‘Pavane disvā vanacaro, rañño maṃ paṭivedayi;</gatha>
    <gatha type="last">‘Tavānucchavo mahārāja, gajo vasati kānane.</gatha>
    <hangnum nr="3"/>
    <gatha type="1"> ‘‘‘Na tassa parikkhāyattho, napi āḷakakāsuyā;</gatha>
    <gatha type="last">Saha gahite <note>[samaṃ gahite (sī.)]</note> soṇḍāya, sayameva idhehi’ti.</gatha>
    <hangnum nr="4"/>
    <gatha type="1"> ‘‘Tassa taṃ vacanaṃ sutvā, rājāpi tuṭṭhamānaso;</gatha>
    <gatha type="last">Pesesi hatthidamakaṃ, chekācariyaṃ susikkhitaṃ.</gatha>
    <hangnum nr="5"/>
    <gatha type="1"> ‘‘Gantvā so hatthidamako, addasa padumassare;</gatha>
    <gatha type="last">Bhisamuḷālaṃ <note>[bhisamūlaṃ (ka.)]</note> uddharantaṃ, yāpanatthāya mātuyā.</gatha>
    <hangnum nr="6"/>
    <gatha type="1"> ‘‘Viññāya me sīlaguṇaṃ, lakkhaṇaṃ upadhārayi;</gatha>
    <gatha type="last">‘Ehi puttā’ti patvāna, mama soṇḍāya aggahi.</gatha>
    <hangnum nr="7"/>
    <gatha type="1"> ‘‘Yaṃ me tadā pākatikaṃ, sarīrānugataṃ balaṃ;</gatha>
    <gatha type="last">Ajja nāgasahassānaṃ, balena samasādisaṃ.</gatha>
    <hangnum nr="8"/>
    <gatha type="1"> ‘‘Yadihaṃ tesaṃ pakuppeyyaṃ, upetānaṃ gahaṇāya maṃ;</gatha>
    <gatha type="last">Paṭibalo bhave tesaṃ, yāva rajjampi mānusaṃ.</gatha>
    <hangnum nr="9"/>
    <gatha type="1"> ‘‘Api  cāhaṃ sīlarakkhāya, sīlapāramipūriyā;</gatha>
    <gatha type="last">Na karomi citte aññathattaṃ, pakkhipantaṃ mamāḷake.</gatha>
    <hangnum nr="10"/>
    <gatha type="1"> ‘‘Yadi te maṃ tattha koṭṭeyyuṃ, pharasūhi tomarehi ca;</gatha>
    <gatha type="last">Neva tesaṃ pakuppeyyaṃ, sīlakhaṇḍabhayā mamā’’ti.</gatha>
    <centered>Mātuposakacariyaṃ paṭhamaṃ.</centered>
    <subhead>2. Bhūridattacariyā</subhead>
    <hangnum nr="11"/>
    <gatha type="1"> ‘‘Punāparaṃ  yadā homi, bhūridatto mahiddhiko;</gatha>
    <gatha type="last">Virūpakkhena mahāraññā, devalokamagañchahaṃ.</gatha>
    <hangnum nr="12"/>
    <gatha type="1"> ‘‘Tattha passitvāhaṃ deve, ekantaṃ sukhasamappite;</gatha>
    <gatha type="last">Taṃ saggagamanatthāya, sīlabbataṃ samādiyiṃ.</gatha>
    <hangnum nr="13"/>
    <gatha type="1"> ‘‘Sarīrakiccaṃ katvāna, bhutvā yāpanamattakaṃ;</gatha>
    <gatha type="last">Caturo aṅge adhiṭṭhāya, semi vammikamuddhani.</gatha>
    <hangnum nr="14"/>
    <gatha type="1"> ‘‘Chaviyā cammena maṃsena, nahāruaṭṭhikehi vā;</gatha>
    <gatha type="last">Yassa etena karaṇīyaṃ, dinnaṃyeva harātu so.</gatha>
    <hangnum nr="15"/>
    <gatha type="1"> ‘‘Saṃsito akataññunā, ālampāyano <note>[ālambaṇo (sī.)]</note> mamaggahi;</gatha>
    <gatha type="last">Peḷāya pakkhipitvāna, kīḷeti maṃ tahiṃ tahiṃ.</gatha>
    <hangnum nr="16"/>
    <gatha type="1"> ‘‘Peḷāya pakkhipantepi, sammaddantepi pāṇinā;</gatha>
    <gatha type="last">Ālampāyane <note>[ālambaṇe (sī.)]</note> na kuppāmi, sīlakhaṇḍabhayā mama.</gatha>
    <hangnum nr="17"/>
    <gatha type="1"> ‘‘Sakajīvitapariccāgo , tiṇato lahuko mama;</gatha>
    <gatha type="last">Sīlavītikkamo mayhaṃ, pathavīuppatanaṃ viya.</gatha>
    <hangnum nr="18"/>
    <gatha type="1"> ‘‘Nirantaraṃ jātisataṃ, cajeyyaṃ mama jīvitaṃ;</gatha>
    <gatha type="last">Neva sīlaṃ pabhindeyyaṃ, catuddīpāna hetupi.</gatha>
    <hangnum nr="19"/>
    <gatha type="1"> ‘‘Api cāhaṃ sīlarakkhāya, sīlapāramipūriyā;</gatha>
    <gatha type="last">Na karomi citte aññathattaṃ, pakkhipantampi peḷake’’ti.</gatha>
    <centered>Bhūridattacariyaṃ dutiyaṃ.</centered>
    <subhead>3. Campeyyanāgacariyā</subhead>
    <hangnum nr="20"/>
    <gatha type="1"> ‘‘Punāparaṃ yadā homi, campeyyako mahiddhiko;</gatha>
    <gatha type="last">Tadāpi dhammiko āsiṃ, sīlabbatasamappito.</gatha>
    <hangnum nr="21"/>
    <gatha type="1"> ‘‘Tadāpi  maṃ dhammacāriṃ, upavutthaṃ uposathaṃ;</gatha>
    <gatha type="last">Ahituṇḍiko gahetvāna, rājadvāramhi kīḷati.</gatha>
    <hangnum nr="22"/>
    <gatha type="1"> ‘‘Yaṃ  yaṃ so vaṇṇaṃ cintayi, nīlaṃva pītalohitaṃ;</gatha>
    <gatha type="last">Tassa cittānuvattanto, homi cintitasannibho.</gatha>
    <hangnum nr="23"/>
    <gatha type="1"> ‘‘Thalaṃ  kareyyamudakaṃ, udakampi thalaṃ kare;</gatha>
    <gatha type="last">Yadihaṃ tassa pakuppeyyaṃ, khaṇena chārikaṃ kare.</gatha>
    <hangnum nr="24"/>
    <gatha type="1"> ‘‘Yadi cittavasī hessaṃ, parihāyissāmi sīlato;</gatha>
    <gatha type="last">Sīlena parihīnassa, uttamattho na sijjhati.</gatha>
    <hangnum nr="25"/>
    <gatha type="1"> ‘‘Kāmaṃ  bhijjatuyaṃ kāyo, idheva vikirīyatu;</gatha>
    <gatha type="last">Neva sīlaṃ pabhindeyyaṃ, vikirante bhusaṃ viyā’’ti.</gatha>
    <centered>Campeyyanāgacariyaṃ tatiyaṃ.</centered>
    <subhead>4. Cūḷabodhicariyā</subhead>
    <hangnum nr="26"/>
    <gatha type="1"> ‘‘Punāparaṃ yadā homi, cūḷabodhi susīlavā;</gatha>
    <gatha type="last">Bhavaṃ disvāna bhayato, nekkhammaṃ abhinikkhamiṃ.</gatha>
    <hangnum nr="27"/>
    <gatha type="1"> ‘‘Yā me dutiyikā āsi, brāhmaṇī kanakasannibhā;</gatha>
    <gatha type="last">Sāpi vaṭṭe anapekkhā, nekkhammaṃ abhinikkhami.</gatha>
    <hangnum nr="28"/>
    <gatha type="1"> ‘‘Nirālayā chinnabandhū, anapekkhā kule gaṇe;</gatha>
    <gatha type="last">Carantā gāmanigamaṃ, bārāṇasimupāgamuṃ.</gatha>
    <hangnum nr="29"/>
    <gatha type="1"> ‘‘Tattha vasāma nipakā, asaṃsaṭṭhā kule gaṇe;</gatha>
    <gatha type="last">Nirākule appasadde, rājuyyāne vasāmubho.</gatha>
    <hangnum nr="30"/>
    <gatha type="1"> ‘‘Uyyānadassanaṃ gantvā, rājā addasa brāhmaṇiṃ;</gatha>
    <gatha type="last">Upagamma mamaṃ pucchi, ‘tuyhesā kā kassa bhariyā’.</gatha>
    <hangnum nr="31"/>
    <gatha type="1"> ‘‘Evaṃ vutte ahaṃ tassa, idaṃ vacanamabraviṃ;</gatha>
    <gatha type="last">‘Na mayhaṃ bhariyā esā, sahadhammā ekasāsanī’.</gatha>
    <hangnum nr="32"/>
    <gatha type="1"> ‘‘Tissā <note>[tassā (sī.)]</note> sārattagadhito, gāhāpetvāna ceṭake;</gatha>
    <gatha type="last">Nippīḷayanto balasā, antepuraṃ pavesayi.</gatha>
    <hangnum nr="33"/>
    <gatha type="1"> ‘‘Odapattakiyā  mayhaṃ, sahajā ekasāsanī;</gatha>
    <gatha type="last">Ākaḍḍhitvā nayantiyā, kopo me upapajjatha.</gatha>
    <hangnum nr="34"/>
    <gatha type="1"> ‘‘Saha  kope samuppanne, sīlabbatamanussariṃ;</gatha>
    <gatha type="last">Tattheva kopaṃ niggaṇhiṃ, nādāsiṃ vaḍḍhitūpari.</gatha>
    <hangnum nr="35"/>
    <gatha type="1"> ‘‘Yadi naṃ brāhmaṇiṃ koci, koṭṭeyya tiṇhasattiyā;</gatha>
    <gatha type="last">Neva sīlaṃ pabhindeyyaṃ, bodhiyāyeva kāraṇā.</gatha>
    <hangnum nr="36"/>
    <gatha type="1"> ‘‘Na mesā brāhmaṇī dessā, napi me balaṃ na vijjati;</gatha>
    <gatha type="last">Sabbaññutaṃ piyaṃ mayhaṃ, tasmā sīlānurakkhisa’’nti.</gatha>
    <centered>Cūḷabodhicariyaṃ catutthaṃ.</centered>
    <subhead>5. Mahiṃsarājacariyā</subhead>
    <hangnum nr="37"/>
    <gatha type="1"> ‘‘Punāparaṃ  yadā homi, mahiṃso pavanacārako;</gatha>
    <gatha type="last">Pavaḍḍhakāyo balavā, mahanto bhīmadassano.</gatha>
    <hangnum nr="38"/>
    <gatha type="1"> ‘‘Pabbhāre giridugge <note>[vanadugge (sī.)]</note> ca, rukkhamūle dakāsaye;</gatha>
    <gatha type="last">Hotettha ṭhānaṃ mahiṃsānaṃ, koci koci tahiṃ tahiṃ.</gatha>
    <hangnum nr="39"/>
    <gatha type="1"> ‘‘Vicaranto brahāraññe, ṭhānaṃ addasa bhaddakaṃ;</gatha>
    <gatha type="last">Taṃ ṭhānaṃ upagantvāna, tiṭṭhāmi ca sayāmi ca.</gatha>
    <hangnum nr="40"/>
    <gatha type="1"> ‘‘Athettha kapimāgantvā, pāpo anariyo lahu;</gatha>
    <gatha type="last">Khandhe nalāṭe bhamuke, mutteti ohanetitaṃ.</gatha>
    <hangnum nr="41"/>
    <gatha type="1"> ‘‘Sakimpi divasaṃ dutiyaṃ, tatiyaṃ catutthampi ca;</gatha>
    <gatha type="last">Dūseti maṃ sabbakālaṃ, tena homi upadduto.</gatha>
    <hangnum nr="42"/>
    <gatha type="1"> ‘‘Mamaṃ  upaddutaṃ disvā, yakkho maṃ idamabravi;</gatha>
    <gatha type="last">‘Nāsehetaṃ chavaṃ pāpaṃ, siṅgehi ca khurehi ca’.</gatha>
    <hangnum nr="43"/>
    <gatha type="1"> ‘‘Evaṃ  vutte tadā yakkhe, ahaṃ taṃ idamabraviṃ;</gatha>
    <gatha type="last">‘Kiṃ tvaṃ makkhesi kuṇapena, pāpena anariyena maṃ.</gatha>
    <hangnum nr="44"/>
    <gatha type="1"> ‘‘‘Yadihaṃ  tassa pakuppeyyaṃ, tato hīnataro bhave;</gatha>
    <gatha type="last">Sīlañca me pabhijjeyya, viññū ca garaheyyu maṃ.</gatha>
    <hangnum nr="45"/>
    <gatha type="1"> ‘‘‘Hīḷitā jīvitā vāpi, parisuddhena mataṃ varaṃ;</gatha>
    <gatha type="last">Kyāhaṃ jīvitahetūpi, kāhāmiṃ paraheṭhanaṃ’.</gatha>
    <hangnum nr="46"/>
    <gatha type="1"> ‘‘Mamevāyaṃ maññamāno, aññepevaṃ karissati;</gatha>
    <gatha type="last">Teva tassa vadhissanti, sā me mutti bhavissati.</gatha>
    <hangnum nr="47"/>
    <gatha type="1"> ‘‘Hīnamajjhimaukkaṭṭhe, sahanto avamānitaṃ;</gatha>
    <gatha type="last">Evaṃ labhati sappañño, manasā yathā patthita’’nti.</gatha>
    <centered>Mahiṃsarājacariyaṃ pañcamaṃ.</centered>
    <subhead>6. Rururājacariyā</subhead>
    <hangnum nr="48"/>
    <gatha type="1"> ‘‘Punāparaṃ yadā homi, sutattakanakasannibho;</gatha>
    <gatha type="last">Migarājā rurunāma, paramasīlasamāhito.</gatha>
    <hangnum nr="49"/>
    <gatha type="1"> ‘‘Ramme padese ramaṇīye, vivitte amanussake;</gatha>
    <gatha type="last">Tattha vāsaṃ upagañchiṃ, gaṅgākūle manorame.</gatha>
    <hangnum nr="50"/>
    <gatha type="1"> ‘‘Atha  upari gaṅgāya, dhanikehi paripīḷito;</gatha>
    <gatha type="last">Puriso gaṅgāya papati, ‘jīvāmi vā marāmi vā’.</gatha>
    <hangnum nr="51"/>
    <gatha type="1"> ‘‘Rattindivaṃ  so gaṅgāya, vuyhamāno mahodake;</gatha>
    <gatha type="last">Ravanto karuṇaṃ ravaṃ, majjhe gaṅgāya gacchati.</gatha>
    <hangnum nr="52"/>
    <gatha type="1"> ‘‘Tassāhaṃ saddaṃ sutvāna, karuṇaṃ paridevato;</gatha>
    <gatha type="last">Gaṅgāya tīre ṭhatvāna, apucchiṃ ‘kosi tvaṃ naro’.</gatha>
    <hangnum nr="53"/>
    <gatha type="1"> ‘‘So me puṭṭho ca byākāsi, attano karaṇaṃ tadā;</gatha>
    <gatha type="last">‘Dhanikehi bhīto tasito, pakkhandohaṃ mahānadiṃ’.</gatha>
    <hangnum nr="54"/>
    <gatha type="1"> ‘‘Tassa  katvāna kāruññaṃ, cajitvā mama jīvitaṃ;</gatha>
    <gatha type="last">Pavisitvā nīhariṃ tassa, andhakāramhi rattiyā.</gatha>
    <hangnum nr="55"/>
    <gatha type="1"> ‘‘Assatthakālamaññāya, tassāhaṃ idamabraviṃ;</gatha>
    <gatha type="last">‘Ekaṃ taṃ varaṃ yācāmi, mā maṃ kassaci pāvada’.</gatha>
    <hangnum nr="56"/>
    <gatha type="1"> ‘‘Nagaraṃ  gantvāna ācikkhi, pucchito dhanahetuko;</gatha>
    <gatha type="last">Rājānaṃ so gahetvāna, upagañchi mamantikaṃ.</gatha>
    <hangnum nr="57"/>
    <gatha type="1"> ‘‘Yāvatā karaṇaṃ sabbaṃ, rañño ārocitaṃ mayā;</gatha>
    <gatha type="2">Rājā sutvāna vacanaṃ, usuṃ tassa pakappayi;</gatha>
    <gatha type="last">‘Idheva ghātayissāmi, mittadubbhiṃ <note>[mittadūbhiṃ (sī.)]</note> anāriyaṃ’.</gatha>
    <hangnum nr="58"/>
    <gatha type="1"> ‘‘Tamahaṃ anurakkhanto, nimminiṃ mama attanā;</gatha>
    <gatha type="last">‘Tiṭṭhateso mahārāja, kāmakāro bhavāmi te’.</gatha>
    <hangnum nr="59"/>
    <gatha type="1"> ‘‘Anurakkhiṃ mama sīlaṃ, nārakkhiṃ mama jīvitaṃ;</gatha>
    <gatha type="last">Sīlavā hi tadā āsiṃ, bodhiyāyeva kāraṇā’’ti.</gatha>
    <centered>Rururājacariyaṃ chaṭṭhaṃ.</centered>
    <subhead>7. Mātaṅgacariyā</subhead>
    <hangnum nr="60"/>
    <gatha type="1"> ‘‘Punāparaṃ  yadā homi, jaṭilo uggatāpano;</gatha>
    <gatha type="last">Mātaṅgo nāma nāmena, sīlavā susamāhito.</gatha>
    <hangnum nr="61"/>
    <gatha type="1"> ‘‘Ahañca brāhmaṇo eko, gaṅgākūle vasāmubho;</gatha>
    <gatha type="last">Ahaṃ vasāmi upari, heṭṭhā vasati brāhmaṇo.</gatha>
    <hangnum nr="62"/>
    <gatha type="1"> ‘‘Vicaranto anukūlamhi, uddhaṃ me assamaddasa;</gatha>
    <gatha type="last">Tattha maṃ paribhāsetvā, abhisapi muddhaphālanaṃ.</gatha>
    <hangnum nr="63"/>
    <gatha type="1"> ‘‘Yadihaṃ tassa pakuppeyyaṃ, yadi sīlaṃ na gopaye;</gatha>
    <gatha type="last">Oloketvānahaṃ tassa, kareyyaṃ chārikaṃ viya.</gatha>
    <hangnum nr="64"/>
    <gatha type="1"> ‘‘Yaṃ  so tadā maṃ abhisapi, kupito duṭṭhamānaso;</gatha>
    <gatha type="last">Tasseva matthake nipati, yogena taṃ pamocayiṃ.</gatha>
    <hangnum nr="65"/>
    <gatha type="1"> ‘‘Anurakkhiṃ  mama sīlaṃ, nārakkhiṃ mama jīvitaṃ;</gatha>
    <gatha type="last">Sīlavā hi tadā āsiṃ, bodhiyāyeva kāraṇā’’ti.</gatha>
    <centered>Mātaṅgacariyaṃ sattamaṃ.</centered>
    <subhead>8. Dhammadevaputtacariyā</subhead>
    <hangnum nr="66"/>
    <gatha type="1"> ‘‘Punāparaṃ  yadā homi, mahāpakkho mahiddhiko;</gatha>
    <gatha type="last">Dhammo nāma mahāyakkho, sabbalokānukampako.</gatha>
    <hangnum nr="67"/>
    <gatha type="1"> ‘‘Dasakusalakammapathe , samādapento mahājanaṃ;</gatha>
    <gatha type="last">Carāmi gāmanigamaṃ, samitto saparijjano.</gatha>
    <hangnum nr="68"/>
    <gatha type="1"> ‘‘Pāpo kadariyo yakkho, dīpento dasa pāpake;</gatha>
    <gatha type="last">Sopettha mahiyā carati, samitto saparijjano.</gatha>
    <hangnum nr="69"/>
    <gatha type="1"> ‘‘Dhammavādī adhammo ca, ubho paccanikā mayaṃ;</gatha>
    <gatha type="last">Dhure dhuraṃ ghaṭṭayantā, samimhā paṭipathe ubho.</gatha>
    <hangnum nr="70"/>
    <gatha type="1"> ‘‘Kalaho vattatī bhesmā, kalyāṇapāpakassa ca;</gatha>
    <gatha type="last">Maggā okkamanatthāya, mahāyuddho upaṭṭhito.</gatha>
    <hangnum nr="71"/>
    <gatha type="1"> ‘‘Yadihaṃ tassa kuppeyyaṃ, yadi bhinde tapoguṇaṃ;</gatha>
    <gatha type="last">Sahaparijanaṃ tassa, rajabhūtaṃ kareyyahaṃ.</gatha>
    <hangnum nr="72"/>
    <gatha type="1"> ‘‘Apicāhaṃ sīlarakkhāya, nibbāpetvāna mānasaṃ;</gatha>
    <gatha type="last">Saha janenokkamitvā, pathaṃ pāpassa dāsahaṃ.</gatha>
    <hangnum nr="73"/>
    <gatha type="1"> ‘‘Saha pathato okkante, katvā cittassa nibbutiṃ;</gatha>
    <gatha type="last">Vivaraṃ adāsi pathavī, pāpayakkhassa tāvade’’ti.</gatha>
    <centered>Dhammadevaputtacariyaṃ aṭṭhamaṃ.</centered>
    <subhead>9. Alīnasattucariyā</subhead>
    <hangnum nr="74"/>
    <gatha type="1"> ‘‘Pañcālaraṭṭhe  nagaravare, kapilāyaṃ <note>[kampilāyaṃ (sī.), kappilāyaṃ (syā.)]</note> puruttame;</gatha>
    <gatha type="last">Rājā jayaddiso nāma, sīlaguṇamupāgato.</gatha>
    <hangnum nr="75"/>
    <gatha type="1"> ‘‘Tassa  rañño ahaṃ putto, sutadhammo susīlavā;</gatha>
    <gatha type="last">Alīnasatto guṇavā, anurakkhaparijano sadā.</gatha>
    <hangnum nr="76"/>
    <gatha type="1"> ‘‘Pitā me migavaṃ gantvā, porisādaṃ upāgami;</gatha>
    <gatha type="last">So me pitumaggahesi, ‘bhakkhosi mama mā cali’.</gatha>
    <hangnum nr="77"/>
    <gatha type="1"> ‘‘Tassa  taṃ vacanaṃ sutvā, bhīto tasitavedhito;</gatha>
    <gatha type="last">Ūrukkhambho ahu tassa, disvāna porisādakaṃ.</gatha>
    <hangnum nr="78"/>
    <gatha type="1"> ‘‘Migavaṃ gahetvā muñcassu, katvā āgamanaṃ puna;</gatha>
    <gatha type="last">Brāhmaṇassa dhanaṃ datvā, pitā āmantayī mamaṃ.</gatha>
    <hangnum nr="79"/>
    <gatha type="1"> ‘‘‘Rajjaṃ putta paṭipajja, mā pamajji puraṃ idaṃ;</gatha>
    <gatha type="last">Kataṃ me porisādena, mama āgamanaṃ puna’.</gatha>
    <hangnum nr="80"/>
    <gatha type="1"> ‘‘Mātāpitū ca vanditvā, nimminitvāna attanā;</gatha>
    <gatha type="last">Nikkhipitvā dhanuṃ khaggaṃ, porisādaṃ upāgamiṃ.</gatha>
    <hangnum nr="81"/>
    <gatha type="1"> ‘‘Sasatthahatthūpagataṃ, kadāci so tasissati;</gatha>
    <gatha type="last">Tena bhijjissati sīlaṃ, parittāsaṃ <note>[paritāsaṃ (sī.)]</note> kate mayi.</gatha>
    <hangnum nr="82"/>
    <gatha type="1"> ‘‘Sīlakhaṇḍabhayā mayhaṃ, tassa dessaṃ na byāhariṃ;</gatha>
    <gatha type="last">Mettacitto hitavādī, idaṃ vacanamabraviṃ.</gatha>
    <hangnum nr="83"/>
    <gatha type="1"> ‘‘‘Ujjālehi mahāaggiṃ, papatissāmi rukkhato;</gatha>
    <gatha type="last">Tvaṃ pakkakālamaññāya <note>[supakkakālamaññāya (pī.)]</note>, bhakkhaya maṃ pitāmaha’.</gatha>
    <hangnum nr="84"/>
    <gatha type="1"> ‘‘Iti sīlavataṃ hetu, nārakkhiṃ mama jīvitaṃ;</gatha>
    <gatha type="last">Pabbājesiṃ cahaṃ tassa, sadā pāṇātipātika’’nti.</gatha>
    <centered>Alīnasattucariyaṃ navamaṃ.</centered>
    <subhead>10. Saṅkhapālacariyā</subhead>
    <hangnum nr="85"/>
    <gatha type="1"> ‘‘Punāparaṃ  yadā homi, saṅkhapālo mahiddhiko;</gatha>
    <gatha type="last">Dāṭhāvudho ghoraviso, dvijivho uragādhibhū.</gatha>
    <hangnum nr="86"/>
    <gatha type="1"> ‘‘Catuppathe mahāmagge, nānājanasamākule;</gatha>
    <gatha type="last">Caturo aṅge adhiṭṭhāya, tattha vāsamakappayiṃ.</gatha>
    <hangnum nr="87"/>
    <gatha type="1"> ‘‘Chaviyā cammena maṃsena, nahāruaṭṭhikehi vā;</gatha>
    <gatha type="last">Yassa etena karaṇīyaṃ, dinnaṃyeva harātu so.</gatha>
    <hangnum nr="88"/>
    <gatha type="1"> ‘‘Addasaṃsu  bhojaputtā, kharā luddā akāruṇā;</gatha>
    <gatha type="last">Upagañchuṃ mamaṃ tattha, daṇḍamuggarapāṇino.</gatha>
    <hangnum nr="89"/>
    <gatha type="1"> ‘‘Nāsāya vinivijjhitvā, naṅguṭṭhe piṭṭhikaṇṭake;</gatha>
    <gatha type="last">Kāje āropayitvāna, bhojaputtā hariṃsu maṃ.</gatha>
    <hangnum nr="90"/>
    <gatha type="1"> ‘‘Sasāgarantaṃ pathaviṃ, sakānanaṃ sapabbataṃ;</gatha>
    <gatha type="last">Icchamāno cahaṃ tattha, nāsāvātena jhāpaye.</gatha>
    <hangnum nr="91"/>
    <gatha type="1"> ‘‘Sūlehi vinivijjhante, koṭṭayantepi sattibhi;</gatha>
    <gatha type="last">Bhojaputte na kuppāmi, esā me sīlapāramī’’ti.</gatha>
    <centered>Saṅkhapālacariyaṃ dasamaṃ.</centered>
    <centered>Hatthināgavaggo dutiyo.</centered>
    <paragraph>Tassuddānaṃ –</paragraph>
    <gatha type="1">Hatthināgo  bhūridatto, campeyyo bodhi mahiṃso;</gatha>
    <gatha type="last">Ruru mātaṅgo dhammo ca, atrajo ca jayaddiso.</gatha>
    <gatha type="1">Ete nava sīlabalā, parikkhārā padesikā;</gatha>
    <gatha type="last">Jīvitaṃ parirakkhitvā, sīlāni anurakkhisaṃ.</gatha>
    <gatha type="1">Saṅkhapālassa me sato, sabbakālampi jīvitaṃ;</gatha>
    <gatha type="last">Yassa kassaci niyyattaṃ, tasmā sā sīlapāramīti.</gatha>
    <centered>Sīlapāraminiddeso niṭṭhito.</centered>
  </text>
</tree>
