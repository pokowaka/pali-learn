<?xml version='1.0' encoding='UTF-8'?>
<tree text="3. Mah&#x101;vaggo" target="text">
  <text>
    <subhead>1. Pabbajjāsuttaṃ</subhead>
    <hangnum nr="407"/>
    <gatha type="1"> Pabbajjaṃ  kittayissāmi, yathā pabbaji cakkhumā;</gatha>
    <gatha type="last">Yathā vīmaṃsamāno so, pabbajjaṃ samarocayi.</gatha>
    <hangnum nr="408"/>
    <gatha type="1"> Sambādhoyaṃ gharāvāso, rajassāyatanaṃ iti;</gatha>
    <gatha type="last">Abbhokāsova pabbajjā, iti disvāna pabbaji.</gatha>
    <hangnum nr="409"/>
    <gatha type="1"> Pabbajitvāna kāyena, pāpakammaṃ vivajjayi;</gatha>
    <gatha type="last">Vacīduccaritaṃ  hitvā, ājīvaṃ parisodhayi.</gatha>
    <hangnum nr="410"/>
    <gatha type="1"> Agamā rājagahaṃ buddho, magadhānaṃ giribbajaṃ;</gatha>
    <gatha type="last">Piṇḍāya abhihāresi, ākiṇṇavaralakkhaṇo.</gatha>
    <hangnum nr="411"/>
    <gatha type="1"> Tamaddasā bimbisāro, pāsādasmiṃ patiṭṭhito;</gatha>
    <gatha type="last">Disvā lakkhaṇasampannaṃ, imamatthaṃ abhāsatha.</gatha>
    <hangnum nr="412"/>
    <gatha type="1"> ‘‘Imaṃ bhonto nisāmetha, abhirūpo brahā suci;</gatha>
    <gatha type="last">Caraṇena ca sampanno, yugamattañca pekkhati.</gatha>
    <hangnum nr="413"/>
    <gatha type="1"> ‘‘Okkhittacakkhu satimā, nāyaṃ nīcakulāmiva;</gatha>
    <gatha type="last">Rājadūtābhidhāvantu, kuhiṃ bhikkhu gamissati’’.</gatha>
    <hangnum nr="414"/>
    <gatha type="1"> Te pesitā rājadūtā, piṭṭhito anubandhisuṃ;</gatha>
    <gatha type="last">Kuhiṃ gamissati bhikkhu, kattha vāso bhavissati.</gatha>
    <hangnum nr="415"/>
    <gatha type="1"> Sapadānaṃ  caramāno, guttadvāro susaṃvuto;</gatha>
    <gatha type="last">Khippaṃ pattaṃ apūresi, sampajāno paṭissato.</gatha>
    <hangnum nr="416"/>
    <gatha type="1"> Piṇḍacāraṃ  caritvāna, nikkhamma nagarā muni;</gatha>
    <gatha type="last">Paṇḍavaṃ abhihāresi, ettha vāso bhavissati.</gatha>
    <hangnum nr="417"/>
    <gatha type="1"> Disvāna vāsūpagataṃ, tayo <note>[tato (sī. pī.)]</note> dūtā upāvisuṃ;</gatha>
    <gatha type="last">Tesu ekova <note>[eko ca dūto (sī. syā. pī.)]</note> āgantvā, rājino paṭivedayi.</gatha>
    <hangnum nr="418"/>
    <gatha type="1"> ‘‘Esa  bhikkhu mahārāja, paṇḍavassa puratthato <note>[purakkhato (syā. ka.)]</note>;</gatha>
    <gatha type="last">Nisinno byagghusabhova, sīhova girigabbhare’’.</gatha>
    <hangnum nr="419"/>
    <gatha type="1"> Sutvāna  dūtavacanaṃ, bhaddayānena khattiyo;</gatha>
    <gatha type="last">Taramānarūpo niyyāsi, yena paṇḍavapabbato.</gatha>
    <hangnum nr="420"/>
    <gatha type="1"> Sa yānabhūmiṃ yāyitvā, yānā oruyha khattiyo;</gatha>
    <gatha type="last">Pattiko upasaṅkamma, āsajja naṃ upāvisi.</gatha>
    <hangnum nr="421"/>
    <gatha type="1"> Nisajja rājā sammodi, kathaṃ sāraṇīyaṃ tato;</gatha>
    <gatha type="last">Kathaṃ so vītisāretvā, imamatthaṃ abhāsatha.</gatha>
    <hangnum nr="422"/>
    <gatha type="1"> ‘‘Yuvā ca daharo cāsi, paṭhamuppattiko <note>[paṭhamuppattiyā (sī.), paṭhamuppattito (syā.)]</note> susu;</gatha>
    <gatha type="last">Vaṇṇārohena sampanno, jātimā viya khattiyo.</gatha>
    <hangnum nr="423"/>
    <gatha type="1"> ‘‘Sobhayanto anīkaggaṃ, nāgasaṅghapurakkhato;</gatha>
    <gatha type="last">Dadāmi bhoge bhuñjassu, jātiṃ akkhāhi pucchito’’.</gatha>
    <hangnum nr="424"/>
    <gatha type="1"> ‘‘Ujuṃ janapado rāja, himavantassa passato;</gatha>
    <gatha type="last">Dhanavīriyena sampanno, kosalesu <note>[kosalassa (syā. ka.)]</note> niketino.</gatha>
    <hangnum nr="425"/>
    <gatha type="1"> ‘‘Ādiccā <note>[ādicco (ka.)]</note> nāma gottena, sākiyā <note>[sākiyo (ka.)]</note> nāma jātiyā;</gatha>
    <gatha type="last">Tamhā kulā pabbajitomhi, na kāme abhipatthayaṃ.</gatha>
    <hangnum nr="426"/>
    <gatha type="1"> ‘‘Kāmesvādīnavaṃ disvā, nekkhammaṃ daṭṭhu khemato;</gatha>
    <gatha type="last">Padhānāya gamissāmi, ettha me rañjatī mano’’ti.</gatha>
    <centered>Pabbajjāsuttaṃ paṭhamaṃ niṭṭhitaṃ.</centered>
    <subhead>2. Padhānasuttaṃ</subhead>
    <hangnum nr="427"/>
    <gatha type="1"> ‘‘Taṃ  maṃ padhānapahitattaṃ, nadiṃ nerañjaraṃ pati;</gatha>
    <gatha type="last">Viparakkamma jhāyantaṃ, yogakkhemassa pattiyā.</gatha>
    <hangnum nr="428"/>
    <gatha type="1"> ‘‘Namucī karuṇaṃ vācaṃ, bhāsamāno upāgami;</gatha>
    <gatha type="last">‘Kiso tvamasi dubbaṇṇo, santike maraṇaṃ tava.</gatha>
    <hangnum nr="429"/>
    <gatha type="1"> ‘‘‘Sahassabhāgo  maraṇassa, ekaṃso tava jīvitaṃ;</gatha>
    <gatha type="last">Jīva bho jīvitaṃ seyyo, jīvaṃ puññāni kāhasi.</gatha>
    <hangnum nr="430"/>
    <gatha type="1"> ‘‘‘Carato  ca te brahmacariyaṃ, aggihuttañca jūhato;</gatha>
    <gatha type="last">Pahūtaṃ cīyate puññaṃ, kiṃ padhānena kāhasi.</gatha>
    <hangnum nr="431"/>
    <gatha type="1"> ‘‘‘Duggo maggo padhānāya, dukkaro durabhisambhavo’’’;</gatha>
    <gatha type="last">Imā gāthā bhaṇaṃ māro, aṭṭhā buddhassa santike.</gatha>
    <hangnum nr="432"/>
    <gatha type="1"> Taṃ tathāvādinaṃ māraṃ, bhagavā etadabravi;</gatha>
    <gatha type="last">‘‘Pamattabandhu pāpima, yenatthena <note>[senatthena (?), attano atthena (aṭṭha. saṃvaṇṇanā)]</note> idhāgato.</gatha>
    <hangnum nr="433"/>
    <gatha type="1"> ‘‘Aṇumattopi <note>[aṇumattenapi (sī. syā.)]</note> puññena, attho mayhaṃ na vijjati;</gatha>
    <gatha type="last">Yesañca attho puññena, te māro vattumarahati.</gatha>
    <hangnum nr="434"/>
    <gatha type="1"> ‘‘Atthi saddhā tathā <note>[tato (sī. pī.), tapo (syā. ka.)]</note> vīriyaṃ, paññā ca mama vijjati;</gatha>
    <gatha type="last">Evaṃ maṃ pahitattampi, kiṃ jīvamanupucchasi.</gatha>
    <hangnum nr="435"/>
    <gatha type="1"> ‘‘Nadīnamapi sotāni, ayaṃ vāto visosaye;</gatha>
    <gatha type="last">Kiñca  me pahitattassa, lohitaṃ nupasussaye.</gatha>
    <hangnum nr="436"/>
    <gatha type="1"> ‘‘Lohite sussamānamhi, pittaṃ semhañca sussati;</gatha>
    <gatha type="2">Maṃsesu khīyamānesu, bhiyyo cittaṃ pasīdati;</gatha>
    <gatha type="last">Bhiyyo sati ca paññā ca, samādhi mama tiṭṭhati.</gatha>
    <hangnum nr="437"/>
    <gatha type="1"> ‘‘Tassa mevaṃ viharato, pattassuttamavedanaṃ;</gatha>
    <gatha type="last">Kāmesu <note>[kāme (sī. syā.)]</note> nāpekkhate cittaṃ, passa sattassa suddhataṃ.</gatha>
    <hangnum nr="438"/>
    <gatha type="1"> ‘‘Kāmā  te paṭhamā senā, dutiyā arati vuccati;</gatha>
    <gatha type="last">Tatiyā khuppipāsā te, catutthī taṇhā pavuccati.</gatha>
    <hangnum nr="439"/>
    <gatha type="1"> ‘‘Pañcamaṃ <note>[pañcamī (sī. pī.)]</note> thinamiddhaṃ te, chaṭṭhā bhīrū pavuccati;</gatha>
    <gatha type="last">Sattamī vicikicchā te, makkho thambho te aṭṭhamo.</gatha>
    <hangnum nr="440"/>
    <gatha type="1"> ‘‘Lābho siloko sakkāro, micchāladdho ca yo yaso;</gatha>
    <gatha type="last">Yo cattānaṃ samukkaṃse, pare ca avajānati.</gatha>
    <hangnum nr="441"/>
    <gatha type="1"> ‘‘Esā  namuci te senā, kaṇhassābhippahārinī;</gatha>
    <gatha type="last">Na naṃ asūro jināti, jetvā ca labhate sukhaṃ.</gatha>
    <hangnum nr="442"/>
    <gatha type="1"> ‘‘Esa muñjaṃ parihare, dhiratthu mama <note>[ida (ka.)]</note> jīvitaṃ;</gatha>
    <gatha type="last">Saṅgāme me mataṃ seyyo, yaṃ ce jīve parājito.</gatha>
    <hangnum nr="443"/>
    <gatha type="1"> ‘‘Pagāḷhettha  na dissanti, eke samaṇabrāhmaṇā;</gatha>
    <gatha type="last">Tañca maggaṃ na jānanti, yena gacchanti subbatā.</gatha>
    <hangnum nr="444"/>
    <gatha type="1"> ‘‘Samantā dhajiniṃ disvā, yuttaṃ māraṃ savāhanaṃ;</gatha>
    <gatha type="last">Yuddhāya paccuggacchāmi, mā maṃ ṭhānā acāvayi.</gatha>
    <hangnum nr="445"/>
    <gatha type="1"> ‘‘Yaṃ  te taṃ nappasahati, senaṃ loko sadevako;</gatha>
    <gatha type="last">Taṃ  te paññāya bhecchāmi <note>[gacchāmi (sī.), vecchāmi (syā.), vajjhāmi (ka.)]</note>, āmaṃ pattaṃva asmanā <note>[pakkaṃva amunā (ka.)]</note>.</gatha>
    <hangnum nr="446"/>
    <gatha type="1"> ‘‘Vasīkaritvā <note>[vasiṃ karitvā (bahūsu)]</note> saṅkappaṃ, satiñca sūpatiṭṭhitaṃ;</gatha>
    <gatha type="last">Raṭṭhā raṭṭhaṃ vicarissaṃ, sāvake vinayaṃ puthū.</gatha>
    <hangnum nr="447"/>
    <gatha type="1"> ‘‘Te appamattā pahitattā, mama sāsanakārakā;</gatha>
    <gatha type="last">Akāmassa <note>[akāmā (ka.)]</note> te gamissanti, yattha gantvā na socare’’.</gatha>
    <hangnum nr="448"/>
    <gatha type="1"> ‘‘Satta vassāni bhagavantaṃ, anubandhiṃ padāpadaṃ;</gatha>
    <gatha type="last">Otāraṃ nādhigacchissaṃ, sambuddhassa satīmato.</gatha>
    <hangnum nr="449"/>
    <gatha type="1"> ‘‘Medavaṇṇaṃva pāsāṇaṃ, vāyaso anupariyagā;</gatha>
    <gatha type="last">Apettha muduṃ <note>[mudu (sī.)]</note> vindema, api assādanā siyā.</gatha>
    <hangnum nr="450"/>
    <gatha type="1"> ‘‘Aladdhā tattha assādaṃ, vāyasetto apakkami;</gatha>
    <gatha type="last">Kākova selamāsajja, nibbijjāpema gotamaṃ’’.</gatha>
    <hangnum nr="451"/>
    <gatha type="1"> Tassa  sokaparetassa, vīṇā kacchā abhassatha;</gatha>
    <gatha type="last">Tato so dummano yakkho, tatthevantaradhāyathāti.</gatha>
    <centered>Padhānasuttaṃ dutiyaṃ niṭṭhitaṃ.</centered>
    <subhead>3. Subhāsitasuttaṃ</subhead>
    <paragraph>Evaṃ  me sutaṃ – eka samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū  āmantesi – ‘‘bhikkhavo’’ti. ‘‘Bhadante’’ti te bhikkhū bhagavato paccassosuṃ. Bhagavā etadavoca –</paragraph>
    <paragraph>‘‘Catūhi, bhikkhave, aṅgehi samannāgatā vācā subhāsitā hoti, na dubbhāsitā, anavajjā ca ananuvajjā ca viññūnaṃ. Katamehi catūhi? Idha, bhikkhave, bhikkhu subhāsitaṃyeva bhāsati no dubbhāsitaṃ, dhammaṃyeva bhāsati no adhammaṃ, piyaṃyeva bhāsati no appiyaṃ, saccaṃyeva bhāsati no alikaṃ. Imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūna’’nti. Idamavoca bhagavā. Idaṃ vatvāna sugato athāparaṃ etadavoca satthā –</paragraph>
    <hangnum nr="452"/>
    <gatha type="1"> ‘‘Subhāsitaṃ uttamamāhu santo, dhammaṃ bhaṇe nādhammaṃ taṃ dutiyaṃ;</gatha>
    <gatha type="last">Piyaṃ bhaṇe nāppiyaṃ taṃ tatiyaṃ, saccaṃ bhaṇe nālikaṃ taṃ catuttha’’nti.</gatha>
    <paragraph>Atha  kho āyasmā vaṅgīso uṭṭhāyāsanā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ etadavoca – ‘‘paṭibhāti maṃ bhagavā, paṭibhāti maṃ sugatā’’ti. ‘‘Paṭibhātu taṃ vaṅgīsā’’ti bhagavā avoca. Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi –</paragraph>
    <hangnum nr="453"/>
    <gatha type="1"> ‘‘Tameva vācaṃ bhāseyya, yāyattānaṃ na tāpaye;</gatha>
    <gatha type="last">Pare  ca na vihiṃseyya, sā ve vācā subhāsitā.</gatha>
    <hangnum nr="454"/>
    <gatha type="1"> ‘‘Piyavācameva bhāseyya, yā vācā paṭinanditā;</gatha>
    <gatha type="last">Yaṃ anādāya pāpāni, paresaṃ bhāsate piyaṃ.</gatha>
    <hangnum nr="455"/>
    <gatha type="1"> ‘‘Saccaṃ ve amatā vācā, esa dhammo sanantano;</gatha>
    <gatha type="last">Sacce atthe ca dhamme ca, āhu santo patiṭṭhitā.</gatha>
    <hangnum nr="456"/>
    <gatha type="1"> ‘‘Yaṃ  buddho bhāsati vācaṃ, khemaṃ nibbānapattiyā;</gatha>
    <gatha type="last">Dukkhassantakiriyāya, sā ve vācānamuttamā’’ti.</gatha>
    <centered>Subhāsitasuttaṃ tatiyaṃ niṭṭhitaṃ.</centered>
    <subhead>4. Sundarikabhāradvājasuttaṃ</subhead>
    <paragraph>Evaṃ me sutaṃ – ekaṃ samayaṃ bhagavā kosalesu viharati sundarikāya nadiyā tīre. Tena kho pana samayena sundarikabhāradvājo brāhmaṇo sundarikāya nadiyā tīre aggiṃ juhati, aggihuttaṃ paricarati. Atha kho sundarikabhāradvājo brāhmaṇo aggiṃ juhitvā aggihuttaṃ paricaritvā uṭṭhāyāsanā samantā catuddisā anuvilokesi – ‘‘ko nu kho imaṃ habyasesaṃ bhuñjeyyā’’ti? Addasā kho sundarikabhāradvājo  brāhmaṇo bhagavantaṃ avidūre aññatarasmiṃ rukkhamūle sasīsaṃ pārutaṃ nisinnaṃ; disvāna vāmena hatthena habyasesaṃ gahetvā dakkhiṇena hatthena kamaṇḍaluṃ gahetvā yena bhagavā tenupasaṅkami.</paragraph>
    <paragraph>Atha kho bhagavā sundarikabhāradvājassa brāhmaṇassa padasaddena sīsaṃ  vivari. Atha kho sundarikabhāradvājo brāhmaṇo – ‘‘muṇḍo ayaṃ bhavaṃ, muṇḍako ayaṃ bhava’’nti tatova puna nivattitukāmo ahosi. Atha kho sundarikabhāradvājassa brāhmaṇassa etadahosi – ‘‘muṇḍāpi hi idhekacce brāhmaṇā bhavanti, yaṃnūnāhaṃ upasaṅkamitvā jātiṃ puccheyya’’nti. Atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṃ etadavoca – ‘‘kiṃjacco bhava’’nti?</paragraph>
    <paragraph>Atha kho bhagavā sundarikabhāradvājaṃ brāhmaṇaṃ gāthāhi ajjhabhāsi –</paragraph>
    <hangnum nr="457"/>
    <gatha type="1"> ‘‘Na brāhmaṇo nomhi na rājaputto, na vessāyano uda koci nomhi;</gatha>
    <gatha type="last">Gottaṃ pariññāya puthujjanānaṃ, akiñcano manta carāmi loke.</gatha>
    <hangnum nr="458"/>
    <gatha type="1"> ‘‘Saṅghāṭivāsī  agaho carāmi <note>[agiho (ka. sī. pī.) ageho (katthaci)]</note>, nivuttakeso abhinibbutatto;</gatha>
    <gatha type="last">Alippamāno idha māṇavehi, akallaṃ maṃ brāhmaṇa pucchasi gottapañhaṃ’’.</gatha>
    <hangnum nr="459"/>
    <gatha type="1"> ‘‘Pucchanti  ve bho brāhmaṇā, brāhmaṇebhi saha brāhmaṇo no bhava’’nti.</gatha>
    <hangnum nr="460"/>
    <gatha type="1"> ‘‘Brāhmaṇo hi ce tvaṃ brūsi, mañca brūsi abrāhmaṇaṃ;</gatha>
    <gatha type="last">Taṃ taṃ sāvittiṃ pucchāmi, tipadaṃ catuvīsatakkharaṃ.</gatha>
    <hangnum nr="461"/>
    <gatha type="1"> ‘‘Kiṃ  nissitā isayo manujā, khattiyā brāhmaṇā <note>[paṭhamapādanto]</note> devatānaṃ;</gatha>
    <gatha type="last">Yaññamakappayiṃsu puthū idha loke <note>[dutiyapādanto (sī.)]</note>.</gatha>
    <hangnum nr="462"/>
    <gatha type="1"> ‘‘Yadantagū vedagū yaññakāle, yassāhutiṃ labhe tassijjheti brūmi’’.</gatha>
    <hangnum nr="463"/>
    <gatha type="1"> ‘‘Addhā hi tassa hutamijjhe, (iti brāhmaṇo)</gatha>
    <gatha type="2">Yaṃ tādisaṃ vedagumaddasāma;</gatha>
    <gatha type="last">Tumhādisānañhi adassanena, añño jano bhuñjati pūraḷāsaṃ’’.</gatha>
    <hangnum nr="464"/>
    <gatha type="1"> ‘‘Tasmātiha tvaṃ brāhmaṇa atthena, atthiko upasaṅkamma puccha;</gatha>
    <gatha type="last">Santaṃ vidhūmaṃ anīghaṃ nirāsaṃ, appevidha abhivinde sumedhaṃ’’.</gatha>
    <hangnum nr="465"/>
    <gatha type="1"> ‘‘Yaññe ratohaṃ bho gotama, yaññaṃ yiṭṭhukāmo nāhaṃ pajānāmi;</gatha>
    <gatha type="last">Anusāsatu maṃ bhavaṃ, yattha  hutaṃ ijjhate brūhi me taṃ’’.</gatha>
    <paragraph>‘‘Tena hi tvaṃ, brāhmaṇa, odahassu sotaṃ; dhammaṃ te desessāmi –</paragraph>
    <hangnum nr="466"/>
    <gatha type="1"> ‘‘Mā  jātiṃ pucchī caraṇañca puccha, kaṭṭhā have jāyati jātavedo;</gatha>
    <gatha type="last">Nīcākulīnopi  munī dhitīmā, ājāniyo hoti hirīnisedho.</gatha>
    <hangnum nr="467"/>
    <gatha type="1"> ‘‘Saccena danto damasā upeto, vedantagū vūsitabrahmacariyo;</gatha>
    <gatha type="last">Kālena tamhi habyaṃ pavecche, yo brāhmaṇo puññapekkho <note>[puññapekho (sī. pī.)]</note> yajetha.</gatha>
    <hangnum nr="468"/>
    <gatha type="1"> ‘‘Ye  kāme hitvā agahā caranti, susaññatattā tasaraṃva ujjuṃ;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="469"/>
    <gatha type="1"> ‘‘Ye vītarāgā susamāhitindriyā, candova rāhuggahaṇā pamuttā;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="470"/>
    <gatha type="1"> ‘‘Asajjamānā vicaranti loke, sadā satā hitvā mamāyitāni;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="471"/>
    <gatha type="1"> ‘‘Yo kāme hitvā abhibhuyyacārī, yo vedi jātīmaraṇassa antaṃ;</gatha>
    <gatha type="last">Parinibbuto  udakarahadova sīto, tathāgato arahati pūraḷāsaṃ.</gatha>
    <hangnum nr="472"/>
    <gatha type="1"> ‘‘Samo  samehi visamehi dūre, tathāgato hoti anantapañño;</gatha>
    <gatha type="last">Anūpalitto idha vā huraṃ vā, tathāgato arahati pūraḷāsaṃ.</gatha>
    <hangnum nr="473"/>
    <gatha type="1"> ‘‘Yamhi  na māyā vasati na māno, yo vītalobho amamo nirāso;</gatha>
    <gatha type="2">Panuṇṇakodho abhinibbutatto, yo brāhmaṇo sokamalaṃ ahāsi;</gatha>
    <gatha type="last">Tathāgato arahati pūraḷāsaṃ.</gatha>
    <paragraph nr="474"/>
    <gatha type="1">‘‘Nivesanaṃ yo manaso ahāsi, pariggahā yassa na santi keci;</gatha>
    <gatha type="last">Anupādiyāno idha vā huraṃ vā, tathāgato arahati pūraḷāsaṃ.</gatha>
    <hangnum nr="475"/>
    <gatha type="1"> ‘‘Samāhito yo udatāri oghaṃ, dhammaṃ caññāsi paramāya diṭṭhiyā;</gatha>
    <gatha type="last">Khīṇāsavo antimadehadhārī, tathāgato arahati pūraḷāsaṃ.</gatha>
    <hangnum nr="476"/>
    <gatha type="1"> ‘‘Bhavāsavā yassa vacī kharā ca, vidhūpitā atthagatā na santi;</gatha>
    <gatha type="last">Sa vedagū sabbadhi vippamutto, tathāgato  arahati pūraḷāsaṃ.</gatha>
    <hangnum nr="477"/>
    <gatha type="1"> ‘‘Saṅgātigo yassa na santi saṅgā, yo mānasattesu amānasatto;</gatha>
    <gatha type="last">Dukkhaṃ  pariññāya sakhettavatthuṃ, tathāgato arahati pūraḷāsaṃ.</gatha>
    <hangnum nr="478"/>
    <gatha type="1"> ‘‘Āsaṃ  anissāya vivekadassī, paravediyaṃ diṭṭhimupātivatto;</gatha>
    <gatha type="last">Ārammaṇā yassa na santi keci, tathāgato arahati pūraḷāsaṃ.</gatha>
    <hangnum nr="479"/>
    <gatha type="1"> ‘‘Paroparā <note>[parovarā (sī. pī.)]</note> yassa samecca dhammā, vidhūpitā atthagatā na santi;</gatha>
    <gatha type="last">Santo upādānakhaye vimutto, tathāgato arahati pūraḷāsaṃ.</gatha>
    <hangnum nr="480"/>
    <gatha type="1"> ‘‘Saṃyojanaṃ  jātikhayantadassī, yopānudi rāgapathaṃ asesaṃ;</gatha>
    <gatha type="last">Suddho nidoso vimalo akāco <note>[akāmo (sī. syā.)]</note>, tathāgato  arahati pūraḷāsaṃ.</gatha>
    <hangnum nr="481"/>
    <gatha type="1"> ‘‘Yo attano attānaṃ <note>[attanāttānaṃ (sī. syā.)]</note> nānupassati, samāhito ujjugato ṭhitatto;</gatha>
    <gatha type="last">Sa ve anejo akhilo akaṅkho, tathāgato arahati pūraḷāsaṃ.</gatha>
    <hangnum nr="482"/>
    <gatha type="1"> ‘‘Mohantarā yassa na santi keci, sabbesu dhammesu ca ñāṇadassī;</gatha>
    <gatha type="2">Sarīrañca antimaṃ dhāreti, patto ca sambodhimanuttaraṃ sivaṃ;</gatha>
    <gatha type="last">Ettāvatā yakkhassa suddhi, tathāgato arahati pūraḷāsaṃ’’.</gatha>
    <hangnum nr="483"/>
    <gatha type="1"> ‘‘Hutañca <note>[huttañca (sī. ka.)]</note> mayhaṃ hutamatthu saccaṃ, yaṃ tādisaṃ vedagunaṃ alatthaṃ;</gatha>
    <gatha type="last">Brahmā hi sakkhi paṭigaṇhātu me bhagavā, bhuñjatu me bhagavā pūraḷāsaṃ’’.</gatha>
    <hangnum nr="484"/>
    <gatha type="1"> ‘‘Gāthābhigītaṃ me abhojaneyyaṃ, sampassataṃ brāhmaṇa nesa dhammo;</gatha>
    <gatha type="last">Gāthābhigītaṃ panudanti buddhā, dhamme satī brāhmaṇa vuttiresā.</gatha>
    <hangnum nr="485"/>
    <gatha type="1"> ‘‘Aññena ca kevalinaṃ mahesiṃ, khīṇāsavaṃ kukkuccavūpasantaṃ;</gatha>
    <gatha type="last">Annena pānena upaṭṭhahassu, khettañhi taṃ puññapekkhassa hoti’’.</gatha>
    <hangnum nr="486"/>
    <gatha type="1"> ‘‘Sādhāhaṃ  bhagavā tathā vijaññaṃ, yo dakkhiṇaṃ bhuñjeyya mādisassa;</gatha>
    <gatha type="last">Yaṃ yaññakāle pariyesamāno, pappuyya tava sāsanaṃ’’.</gatha>
    <hangnum nr="487"/>
    <gatha type="1"> ‘‘Sārambhā yassa vigatā, cittaṃ yassa anāvilaṃ;</gatha>
    <gatha type="last">Vippamutto ca kāmehi, thinaṃ yassa panūditaṃ.</gatha>
    <hangnum nr="488"/>
    <gatha type="1"> ‘‘Sīmantānaṃ  vinetāraṃ, jātimaraṇakovidaṃ;</gatha>
    <gatha type="last">Muniṃ moneyyasampannaṃ, tādisaṃ yaññamāgataṃ.</gatha>
    <hangnum nr="489"/>
    <gatha type="1"> ‘‘Bhakuṭiṃ <note>[bhūkuṭiṃ (ka. sī.), bhākuṭiṃ (ka. sī., ma. ni. 1.226)]</note> vinayitvāna, pañjalikā namassatha;</gatha>
    <gatha type="last">Pūjetha annapānena, evaṃ ijjhanti dakkhiṇā.</gatha>
    <hangnum nr="490"/>
    <gatha type="1"> ‘‘Buddho  bhavaṃ arahati pūraḷāsaṃ, puññakhettamanuttaraṃ;</gatha>
    <gatha type="last">Āyāgo sabbalokassa, bhoto dinnaṃ mahapphala’’nti.</gatha>
    <paragraph>Atha kho sundarikabhāradvājo brāhmaṇo bhagavantaṃ etadavoca – ‘‘abhikkantaṃ, bho gotama, abhikkantaṃ, bho gotama! Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya – cakkhumanto rūpāni dakkhantīti; evamevaṃ bhotā gotamena anekapariyāyena dhammo pakāsito. Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṅghañca. Labheyyāhaṃ bhoto gotamassa santike pabbajjaṃ, labheyyaṃ upasampada’’nti. Alattha kho  sundarikabhāradvājo brāhmaṇo…pe… arahataṃ ahosīti.</paragraph>
    <centered>Sundarikabhāradvājasuttaṃ catutthaṃ niṭṭhitaṃ.</centered>
    <subhead>5. Māghasuttaṃ</subhead>
    <paragraph>Evaṃ me sutaṃ – eka samayaṃ bhagavā rājagahe viharati gijjhakūṭe pabbate. Atha kho māgho māṇavo yena bhagavā tenupasaṅkami; upasaṅkamitvā  bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho māgho māṇavo bhagavantaṃ  etadavoca –</paragraph>
    <paragraph>‘‘Ahañhi, bho gotama, dāyako dānapati vadaññū yācayogo; dhammena bhoge pariyesāmi; dhammena bhoge pariyesitvā dhammaladdhehi bhogehi dhammādhigatehi ekassapi dadāmi dvinnampi  tiṇṇampi catunnampi pañcannampi channampi sattannampi aṭṭhannampi navannampi dasannampi dadāmi, vīsāyapi tiṃsāyapi cattālīsāyapi paññāsāyapi dadāmi, satassapi dadāmi, bhiyyopi dadāmi. Kaccāhaṃ, bho gotama, evaṃ dadanto evaṃ yajanto bahuṃ puññaṃ pasavāmī’’ti ?</paragraph>
    <paragraph>‘‘Taggha tvaṃ, māṇava, evaṃ dadanto evaṃ yajanto bahuṃ puññaṃ pasavasi. Yo kho, māṇava, dāyako dānapati vadaññū yācayogo; dhammena bhoge pariyesati; dhammena bhoge pariyesitvā dhammaladdhehi bhogehi dhammādhigatehi ekassapi dadāti…pe… satassapi dadāti, bhiyyopi dadāti, bahuṃ so puññaṃ pasavatī’’ti. Atha kho māgho māṇavo bhagavantaṃ gāthāya ajjhabhāsi –</paragraph>
    <hangnum nr="491"/>
    <gatha type="1"> ‘‘Pucchāmahaṃ gotamaṃ vadaññuṃ, (iti māgho māṇavo)</gatha>
    <gatha type="2">Kāsāyavāsiṃ agahaṃ <note>[agihaṃ (sī.), agehaṃ (pī.)]</note> carantaṃ;</gatha>
    <gatha type="3">Yo yācayogo dānapati <note>[dānapatī (sī. syā. pī.)]</note> gahaṭṭho, puññatthiko <note>[puññapekho (sī. pī. ka.)]</note> yajati puññapekkho;</gatha>
    <gatha type="last">Dadaṃ  paresaṃ idha annapānaṃ, kathaṃ hutaṃ yajamānassa sujjhe’’.</gatha>
    <hangnum nr="492"/>
    <gatha type="1"> ‘‘Yo yācayogo dānapati gahaṭṭho, (māghāti bhagavā)</gatha>
    <gatha type="2">Puññatthiko yajati puññapekkho;</gatha>
    <gatha type="last">Dadaṃ paresaṃ idha annapānaṃ, ārādhaye dakkhiṇeyyebhi tādi’’.</gatha>
    <hangnum nr="493"/>
    <gatha type="1"> ‘‘Yo  yācayogo dānapati gahaṭṭho, (iti māgho māṇavo)</gatha>
    <gatha type="2">Puññatthiko yajati puññapekkho;</gatha>
    <gatha type="last">Dadaṃ paresaṃ idha annapānaṃ, akkhāhi me bhagavā dakkhiṇeyye’’.</gatha>
    <hangnum nr="494"/>
    <gatha type="1"> ‘‘Ye  ve asattā <note>[alaggā (syā.)]</note> vicaranti loke, akiñcanā kevalino yatattā;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="495"/>
    <gatha type="1"> ‘‘Ye sabbasaṃyojanabandhanacchidā, dantā vimuttā anīghā nirāsā;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="496"/>
    <gatha type="1"> ‘‘Ye  sabbasaṃyojanavippamuttā, dantā vimuttā anīghā nirāsā;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="497"/>
    <gatha type="1"> ‘‘Rāgañca dosañca pahāya mohaṃ, khīṇāsavā vūsitabrahmacariyā;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="498"/>
    <gatha type="1"> ‘‘Yesu na māyā vasati na māno, khīṇāsavā vūsitabrahmacariyā;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="499"/>
    <gatha type="1"> ‘‘Ye  vītalobhā amamā nirāsā, khīṇāsavā vūsitabrahmacariyā;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="500"/>
    <gatha type="1"> ‘‘Ye  ve na taṇhāsu upātipannā, vitareyya oghaṃ amamā caranti;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="501"/>
    <gatha type="1"> ‘‘Yesaṃ taṇhā natthi kuhiñci loke, bhavābhavāya idha vā huraṃ vā;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="502"/>
    <gatha type="1"> ‘‘Ye kāme hitvā agahā caranti, susaññatattā tasaraṃva ujjuṃ;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="503"/>
    <gatha type="1"> ‘‘Ye vītarāgā susamāhitindriyā, candova rāhuggahaṇā pamuttā;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="504"/>
    <gatha type="1"> ‘‘Samitāvino vītarāgā akopā, yesaṃ gatī natthidha vippahāya;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="505"/>
    <gatha type="1"> ‘‘Jahitvā jātimaraṇaṃ asesaṃ, kathaṃkathiṃ sabbamupātivattā;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="506"/>
    <gatha type="1"> ‘‘Ye  attadīpā vicaranti loke, akiñcanā sabbadhi vippamuttā;</gatha>
    <gatha type="last">Kālena  tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="507"/>
    <gatha type="1"> ‘‘Ye hettha jānanti yathā tathā idaṃ, ayamantimā natthi punabbhavoti;</gatha>
    <gatha type="last">Kālena tesu habyaṃ pavecche, yo brāhmaṇo puññapekkho yajetha.</gatha>
    <hangnum nr="508"/>
    <gatha type="1"> ‘‘Yo  vedagū jhānarato satīmā, sambodhipatto saraṇaṃ bahūnaṃ;</gatha>
    <gatha type="last">Kālena tamhi habyaṃ pavecche, yo brāhmaṇo puññapekkho yajetha’’.</gatha>
    <hangnum nr="509"/>
    <gatha type="1"> ‘‘Addhā amoghā mama pucchanā ahu, akkhāsi me bhagavā dakkhiṇeyye;</gatha>
    <gatha type="last">Tvañhettha jānāsi yathā tathā idaṃ, tathā hi te vidito esa dhammo.</gatha>
    <hangnum nr="510"/>
    <gatha type="1"> ‘‘Yo yācayogo dānapati gahaṭṭho, (iti māgho māṇavo)</gatha>
    <gatha type="2">Puññatthiko yajati puññapekkho;</gatha>
    <gatha type="3">Dadaṃ paresaṃ idha annapānaṃ,</gatha>
    <gatha type="last">Akkhāhi me bhagavā yaññasampadaṃ’’.</gatha>
    <hangnum nr="511"/>
    <gatha type="1"> ‘‘Yajassu yajamāno māghāti bhagavā, sabbattha ca vippasādehi cittaṃ;</gatha>
    <gatha type="last">Ārammaṇaṃ yajamānassa yañño, etthappatiṭṭhāya jahāti dosaṃ.</gatha>
    <hangnum nr="512"/>
    <gatha type="1"> ‘‘So  vītarāgo pavineyya dosaṃ, mettaṃ cittaṃ bhāvayamappamāṇaṃ;</gatha>
    <gatha type="last">Rattindivaṃ satatamappamatto, sabbā disā pharati appamaññaṃ’’.</gatha>
    <hangnum nr="513"/>
    <gatha type="1"> ‘‘Ko  sujjhati muccati bajjhatī ca, kenattanā gacchati <note>[kenatthenā gacchati (ka.)]</note> brahmalokaṃ;</gatha>
    <gatha type="2">Ajānato me muni brūhi puṭṭho, bhagavā hi me sakkhi brahmajjadiṭṭho;</gatha>
    <gatha type="last">Tuvañhi  no brahmasamosi saccaṃ, kathaṃ upapajjati brahmalokaṃ jutima’’.</gatha>
    <hangnum nr="514"/>
    <gatha type="1"> ‘‘Yo yajati tividhaṃ yaññasampadaṃ, (māghāti bhagavā)</gatha>
    <gatha type="2">Ārādhaye dakkhiṇeyyebhi tādi;</gatha>
    <gatha type="3">Evaṃ  yajitvā sammā yācayogo,</gatha>
    <gatha type="last">Upapajjati brahmalokanti brūmī’’ti.</gatha>
    <paragraph>Evaṃ vutte, māgho māṇavo bhagavantaṃ etadavoca – ‘‘abhikkantaṃ, bho gotama…pe… ajjatagge pāṇupetaṃ saraṇaṃ gata’’nti.</paragraph>
    <centered>Māghasuttaṃ pañcamaṃ niṭṭhitaṃ.</centered>
    <subhead>6. Sabhiyasuttaṃ</subhead>
    <paragraph>Evaṃ  me sutaṃ – ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena sabhiyassa paribbājakassa purāṇasālohitāya devatāya pañhā uddiṭṭhā honti – ‘‘yo te, sabhiya, samaṇo vā brāhmaṇo vā ime pañhe puṭṭho byākaroti tassa santike brahmacariyaṃ careyyāsī’’ti.</paragraph>
    <paragraph>Atha kho sabhiyo paribbājako tassā devatāya santike te pañhe uggahetvā ye te samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā  bahujanassa, seyyathidaṃ – pūraṇo kassapo makkhaligosālo ajito kesakambalo pakudho <note>[kakudho (sī.) pakuddho (syā. kaṃ.)]</note> kaccāno sañcayo <note>[sañjayo (sī. syā. kaṃ. pī.)]</note> belaṭṭhaputto <note>[bellaṭṭhiputto (sī. pī.), veḷaṭṭhaputto (syā.)]</note> nigaṇṭho nāṭaputto <note>[nātaputto (sī. pī.)]</note>, te upasaṅkamitvā te pañhe pucchati. Te sabhiyena  paribbājakena pañhe puṭṭhā na sampāyanti; asampāyantā kopañca dosañca appaccayañca pātukaronti. Api ca sabhiyaṃ yeva paribbājakaṃ paṭipucchanti.</paragraph>
    <paragraph>Atha kho sabhiyassa paribbājakassa etadahosi – ‘‘ye kho te bhonto samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ – pūraṇo kassapo…pe… nigaṇṭho nāṭaputto, te mayā pañhe puṭṭhā na sampāyanti, asampāyantā kopañca dosañca appaccayañca pātukaronti; api  ca maññevettha paṭipucchanti. Yannūnnāhaṃ hīnāyāvattitvā kāme paribhuñjeyya’’nti.</paragraph>
    <paragraph>Atha  kho sabhiyassa paribbājakassa etadahosi – ‘‘ayampi kho samaṇo gotamo saṅghī ceva gaṇī ca gaṇācariyo ca ñāto yasassī titthakaro sādhusammato bahujanassa; yaṃnūnāhaṃ samaṇaṃ gotamaṃ upasaṅkamitvā ime pañhe puccheyya’’nti.</paragraph>
    <paragraph>Atha kho sabhiyassa paribbājakassa etadahosi – ‘‘yepi kho te <note>[ye kho te (syā.), yaṃ kho te (ka.)]</note> bhonto samaṇabrāhmaṇā jiṇṇā vuḍḍhā mahallakā addhagatā vayoanuppattā therā rattaññū cirapabbajitā saṅghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ – pūraṇo kassapo…pe. … nigaṇṭho nāṭaputto, tepi mayā pañhe puṭṭhā na sampāyanti, asampāyantā kopañca dosañca appaccayañca pātukaronti, api ca maññevettha paṭipucchanti; kiṃ pana me samaṇo gotamo ime pañhe puṭṭho byākarissati! Samaṇo hi gotamo daharo ceva jātiyā, navo ca pabbajjāyā’’ti.</paragraph>
    <paragraph>Atha kho sabhiyassa paribbājakassa etadahosi – ‘‘samaṇo kho <note>[samaṇo kho gotamo (syā. ka.)]</note> daharoti na uññātabbo na paribhotabbo. Daharopi cesa samaṇo gotamo mahiddhiko hoti mahānubhāvo, yaṃnūnāhaṃ samaṇaṃ gotamaṃ upasaṅkamitvā ime pañhe puccheyya’’nti.</paragraph>
    <paragraph>Atha  kho sabhiyo paribbājako yena rājagahaṃ tena cārikaṃ pakkāmi. Anupubbena cārikaṃ caramāno yena rājagahaṃ veḷuvanaṃ kalandakanivāpo, yena bhagavā tenupasaṅkami; upasaṅkamitvā bhagavatā saddhiṃ  sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho sabhiyo paribbājako bhagavantaṃ gāthāya ajjhabhāsi –</paragraph>
    <hangnum nr="515"/>
    <gatha type="1"> ‘‘Kaṅkhī vecikicchī āgamaṃ, (iti sabhiyo)</gatha>
    <gatha type="2">Pañhe pucchituṃ abhikaṅkhamāno;</gatha>
    <gatha type="3">Tesantakaro bhavāhi <note>[bhavāhi me (pī. ka.)]</note> pañhe me puṭṭho,</gatha>
    <gatha type="last">Anupubbaṃ anudhammaṃ byākarohi me’’.</gatha>
    <hangnum nr="516"/>
    <gatha type="1"> ‘‘Dūrato  āgatosi sabhiya, (iti bhagavā)</gatha>
    <gatha type="2">Pañhe pucchituṃ abhikaṅkhamāno;</gatha>
    <gatha type="3">Tesantakaro bhavāmi <note>[tesamantakaromi te (ka.)]</note> pañhe te puṭṭho,</gatha>
    <gatha type="last">Anupubbaṃ anudhammaṃ byākaromi te.</gatha>
    <hangnum nr="517"/>
    <gatha type="1"> ‘‘Puccha  maṃ sabhiya pañhaṃ, yaṃ kiñci manasicchasi;</gatha>
    <gatha type="last">Tassa tasseva pañhassa, ahaṃ antaṃ karomi te’’ti.</gatha>
    <paragraph>Atha kho sabhiyassa paribbājakassa etadahosi – ‘‘acchariyaṃ vata, bho, abbhutaṃ vata, bho! Yaṃ vatāhaṃ aññesu samaṇabrāhmaṇesu okāsakammamattampi <note>[okāsamattampi (sī. pī.)]</note> nālatthaṃ taṃ me idaṃ samaṇena gotamena okāsakammaṃ kata’’nti. Attamano pamudito udaggo pītisomanassajāto bhagavantaṃ  pañhaṃ apucchi –</paragraph>
    <hangnum nr="518"/>
    <gatha type="1"> ‘‘Kiṃ pattinamāhu bhikkhunaṃ, (iti sabhiyo)</gatha>
    <gatha type="2">Sorataṃ kena kathañca dantamāhu;</gatha>
    <gatha type="3">Buddhoti kathaṃ pavuccati,</gatha>
    <gatha type="last">Puṭṭho me bhagavā byākarohi’’.</gatha>
    <hangnum nr="519"/>
    <gatha type="1"> ‘‘Pajjena  katena attanā, (sabhiyāti bhagavā)</gatha>
    <gatha type="2">Parinibbānagato vitiṇṇakaṅkho;</gatha>
    <gatha type="3">Vibhavañca bhavañca vippahāya,</gatha>
    <gatha type="last">Vusitavā khīṇapunabbhavo sa bhikkhu.</gatha>
    <hangnum nr="520"/>
    <gatha type="1"> ‘‘Sabbattha  upekkhako satimā, na so hiṃsati kañci sabbaloke;</gatha>
    <gatha type="last">Tiṇṇo samaṇo anāvilo, ussadā yassa na santi sorato so.</gatha>
    <hangnum nr="521"/>
    <gatha type="1"> ‘‘Yassindriyāni bhāvitāni, ajjhattaṃ bahiddhā ca sabbaloke;</gatha>
    <gatha type="last">Nibbijjha imaṃ parañca lokaṃ, kālaṃ kaṅkhati bhāvito sa danto.</gatha>
    <hangnum nr="522"/>
    <gatha type="1"> ‘‘Kappāni viceyya kevalāni, saṃsāraṃ dubhayaṃ cutūpapātaṃ;</gatha>
    <gatha type="last">Vigatarajamanaṅgaṇaṃ  visuddhaṃ, pattaṃ jātikhayaṃ tamāhu buddha’’nti.</gatha>
    <paragraph>Atha kho sabhiyo paribbājako bhagavato bhāsitaṃ abhinanditvā anumoditvā attamano pamudito udaggo pītisomanassajāto bhagavantaṃ uttariṃ <note>[uttari (ka.)]</note> pañhaṃ apucchi –</paragraph>
    <hangnum nr="523"/>
    <gatha type="1"> ‘‘Kiṃ  pattinamāhu brāhmaṇaṃ, (iti sabhiyo)</gatha>
    <gatha type="2">Samaṇaṃ kena kathañca nhātakoti;</gatha>
    <gatha type="3">Nāgoti  kathaṃ pavuccati,</gatha>
    <gatha type="last">Puṭṭho me bhagavā byākarohi’’.</gatha>
    <hangnum nr="524"/>
    <gatha type="1"> ‘‘Bāhitvā sabbapāpakāni, (sabhiyāti bhagavā)</gatha>
    <gatha type="2">Vimalo sādhusamāhito ṭhitatto;</gatha>
    <gatha type="3">Saṃsāramaticca kevalī so,</gatha>
    <gatha type="last">Asito tādi pavuccate sa brahmā.</gatha>
    <hangnum nr="525"/>
    <gatha type="1"> ‘‘Samitāvi pahāya puññapāpaṃ, virajo ñatvā imaṃ parañca lokaṃ;</gatha>
    <gatha type="last">Jātimaraṇaṃ upātivatto, samaṇo tādi pavuccate tathattā.</gatha>
    <hangnum nr="526"/>
    <gatha type="1"> ‘‘Ninhāya <note>[ninahāya (syā.)]</note> sabbapāpakāni, ajjhattaṃ bahiddhā ca sabbaloke;</gatha>
    <gatha type="last">Devamanussesu  kappiyesu, kappaṃ neti tamāhu nhātako’’ti.</gatha>
    <hangnum nr="527"/>
    <gatha type="1"> ‘‘Āguṃ na karoti kiñci loke, sabbasaṃyoge <note>[sabbayoge (ka.)]</note> visajja bandhanāni;</gatha>
    <gatha type="last">Sabbattha na sajjatī vimutto, nāgo tādi pavuccate tathattā’’ti.</gatha>
    <paragraph>Atha kho sabhiyo paribbājako…pe… bhagavantaṃ uttariṃ pañhaṃ apucchi –</paragraph>
    <hangnum nr="528"/>
    <gatha type="1"> ‘‘Kaṃ khettajinaṃ vadanti buddhā, (iti sabhiyo)</gatha>
    <gatha type="2">Kusalaṃ kena kathañca paṇḍitoti;</gatha>
    <gatha type="3">Muni  nāma kathaṃ pavuccati,</gatha>
    <gatha type="last">Puṭṭho me bhagavā byākarohi’’.</gatha>
    <hangnum nr="529"/>
    <gatha type="1"> ‘‘Khettāni viceyya kevalāni, (sabhiyāti bhagavā)</gatha>
    <gatha type="2">Dibbaṃ mānusakañca brahmakhettaṃ;</gatha>
    <gatha type="3">Sabbakhettamūlabandhanā pamutto,</gatha>
    <gatha type="last">Khettajino tādi pavuccate tathattā.</gatha>
    <hangnum nr="530"/>
    <gatha type="1"> ‘‘Kosāni  viceyya kevalāni, dibbaṃ mānusakañca brahmakosaṃ;</gatha>
    <gatha type="last">Sabbakosamūlabandhanā pamutto, kusalo tādi pavuccate tathattā.</gatha>
    <hangnum nr="531"/>
    <gatha type="1"> ‘‘Dubhayāni  viceyya paṇḍarāni, ajjhattaṃ bahiddhā ca suddhipañño;</gatha>
    <gatha type="last">Kaṇhaṃ sukkaṃ upātivatto, paṇḍito tādi pavuccate tathattā.</gatha>
    <hangnum nr="532"/>
    <gatha type="1"> ‘‘Asatañca  satañca ñatvā dhammaṃ, ajjhattaṃ bahiddhā ca sabbaloke;</gatha>
    <gatha type="last">Devamanussehi pūjanīyo, saṅgaṃ jālamaticca so munī’’ti.</gatha>
    <paragraph>Atha kho sabhiyo paribbājako…pe… bhagavantaṃ uttariṃ pañhaṃ apucchi –</paragraph>
    <hangnum nr="533"/>
    <gatha type="1"> ‘‘Kiṃ pattinamāhu  vedaguṃ, (iti sabhiyo)</gatha>
    <gatha type="2">Anuviditaṃ kena kathañca vīriyavāti;</gatha>
    <gatha type="3">Ājāniyo kinti nāma hoti,</gatha>
    <gatha type="last">Puṭṭho me bhagavā byākarohi’’.</gatha>
    <hangnum nr="534"/>
    <gatha type="1"> ‘‘Vedāni viceyya kevalāni, (sabhiyāti bhagavā)</gatha>
    <gatha type="2">Samaṇānaṃ yānidhatthi <note>[yānipatthi (sī. syā. pī.)]</note> brāhmaṇānaṃ;</gatha>
    <gatha type="3">Sabbavedanāsu vītarāgo,</gatha>
    <gatha type="last">Sabbaṃ vedamaticca vedagū so.</gatha>
    <hangnum nr="535"/>
    <gatha type="1"> ‘‘Anuvicca papañcanāmarūpaṃ, ajjhattaṃ  bahiddhā ca rogamūlaṃ;</gatha>
    <gatha type="last">Sabbarogamūlabandhanā pamutto, anuvidito tādi pavuccate tathattā.</gatha>
    <hangnum nr="536"/>
    <gatha type="1"> ‘‘Virato idha sabbapāpakehi, nirayadukkhaṃ aticca vīriyavā so;</gatha>
    <gatha type="last">So vīriyavā padhānavā, dhīro tādi pavuccate tathattā.</gatha>
    <hangnum nr="537"/>
    <gatha type="1"> ‘‘Yassassu lunāni bandhanāni, ajjhattaṃ bahiddhā ca saṅgamūlaṃ;</gatha>
    <gatha type="last">Sabbasaṅgamūlabandhanā pamutto, ājāniyo tādi pavuccate tathattā’’ti.</gatha>
    <paragraph>Atha  kho sabhiyo paribbājako…pe… bhagavantaṃ uttariṃ pañhaṃ apucchi –</paragraph>
    <hangnum nr="538"/>
    <gatha type="1"> ‘‘Kiṃ pattinamāhu sottiyaṃ, (iti sabhiyo)</gatha>
    <gatha type="2">Ariyaṃ  kena kathañca caraṇavāti;</gatha>
    <gatha type="3">Paribbājako kinti nāma hoti,</gatha>
    <gatha type="last">Puṭṭho me bhagavā byākarohi’’.</gatha>
    <hangnum nr="539"/>
    <gatha type="1"> ‘‘Sutvā sabbadhammaṃ abhiññāya loke, (sabhiyāti bhagavā)</gatha>
    <gatha type="2">Sāvajjānavajjaṃ yadatthi kiñci;</gatha>
    <gatha type="3">Abhibhuṃ akathaṃkathiṃ vimuttaṃ,</gatha>
    <gatha type="last">Anighaṃ  sabbadhimāhu sottiyoti.</gatha>
    <hangnum nr="540"/>
    <gatha type="1"> ‘‘Chetvā āsavāni ālayāni, vidvā so na upeti gabbhaseyyaṃ;</gatha>
    <gatha type="last">Saññaṃ tividhaṃ panujja paṅkaṃ, kappaṃ neti tamāhu ariyoti.</gatha>
    <hangnum nr="541"/>
    <gatha type="1"> ‘‘Yo idha caraṇesu pattipatto, kusalo sabbadā ājānāti <note>[ājāni (syā.)]</note> dhammaṃ;</gatha>
    <gatha type="last">Sabbattha na sajjati vimuttacitto <note>[vimutto (sī.)]</note>, paṭighā yassa na santi caraṇavā so.</gatha>
    <hangnum nr="542"/>
    <gatha type="1"> ‘‘Dukkhavepakkaṃ yadatthi kammaṃ, uddhamadho tiriyaṃ vāpi <note>[tiriyañcāpi (syā.)]</note> majjhe;</gatha>
    <gatha type="2">Paribbājayitvā pariññacārī, māyaṃ mānamathopi lobhakodhaṃ;</gatha>
    <gatha type="last">Pariyantamakāsi nāmarūpaṃ, taṃ paribbājakamāhu pattipatta’’nti.</gatha>
    <paragraph>Atha kho sabhiyo paribbājako bhagavato bhāsitaṃ abhinanditvā anumoditvā attamano pamudito udaggo pītisomanassajāto  uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ sammukhā sāruppāhi gāthāhi abhitthavi –</paragraph>
    <hangnum nr="543"/>
    <gatha type="1"> ‘‘Yāni  ca tīṇi yāni ca saṭṭhi, samaṇappavādasitāni <note>[samaṇappavādanissitāni (syā. ka.)]</note> bhūripañña;</gatha>
    <gatha type="last">Saññakkharasaññanissitāni, osaraṇāni vineyya oghatamagā.</gatha>
    <hangnum nr="544"/>
    <gatha type="1"> ‘‘Antagūsi  pāragū <note>[pāragūsi (syā. pī. ka.)]</note> dukkhassa, arahāsi sammāsambuddho khīṇāsavaṃ taṃ maññe;</gatha>
    <gatha type="last">Jutimā mutimā pahūtapañño, dukkhassantakaraṃ atāresi maṃ.</gatha>
    <hangnum nr="545"/>
    <gatha type="1"> ‘‘Yaṃ me kaṅkhitamaññāsi, vicikicchā maṃ tārayi namo te;</gatha>
    <gatha type="last">Muni monapathesu pattipatta, akhila ādiccabandhu soratosi.</gatha>
    <hangnum nr="546"/>
    <gatha type="1"> ‘‘Yā  me kaṅkhā pure āsi, taṃ me byākāsi cakkhumā;</gatha>
    <gatha type="last">Addhā munīsi sambuddho, natthi nīvaraṇā tava.</gatha>
    <hangnum nr="547"/>
    <gatha type="1"> ‘‘Upāyāsā ca te sabbe, viddhastā vinaḷīkatā;</gatha>
    <gatha type="last">Sītibhūto damappatto, dhitimā saccanikkamo.</gatha>
    <hangnum nr="548"/>
    <gatha type="1"> ‘‘Tassa te nāganāgassa, mahāvīrassa bhāsato;</gatha>
    <gatha type="last">Sabbe devānumodanti, ubho nāradapabbatā.</gatha>
    <hangnum nr="549"/>
    <gatha type="1"> ‘‘Namo te purisājañña, namo te purisuttama;</gatha>
    <gatha type="last">Sadevakasmiṃ lokasmiṃ, natthi te paṭipuggalo.</gatha>
    <hangnum nr="550"/>
    <gatha type="1"> ‘‘Tuvaṃ  buddho tuvaṃ satthā, tuvaṃ mārābhibhū muni;</gatha>
    <gatha type="last">Tuvaṃ anusaye chetvā, tiṇṇo tāresi maṃ pajaṃ.</gatha>
    <hangnum nr="551"/>
    <gatha type="1"> ‘‘Upadhī te samatikkantā, āsavā te padālitā;</gatha>
    <gatha type="last">Sīhosi anupādāno, pahīnabhayabheravo.</gatha>
    <hangnum nr="552"/>
    <gatha type="1"> ‘‘Puṇḍarīkaṃ  yathā vaggu, toye na upalimpati <note>[toyena na upalippati (sī.), toye na upalippati (pī.), toyena na upalimpati (ka.)]</note>;</gatha>
    <gatha type="2">Evaṃ puññe ca pāpe ca, ubhaye tvaṃ na limpasi;</gatha>
    <gatha type="last">Pāde vīra pasārehi, sabhiyo vandati satthuno’’ti.</gatha>
    <paragraph>Atha kho sabhiyo paribbājako bhagavato pādesu sirasā nipatitvā bhagavantaṃ etadavoca  – ‘‘abhikkantaṃ, bhante…pe… esāhaṃ bhagavantaṃ saraṇaṃ gacchāmi dhammañca bhikkhusaṅghañca; labheyyāhaṃ, bhante, bhagavato santike pabbajjaṃ, labheyyaṃ upasampada’’nti .</paragraph>
    <paragraph>‘‘Yo kho, sabhiya, aññatitthiyapubbo imasmiṃ dhammavinaye ākaṅkhati pabbajjaṃ, ākaṅkhati upasampadaṃ, so cattāro māse parivasati; catunnaṃ māsānaṃ accayena āraddhacittā bhikkhū pabbājenti, upasampādenti bhikkhubhāvāya. Api ca mettha puggalavemattatā viditā’’ti.</paragraph>
    <paragraph>‘‘Sace, bhante, aññatitthiyapubbā imasmiṃ dhammavinaye ākaṅkhantā pabbajjaṃ, ākaṅkhantā  upasampadaṃ cattāro māse parivasanti, catunnaṃ māsānaṃ accayena āraddhacittā bhikkhū pabbājenti, upasampādenti bhikkhubhāvāya, ahaṃ cattāri vassāni parivasissāmi; catunnaṃ vassānaṃ accayena āraddhacittā bhikkhū pabbājentu upasampādentu bhikkhubhāvāyā’’ti. Alattha kho sabhiyo paribbājako bhagavato santike pabbajjaṃ alattha upasampadaṃ…pe… aññataro kho panāyasmā sabhiyo arahataṃ ahosīti.</paragraph>
    <centered>Sabhiyasuttaṃ chaṭṭhaṃ niṭṭhitaṃ.</centered>
    <subhead>7. Selasuttaṃ</subhead>
    <paragraph>Evaṃ me sutaṃ – ekaṃ samayaṃ bhagavā aṅguttarāpesu cārikaṃ caramāno mahatā bhikkhusaṅghena saddhiṃ aḍḍhateḷasehi  bhikkhusatehi yena āpaṇaṃ nāma aṅguttarāpānaṃ nigamo tadavasari. Assosi  kho keṇiyo jaṭilo ‘‘samaṇo khalu, bho, gotamo sakyaputto sakyakulā pabbajito aṅguttarāpesu cārikaṃ caramāno mahatā bhikkhusaṅghena saddhiṃ aḍḍhateḷasehi bhikkhusatehi āpaṇaṃ anuppatto. Taṃ kho pana bhavantaṃ gotamaṃ  evaṃ kalyāṇo kittisaddo abbhuggato – ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti <note>[bhagavā (syā. pī.)]</note>. So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti. So dhammaṃ desati ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ  parisuddhaṃ brahmacariyaṃ pakāseti. Sādhu kho pana tathārūpānaṃ arahataṃ dassanaṃ hotī’’ti.</paragraph>
    <paragraph>Atha kho keṇiyo jaṭilo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho keṇiyaṃ jaṭilaṃ bhagavā dhammiyā kathāya sandassesi samādapesi samuttejesi sampahaṃsesi. Atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṃsito bhagavantaṃ etadavoca – ‘‘adhivāsetu me bhavaṃ gotamo svātanāya bhattaṃ saddhiṃ bhikkhusaṅghenā’’ti. Evaṃ vutte, bhagavā keṇiyaṃ jaṭilaṃ etadavoca – ‘‘mahā kho, keṇiya, bhikkhusaṅgho  aḍḍhateḷasāni bhikkhusatāni; tvañca brāhmaṇesu  abhippasanno’’ti.</paragraph>
    <paragraph>Dutiyampi kho keṇiyo jaṭilo bhagavantaṃ etadavoca – ‘‘kiñcāpi, bho gotama, mahā bhikkhusaṅgho aḍḍhateḷasāni bhikkhusatāni, ahañca brāhmaṇesu abhippasanno; adhivāsetu me bhavaṃ gotamo svātanāya bhattaṃ saddhiṃ bhikkhusaṅghenā’’ti. Dutiyampi kho bhagavā keṇiyaṃ jaṭilaṃ etadavoca – ‘‘mahā kho, keṇiya, bhikkhusaṅgho aḍḍhateḷasāni bhikkhusatāni; tvañca brāhmaṇesu abhippasanno’’ti.</paragraph>
    <paragraph>Tatiyampi kho keṇiyo jaṭilo bhagavantaṃ etadavoca – ‘‘kiñcāpi, bho gotama, mahā bhikkhusaṅgho aḍḍhateḷasāni bhikkhusatāni, ahañca brāhmaṇesu abhippasanno, adhivāsetu <note>[adhivāsetveva (sī.)]</note> me bhavaṃ gotamo svātanāya bhattaṃ saddhiṃ bhikkhusaṅghenā’’ti. Adhivāsesi bhagavā tuṇhībhāvena. Atha kho keṇiyo jaṭilo bhagavato adhivāsanaṃ viditvā  uṭṭhāyāsanā yena sako assamo tenupasaṅkami; upasaṅkamitvā mittāmacce ñātisālohite āmantesi – ‘‘suṇantu me bhavanto mittāmaccā ñātisālohitā, samaṇo me gotamo nimantito svātanāya bhattaṃ saddhiṃ bhikkhusaṅghena, yena me kāyaveyyāvaṭikaṃ kareyyāthā’’ti. ‘‘Evaṃ, bho’’ti kho keṇiyassa jaṭilassa mittāmaccā ñātisālohitā keṇiyassa jaṭilassa paṭissutvā appekacce uddhanāni khaṇanti, appekacce kaṭṭhāni phālenti, appekacce bhājanāni dhovanti, appekacce udakamaṇikaṃ patiṭṭhāpenti, appekacce āsanāni paññāpenti. Keṇiyo pana jaṭilo sāmaṃyeva maṇḍalamāḷaṃ  paṭiyādeti.</paragraph>
    <paragraph>Tena kho pana samayena selo brāhmaṇo āpaṇe paṭivasati, tiṇṇaṃ  vedānaṃ pāragū sanighaṇḍukeṭubhānaṃ  sākkharappabhedānaṃ itihāsapañcamānaṃ padako veyyākaraṇo lokāyatamahāpurisalakkhaṇesu anavayo, tīṇi ca māṇavakasatāni mante vāceti.</paragraph>
    <paragraph>Tena kho pana samayena keṇiyo jaṭilo sele brāhmaṇe abhippasanno hoti. Atha kho selo brāhmaṇo tīhi māṇavakasatehi parivuto jaṅghāvihāraṃ anucaṅkamamāno anuvicaramāno yena keṇiyassa jaṭilassa assamo tenupasaṅkami. Addasā kho selo brāhmaṇo keṇiyassa jaṭilassa assame <note>[keṇissamiye jaṭile (sī. pī.)]</note> appekacce uddhanāni khaṇante…pe… appekacce āsanāni paññapente, keṇiyaṃ pana jaṭilaṃ sāmaṃyeva maṇḍalamāḷaṃ paṭiyādentaṃ. Disvāna keṇiyaṃ jaṭilaṃ etadavoca – ‘‘kiṃ nu kho bhoto keṇiyassa āvāho vā bhavissati, vivāho vā bhavissati, mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṃ balakāyenā’’ti?</paragraph>
    <paragraph>‘‘Na me, bho sela, āvāho vā bhavissati vivāho vā, nāpi rājā māgadho seniyo bimbisāro nimantito svātanāya saddhiṃ balakāyena; api ca kho me mahāyañño paccupaṭṭhito. Atthi samaṇo gotamo sakyaputto sakyakulā pabbajito aṅguttarāpesu cārikaṃ  caramāno mahatā bhikkhusaṅghena saddhiṃ aḍḍhateḷasehi  bhikkhusatehi āpaṇaṃ anuppatto. Taṃ kho pana  bhavantaṃ gotamaṃ…pe… buddho bhagavāti. So me nimantito svātanāya bhattaṃ saddhiṃ bhikkhusaṅghenā’’ti. ‘‘Buddhoti, bho keṇiya, vadesi’’? ‘‘Buddhoti, bho sela, vadāmi’’. ‘‘Buddhoti, bho keṇiya, vadesi’’? ‘‘Buddhoti, bho sela, vadāmī’’ti.</paragraph>
    <paragraph>Atha kho selassa brāhmaṇassa etadahosi – ‘‘ghosopi kho eso dullabho lokasmiṃ yadidaṃ buddhoti. Āgatāni kho panamhākaṃ mantesu dvattiṃsamahāpurisalakkhaṇāni, yehi samannāgatassa mahāpurisassa dveva gatiyo bhavanti anaññā. Sace agāraṃ ajjhāvasati rājā hoti cakkavatti dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti, seyyathidaṃ – cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado <note>[vivattacchaddo (sī. pī.)]</note>. Kahaṃ pana, bho keṇiya, etarahi so bhavaṃ gotamo viharati  arahaṃ sammāsambuddho’’ti?</paragraph>
    <paragraph>Evaṃ  vutte, keṇiyo jaṭilo dakkhiṇaṃ bāhuṃ paggahetvā selaṃ brāhmaṇaṃ etadavoca – ‘‘yenesā , bho sela, nīlavanarājī’’ti. Atha kho selo brāhmaṇo tīhi māṇavakasatehi saddhiṃ yena bhagavā tenupasaṅkami. Atha kho selo brāhmaṇo te māṇavake āmantesi – ‘‘appasaddā bhonto āgacchantu, pade padaṃ nikkhipantā. Durāsadā hi te bhagavanto <note>[bhavanto (syā. ka.)]</note> sīhāva ekacarā. Yadā cāhaṃ, bho, samaṇena gotamena saddhiṃ manteyyuṃ, mā me bhonto antarantarā kathaṃ opātetha; kathāpariyosānaṃ me bhavanto āgamentū’’ti.</paragraph>
    <paragraph>Atha kho selo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho selo brāhmaṇo bhagavato  kāye dvattiṃsamahāpurisalakkhaṇāni samannesi <note>[sammannesi (sī. syā.)]</note>. Addasā kho selo brāhmaṇo bhagavato kāye dvattiṃsamahāpurisalakkhaṇāni yebhuyyena ṭhapetvā dve. Dvīsu mahāpurisalakkhaṇesu kaṅkhati vicikicchati nādhimuccati na sampasīdati – kosohite ca vatthaguyhe, pahūtajivhatāya cāti.</paragraph>
    <paragraph>Atha kho bhagavato etadahosi – ‘‘passati kho me ayaṃ selo brāhmaṇo dvattiṃsamahāpurisalakkhaṇāni yebhuyyena ṭhapetvā dve. Dvīsu mahāpurisalakkhaṇesu kaṅkhati vicikicchati nādhimuccati na sampasīdati – kosohite ca vatthaguyhe, pahūtajivhatāya  cā’’ti. Atha kho bhagavā tathārūpaṃ iddhābhisaṅkhāraṃ abhisaṅkhāsi <note>[abhisaṅkhāresi (syā. ka.)]</note>, yathā addasa selo brāhmaṇo bhagavato kosohitaṃ vatthaguyhaṃ . Atha kho bhagavā jivhaṃ ninnāmetvā ubhopi kaṇṇasotāni anumasi paṭimasi, ubhopi nāsikasotāni anumasi paṭimasi, kevalampi nalāṭamaṇḍalaṃ jivhāya chādesi.</paragraph>
    <paragraph>Atha kho selassa brāhmaṇassa etadahosi – ‘‘samannāgato kho samaṇo gotamo dvattiṃsamahāpurisalakkhaṇehi paripuṇṇehi, no apuripuṇṇehi. No ca kho naṃ jānāmi buddho vā no vā. Sutaṃ kho pana metaṃ brāhmaṇānaṃ vuḍḍhānaṃ mahallakānaṃ ācariyapācariyānaṃ bhāsamānānaṃ – ‘ye te bhavanti arahanto sammāsambuddhā, te sake vaṇṇe bhaññamāne attānaṃ pātukarontī’ti. Yaṃnūnāhaṃ samaṇaṃ gotamaṃ sammukhā sāruppāhi gāthāhi abhitthaveyya’’nti. Atha kho selo brāhmaṇo bhagavantaṃ sammukhā sāruppāhi gāthāhi abhitthavi –</paragraph>
    <hangnum nr="553"/>
    <gatha type="1"> ‘‘Paripuṇṇakāyo suruci, sujāto cārudassano;</gatha>
    <gatha type="last">Suvaṇṇavaṇṇosi bhagavā, susukkadāṭhosi vīriyavā.</gatha>
    <hangnum nr="554"/>
    <gatha type="1"> ‘‘Narassa  hi sujātassa, ye bhavanti viyañjanā;</gatha>
    <gatha type="last">Sabbe te tava kāyasmiṃ, mahāpurisalakkhaṇā.</gatha>
    <hangnum nr="555"/>
    <gatha type="1"> ‘‘Pasannanetto sumukho, brahā uju patāpavā;</gatha>
    <gatha type="last">Majjhe  samaṇasaṅghassa, ādiccova virocasi.</gatha>
    <hangnum nr="556"/>
    <gatha type="1"> ‘‘Kalyāṇadassano  bhikkhu, kañcanasannibhattaco;</gatha>
    <gatha type="last">Kiṃ te samaṇabhāvena, evaṃ uttamavaṇṇino.</gatha>
    <hangnum nr="557"/>
    <gatha type="1"> ‘‘Rājā arahasi bhavituṃ, cakkavattī rathesabho;</gatha>
    <gatha type="last">Cāturanto vijitāvī, jambusaṇḍassa <note>[jambumaṇḍassa (ka.)]</note> issaro.</gatha>
    <hangnum nr="558"/>
    <gatha type="1"> ‘‘Khattiyā  bhogirājāno <note>[bhojarājāno (sī. syā.)]</note>, anuyantā <note>[anuyuttā (sī.)]</note> bhavantu te;</gatha>
    <gatha type="last">Rājābhirājā manujindo, rajjaṃ kārehi gotama’’.</gatha>
    <hangnum nr="559"/>
    <gatha type="1"> ‘‘Rājāhamasmi selāti, (bhagavā) dhammarājā anuttaro;</gatha>
    <gatha type="last">Dhammena cakkaṃ vattemi, cakkaṃ appaṭivattiyaṃ’’.</gatha>
    <hangnum nr="560"/>
    <gatha type="1"> ‘‘Sambuddho paṭijānāsi, (iti selo brāhmaṇo) dhammarājā anuttaro;</gatha>
    <gatha type="last">‘Dhammena cakkaṃ vattemi’, iti bhāsasi gotama.</gatha>
    <hangnum nr="561"/>
    <gatha type="1"> ‘‘Ko nu senāpati bhoto, sāvako satthuranvayo;</gatha>
    <gatha type="last">Ko te tamanuvatteti, dhammacakkaṃ pavattitaṃ’’.</gatha>
    <hangnum nr="562"/>
    <gatha type="1"> ‘‘Mayā pavattitaṃ cakkaṃ, (selāti bhagavā) dhammacakkaṃ anuttaraṃ;</gatha>
    <gatha type="last">Sāriputto anuvatteti, anujāto tathāgataṃ.</gatha>
    <hangnum nr="563"/>
    <gatha type="1"> ‘‘Abhiññeyyaṃ abhiññātaṃ, bhāvetabbañca bhāvitaṃ;</gatha>
    <gatha type="last">Pahātabbaṃ pahīnaṃ me, tasmā buddhosmi brāhmaṇa.</gatha>
    <hangnum nr="564"/>
    <gatha type="1"> ‘‘Vinayassu  mayi kaṅkhaṃ, adhimuccassu brāhmaṇa;</gatha>
    <gatha type="last">Dullabhaṃ dassanaṃ hoti, sambuddhānaṃ abhiṇhaso.</gatha>
    <hangnum nr="565"/>
    <gatha type="1"> ‘‘Yesaṃ  ve <note>[yesaṃ vo (pī.), yassa ve (syā.)]</note> dullabho loke, pātubhāvo abhiṇhaso;</gatha>
    <gatha type="last">Sohaṃ brāhmaṇa sambuddho, sallakatto anuttaro.</gatha>
    <hangnum nr="566"/>
    <gatha type="1"> ‘‘Brahmabhūto atitulo, mārasenappamaddano;</gatha>
    <gatha type="last">Sabbāmitte vasīkatvā, modāmi akutobhayo’’.</gatha>
    <hangnum nr="567"/>
    <gatha type="1"> ‘‘Imaṃ bhavanto nisāmetha, yathā bhāsati cakkhumā;</gatha>
    <gatha type="last">Sallakatto mahāvīro, sīhova nadatī vane.</gatha>
    <hangnum nr="568"/>
    <gatha type="1"> ‘‘Brahmabhūtaṃ atitulaṃ, mārasenappamaddanaṃ;</gatha>
    <gatha type="last">Ko disvā nappasīdeyya, api kaṇhābhijātiko.</gatha>
    <hangnum nr="569"/>
    <gatha type="1"> ‘‘Yo maṃ icchati anvetu, yo vā nicchati gacchatu;</gatha>
    <gatha type="last">Idhāhaṃ pabbajissāmi, varapaññassa santike’’.</gatha>
    <hangnum nr="570"/>
    <gatha type="1"> ‘‘Evañce <note>[etañce (sī. pī.)]</note> ruccati bhoto, sammāsambuddhasāsane <note>[sammāsambuddhasāsanaṃ (sī. syā. kaṃ. pī.)]</note>;</gatha>
    <gatha type="last">Mayampi pabbajissāma, varapaññassa santike’’.</gatha>
    <hangnum nr="571"/>
    <gatha type="1"> ‘‘Brāhmaṇā tisatā ime, yācanti pañjalīkatā;</gatha>
    <gatha type="last">Brahmacariyaṃ carissāma, bhagavā tava santike’’.</gatha>
    <hangnum nr="572"/>
    <gatha type="1"> ‘‘Svākkhātaṃ brahmacariyaṃ, (selāti bhagavā) sandiṭṭhikamakālikaṃ;</gatha>
    <gatha type="last">Yattha amoghā pabbajjā, appamattassa sikkhato’’ti.</gatha>
    <paragraph>Alattha kho selo brāhmaṇo sapariso bhagavato santike pabbajjaṃ, alattha upasampadaṃ. Atha kho keṇiyo jaṭilo tassā  rattiyā accayena sake assame paṇītaṃ khādanīyaṃ bhojanīyaṃ paṭiyādāpetvā bhagavato  kālaṃ ārocāpesi – ‘‘kālo, bho gotama, niṭṭhitaṃ bhatta’’nti . Atha kho bhagavā pubbaṇhasamayaṃ nivāsetvā pattacīvaramādāya yena keṇiyassa jaṭilassa assamo tenupasaṅkami; upasaṅkamitvā paññatte āsane nisīdi saddhiṃ bhikkhusaṅghena.</paragraph>
    <paragraph>Atha  kho keṇiyo jaṭilo buddhappamukhaṃ bhikkhusaṅghaṃ paṇītena khādanīyena bhojanīyena sahatthā santappesi sampavāresi. Atha kho keṇiyo jaṭilo bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi. Ekamantaṃ nisinnaṃ kho keṇiyaṃ jaṭilaṃ bhagavā imāhi gāthāhi anumodi –</paragraph>
    <hangnum nr="573"/>
    <gatha type="1"> ‘‘Aggihuttamukhā yaññā, sāvittī chandaso mukhaṃ;</gatha>
    <gatha type="last">Rājā mukhaṃ manussānaṃ, nadīnaṃ sāgaro mukhaṃ.</gatha>
    <hangnum nr="574"/>
    <gatha type="1"> ‘‘Nakkhattānaṃ mukhaṃ cando, ādicco tapataṃ mukhaṃ;</gatha>
    <gatha type="last">Puññaṃ ākaṅkhamānānaṃ, saṅgho ve yajataṃ mukha’’nti.</gatha>
    <paragraph>Atha kho bhagavā keṇiyaṃ jaṭilaṃ imāhi gāthāhi anumoditvā uṭṭhāyāsanā pakkāmi. Atha kho āyasmā selo sapariso eko vūpakaṭṭho appamatto ātāpī pahitatto viharanto nacirasse  …pe…  aññataro kho panāpasmā selo sapariso arahataṃ ahosi.</paragraph>
    <paragraph>Atha kho āyasmā selo sapariso yena bhagavā tenupasaṅkami, upasaṅkamitvā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ gāthāya ajjhabhāsi –</paragraph>
    <hangnum nr="575"/>
    <gatha type="1"> ‘‘Yaṃ taṃ saraṇamāgamha <note>[māgamma (sī. syā. ka.)]</note>, ito aṭṭhami cakkhuma;</gatha>
    <gatha type="last">Sattarattena bhagavā, dantamha tava sāsane.</gatha>
    <hangnum nr="576"/>
    <gatha type="1"> ‘‘Tuvaṃ buddho tuvaṃ satthā, tuvaṃ mārābhibhū muni;</gatha>
    <gatha type="last">Tuvaṃ anusaye chetvā, tiṇṇo tāresimaṃ pajaṃ.</gatha>
    <hangnum nr="577"/>
    <gatha type="1"> ‘‘Upadhī te samatikkantā, āsavā te padālitā;</gatha>
    <gatha type="last">Sīhosi <note>[sīhova (ma. ni. 2.401)]</note> anupādāno, pahīnabhayabheravo.</gatha>
    <hangnum nr="578"/>
    <gatha type="1"> ‘‘Bhikkhavo  tisatā ime, tiṭṭhanti pañjalīkatā;</gatha>
    <gatha type="last">Pāde vīra pasārehi, nāgā vandantu satthuno’’ti.</gatha>
    <centered>Selasuttaṃ sattamaṃ niṭṭhitaṃ.</centered>
    <subhead>8. Sallasuttaṃ</subhead>
    <hangnum nr="579"/>
    <gatha type="1"> Animittamanaññātaṃ , maccānaṃ idha jīvitaṃ;</gatha>
    <gatha type="last">Kasirañca parittañca, tañca dukkhena saṃyutaṃ.</gatha>
    <hangnum nr="580"/>
    <gatha type="1"> Na  hi so upakkamo atthi, yena jātā na miyyare;</gatha>
    <gatha type="last">Jarampi  patvā maraṇaṃ, evaṃdhammā hi pāṇino.</gatha>
    <hangnum nr="581"/>
    <gatha type="1"> Phalānamiva pakkānaṃ, pāto patanato <note>[papatato (sī. pī. aṭṭha.)]</note> bhayaṃ;</gatha>
    <gatha type="last">Evaṃ jātāna maccānaṃ, niccaṃ maraṇato bhayaṃ.</gatha>
    <hangnum nr="582"/>
    <gatha type="1"> Yathāpi kumbhakārassa, katā mattikabhājanā;</gatha>
    <gatha type="last">Sabbe bhedanapariyantā <note>[bhedapariyantā (syā.)]</note>, evaṃ maccāna jīvitaṃ.</gatha>
    <hangnum nr="583"/>
    <gatha type="1"> Daharā ca mahantā ca, ye bālā ye ca paṇḍitā;</gatha>
    <gatha type="last">Sabbe maccuvasaṃ yanti, sabbe maccuparāyaṇā.</gatha>
    <hangnum nr="584"/>
    <gatha type="1"> Tesaṃ maccuparetānaṃ, gacchataṃ paralokato;</gatha>
    <gatha type="last">Na pitā tāyate puttaṃ, ñātī vā pana ñātake.</gatha>
    <hangnum nr="585"/>
    <gatha type="1"> Pekkhataṃ yeva ñātīnaṃ, passa lālapataṃ puthu;</gatha>
    <gatha type="last">Ekamekova maccānaṃ, govajjho viya nīyati <note>[niyyati (bahūsu)]</note>.</gatha>
    <hangnum nr="586"/>
    <gatha type="1"> Evamabbhāhato  loko, maccunā ca jarāya ca;</gatha>
    <gatha type="last">Tasmā dhīrā na socanti, viditvā lokapariyāyaṃ.</gatha>
    <hangnum nr="587"/>
    <gatha type="1"> Yassa maggaṃ na jānāsi, āgatassa gatassa vā;</gatha>
    <gatha type="last">Ubho ante asampassaṃ, niratthaṃ paridevasi.</gatha>
    <hangnum nr="588"/>
    <gatha type="1"> Paridevayamāno ce, kiñcidatthaṃ udabbahe;</gatha>
    <gatha type="last">Sammūḷho hiṃsamattānaṃ, kayirā ce naṃ vicakkhaṇo.</gatha>
    <hangnum nr="589"/>
    <gatha type="1"> Na hi ruṇṇena sokena, santiṃ pappoti cetaso;</gatha>
    <gatha type="last">Bhiyyassuppajjate dukkhaṃ, sarīraṃ cupahaññati.</gatha>
    <hangnum nr="590"/>
    <gatha type="1"> Kiso  vivaṇṇo bhavati, hiṃsamattānamattanā;</gatha>
    <gatha type="last">Na  tena petā pālenti, niratthā paridevanā.</gatha>
    <hangnum nr="591"/>
    <gatha type="1"> Sokamappajahaṃ  jantu, bhiyyo dukkhaṃ nigacchati;</gatha>
    <gatha type="last">Anutthunanto kālaṅkataṃ <note>[kālakataṃ (sī. syā.)]</note>, sokassa vasamanvagū.</gatha>
    <hangnum nr="592"/>
    <gatha type="1"> Aññepi passa gamine, yathākammūpage nare;</gatha>
    <gatha type="last">Maccuno vasamāgamma, phandantevidha pāṇino.</gatha>
    <hangnum nr="593"/>
    <gatha type="1"> Yena yena hi maññanti, tato taṃ hoti aññathā;</gatha>
    <gatha type="last">Etādiso vinābhāvo, passa lokassa pariyāyaṃ.</gatha>
    <hangnum nr="594"/>
    <gatha type="1"> Api vassasataṃ jīve, bhiyyo vā pana māṇavo;</gatha>
    <gatha type="last">Ñātisaṅghā vinā hoti, jahāti idha jīvitaṃ.</gatha>
    <hangnum nr="595"/>
    <gatha type="1"> Tasmā arahato sutvā, vineyya paridevitaṃ;</gatha>
    <gatha type="last">Petaṃ kālaṅkataṃ disvā, neso labbhā mayā iti.</gatha>
    <hangnum nr="596"/>
    <gatha type="1"> Yathā  saraṇamādittaṃ, vārinā parinibbaye <note>[parinibbuto (sī. ka.)]</note>;</gatha>
    <gatha type="2">Evampi dhīro sapañño, paṇḍito kusalo naro;</gatha>
    <gatha type="last">Khippamuppatitaṃ sokaṃ, vāto tūlaṃva dhaṃsaye.</gatha>
    <hangnum nr="597"/>
    <gatha type="1"> Paridevaṃ pajappañca, domanassañca attano;</gatha>
    <gatha type="last">Attano sukhamesāno, abbahe sallamattano.</gatha>
    <hangnum nr="598"/>
    <gatha type="1"> Abbuḷhasallo asito, santiṃ pappuyya cetaso;</gatha>
    <gatha type="last">Sabbasokaṃ atikkanto, asoko hoti nibbutoti.</gatha>
    <centered>Sallasuttaṃ aṭṭhamaṃ niṭṭhitaṃ.</centered>
    <subhead>9. Vāseṭṭhasuttaṃ</subhead>
    <paragraph>Evaṃ  me sutaṃ – ekaṃ samayaṃ bhagavā icchānaṅgale viharati icchānaṅgalavanasaṇḍe. Tena kho pana samayena sambahulā abhiññātā abhiññātā brāhmaṇamahāsālā icchānaṅgale paṭivasanti, seyyathidaṃ – caṅkī brāhmaṇo, tārukkho brāhmaṇo, pokkharasāti brāhmaṇo, jāṇussoṇi <note>[jāṇusoṇi (ka.)]</note> brāhmaṇo, todeyyo brāhmaṇo, aññe ca abhiññātā abhiññātā brāhmaṇamahāsālā. Atha kho vāseṭṭhabhāradvājānaṃ māṇavānaṃ  jaṅghāvihāraṃ anucaṅkamantānaṃ anuvicarantānaṃ <note>[anucaṅkamamānānaṃ anuvicaramānānaṃ (sī. pī.)]</note> ayamantarākathā udapādi – ‘‘kathaṃ, bho, brāhmaṇo hotī’’ti?</paragraph>
    <paragraph>Bhāradvājo māṇavo evamāha – ‘‘yato kho, bho, ubhato sujāto hoti mātito ca pitito ca saṃsuddhagahaṇiko yāva sattamā pitāmahayugā akkhitto anupakkuṭṭho jātivādena, ettāvatā kho bho brāhmaṇo hotī’’ti.</paragraph>
    <paragraph>Vāseṭṭho māṇavo evamāha – ‘‘yato kho, bho, sīlavā ca hoti vatasampanno <note>[vattasampanno (sī. syā. ma. ni. 2.454)]</note> ca, ettāvatā kho, bho, brāhmaṇo hotī’’ti. Neva kho asakkhi bhāradvājo māṇavo vāseṭṭhaṃ  māṇavaṃ saññāpetuṃ, na pana asakkhi vāseṭṭho māṇavo bhāradvājaṃ māṇavaṃ saññāpetuṃ.</paragraph>
    <paragraph>Atha  kho vāseṭṭho māṇavo bhāradvājaṃ māṇavaṃ āmantesi – ‘‘ayaṃ kho, bho <note>[ayaṃ bho (sī. syā. ka.), ayaṃ kho (pī.)]</note> bhāradvāja, samaṇo gotamo sakyaputto sakyakulā  pabbajito icchānaṅgale viharati icchānaṅgalavanasaṇḍe; taṃ kho pana bhavantaṃ gotamaṃ evaṃ kalyāṇo kittisaddo abbhuggato – ‘itipi…pe… buddho bhagavā’ti. Āyāma, bho bhāradvāja, yena samaṇo gotamo tenupasaṅkamissāma; upasaṅkamitvā samaṇaṃ gotamaṃ etamatthaṃ pucchissāma. Yathā no samaṇo gotamo byākarissati tathā naṃ dhāressāmā’’ti. ‘‘Evaṃ, bho’’ti kho bhāradvājo māṇavo vāseṭṭhassa māṇavassa paccassosi.</paragraph>
    <paragraph>Atha kho vāseṭṭhabhāradvājā māṇavā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinno kho vāseṭṭho māṇavo bhagavantaṃ gāthāhi ajjhabhāsi –</paragraph>
    <hangnum nr="599"/>
    <gatha type="1"> ‘‘Anuññātapaṭiññātā, tevijjā mayamasmubho;</gatha>
    <gatha type="last">Ahaṃ pokkharasātissa, tārukkhassāyaṃ māṇavo.</gatha>
    <hangnum nr="600"/>
    <gatha type="1"> ‘‘Tevijjānaṃ yadakkhātaṃ, tatra kevalinosmase;</gatha>
    <gatha type="last">Padakasma veyyākaraṇā, jappe ācariyasādisā.</gatha>
    <hangnum nr="601"/>
    <gatha type="1"> ‘‘Tesaṃ  no jātivādasmiṃ, vivādo atthi gotama;</gatha>
    <gatha type="2">Jātiyā brāhmaṇo hoti, bhāradvājo iti bhāsati;</gatha>
    <gatha type="last">Ahañca kammunā <note>[kammanā (sī. pī.) evamuparipi]</note> brūmi, evaṃ jānāhi cakkhuma.</gatha>
    <hangnum nr="602"/>
    <gatha type="1"> ‘‘Te na sakkoma saññāpetuṃ, aññamaññaṃ mayaṃ ubho;</gatha>
    <gatha type="last">Bhavantaṃ <note>[bhagavantaṃ (ka.)]</note> puṭṭhumāgamhā, sambuddhaṃ iti vissutaṃ.</gatha>
    <hangnum nr="603"/>
    <gatha type="1"> ‘‘Candaṃ  yathā khayātītaṃ, pecca pañjalikā janā;</gatha>
    <gatha type="last">Vandamānā namassanti, evaṃ lokasmi gotamaṃ.</gatha>
    <hangnum nr="604"/>
    <gatha type="1"> ‘‘Cakkhuṃ loke samuppannaṃ, mayaṃ pucchāma gotamaṃ;</gatha>
    <gatha type="2">Jātiyā brāhmaṇo hoti, udāhu bhavati kammunā;</gatha>
    <gatha type="last">Ajānataṃ no pabrūhi, yathā jānesu brāhmaṇaṃ’’.</gatha>
    <hangnum nr="605"/>
    <gatha type="1"> ‘‘Tesaṃ  vo ahaṃ byakkhissaṃ, (vāseṭṭhāti bhagavā) anupubbaṃ yathātathaṃ;</gatha>
    <gatha type="last">Jātivibhaṅgaṃ pāṇānaṃ, aññamaññā hi jātiyo.</gatha>
    <hangnum nr="606"/>
    <gatha type="1"> ‘‘Tiṇarukkhepi jānātha, na cāpi paṭijānare;</gatha>
    <gatha type="last">Liṅgaṃ jātimayaṃ tesaṃ, aññamaññā hi jātiyo.</gatha>
    <hangnum nr="607"/>
    <gatha type="1"> ‘‘Tato  kīṭe paṭaṅge ca, yāva kunthakipillike;</gatha>
    <gatha type="last">Liṅgaṃ jātimayaṃ tesaṃ, aññamaññā hi jātiyo.</gatha>
    <hangnum nr="608"/>
    <gatha type="1"> ‘‘Catuppadepi jānātha, khuddake ca mahallake;</gatha>
    <gatha type="last">Liṅgaṃ jātimayaṃ tesaṃ, aññamaññā hi jātiyo.</gatha>
    <hangnum nr="609"/>
    <gatha type="1"> ‘‘Pādūdarepi jānātha, urage dīghapiṭṭhike;</gatha>
    <gatha type="last">Liṅgaṃ jātimayaṃ tesaṃ, aññamaññā hi jātiyo.</gatha>
    <hangnum nr="610"/>
    <gatha type="1"> ‘‘Tato macchepi jānātha, odake vārigocare;</gatha>
    <gatha type="last">Liṅgaṃ jātimayaṃ tesaṃ, aññamaññā hi jātiyo.</gatha>
    <hangnum nr="611"/>
    <gatha type="1"> ‘‘Tato pakkhīpi jānātha, pattayāne vihaṅgame;</gatha>
    <gatha type="last">Liṅgaṃ jātimayaṃ tesaṃ, aññamaññā hi jātiyo.</gatha>
    <hangnum nr="612"/>
    <gatha type="1"> ‘‘Yathā  etāsu jātīsu, liṅgaṃ jātimayaṃ puthu;</gatha>
    <gatha type="last">Evaṃ natthi manussesu, liṅgaṃ jātimayaṃ puthu.</gatha>
    <hangnum nr="613"/>
    <gatha type="1"> ‘‘Na kesehi na sīsena, na kaṇṇehi na akkhibhi;</gatha>
    <gatha type="last">Na mukhena na nāsāya, na oṭṭhehi bhamūhi vā.</gatha>
    <hangnum nr="614"/>
    <gatha type="1"> ‘‘Na gīvāya na aṃsehi, na udarena na piṭṭhiyā;</gatha>
    <gatha type="last">Na soṇiyā na urasā, na sambādhe na methune <note>[na sambādhā na methunā (syā. ka.)]</note>.</gatha>
    <hangnum nr="615"/>
    <gatha type="1"> ‘‘Na  hatthehi na pādehi, nāṅgulīhi nakhehi vā;</gatha>
    <gatha type="2">Na jaṅghāhi na ūrūhi, na vaṇṇena sarena vā;</gatha>
    <gatha type="last">Liṅgaṃ jātimayaṃ neva, yathā aññāsu jātisu.</gatha>
    <hangnum nr="616"/>
    <gatha type="1"> ‘‘Paccattañca  sarīresu <note>[paccattaṃ sasarīresu (sī. pī.)]</note>, manussesvetaṃ na vijjati;</gatha>
    <gatha type="last">Vokārañca manussesu, samaññāya pavuccati.</gatha>
    <hangnum nr="617"/>
    <gatha type="1"> ‘‘Yo hi koci manussesu, gorakkhaṃ upajīvati;</gatha>
    <gatha type="last">Evaṃ vāseṭṭha jānāhi, kassako so na brāhmaṇo.</gatha>
    <hangnum nr="618"/>
    <gatha type="1"> ‘‘Yo hi koci manussesu, puthusippena jīvati;</gatha>
    <gatha type="last">Evaṃ vāseṭṭha jānāhi, sippiko so na brāhmaṇo.</gatha>
    <hangnum nr="619"/>
    <gatha type="1"> ‘‘Yo hi koci manussesu, vohāraṃ upajīvati;</gatha>
    <gatha type="last">Evaṃ vāseṭṭha jānāhi, vāṇijo so na brāhmaṇo.</gatha>
    <hangnum nr="620"/>
    <gatha type="1"> ‘‘Yo hi koci manussesu, parapessena jīvati;</gatha>
    <gatha type="last">Evaṃ vāseṭṭha jānāhi, pessiko <note>[pessako (ka.)]</note> so na brāhmaṇo.</gatha>
    <hangnum nr="621"/>
    <gatha type="1"> ‘‘Yo hi koci manussesu, adinnaṃ upajīvati;</gatha>
    <gatha type="last">Evaṃ  vāseṭṭha jānāhi, coro eso na brāhmaṇo.</gatha>
    <hangnum nr="622"/>
    <gatha type="1"> ‘‘Yo hi koci manussesu, issatthaṃ upajīvati;</gatha>
    <gatha type="last">Evaṃ vāseṭṭha jānāhi, yodhājīvo na brāhmaṇo.</gatha>
    <hangnum nr="623"/>
    <gatha type="1"> ‘‘Yo hi koci manussesu, porohiccena jīvati;</gatha>
    <gatha type="last">Evaṃ vāseṭṭha jānāhi, yājako eso na brāhmaṇo.</gatha>
    <hangnum nr="624"/>
    <gatha type="1"> ‘‘Yo  hi koci manussesu, gāmaṃ raṭṭhañca bhuñjati;</gatha>
    <gatha type="last">Evaṃ vāseṭṭha jānāhi, rājā eso na brāhmaṇo.</gatha>
    <hangnum nr="625"/>
    <gatha type="1"> ‘‘Na  cāhaṃ brāhmaṇaṃ brūmi, yonijaṃ mattisambhavaṃ;</gatha>
    <gatha type="2">Bhovādi nāma so hoti, sace <note>[sa ve (sī. syā.)]</note> hoti sakiñcano;</gatha>
    <gatha type="last">Akiñcanaṃ anādānaṃ, tamahaṃ brūmi brāhmaṇaṃ.</gatha>
    <hangnum nr="626"/>
    <gatha type="1"> ‘‘Sabbasaṃyojanaṃ chetvā, so ve na paritassati;</gatha>
    <gatha type="last">Saṅgātigaṃ visaṃyuttaṃ, tamahaṃ brūmi brāhmaṇaṃ.</gatha>
    <hangnum nr="627"/>
    <gatha type="1"> ‘‘Chetvā  naddhiṃ varattañca, sandānaṃ sahanukkamaṃ;</gatha>
    <gatha type="last">Ukkhittapalighaṃ buddhaṃ, tamahaṃ brūmi brāhmaṇaṃ.</gatha>
    <hangnum nr="628"/>
    <gatha type="1"> ‘‘Akkosaṃ vadhabandhañca, aduṭṭho yo titikkhati;</gatha>
    <gatha type="last">Khantībalaṃ balānīkaṃ, tamahaṃ brūmi brāhmaṇaṃ.</gatha>
    <hangnum nr="629"/>
    <gatha type="1"> ‘‘Akkodhanaṃ vatavantaṃ, sīlavantaṃ anussadaṃ;</gatha>
    <gatha type="last">Dantaṃ antimasārīraṃ, tamahaṃ brūmi brāhmaṇaṃ.</gatha>
    <hangnum nr="630"/>
    <gatha type="1"> ‘‘Vāri pokkharapatteva, āraggeriva sāsapo;</gatha>
    <gatha type="last">Yo na limpati kāmesu, tamahaṃ brūmi brāhmaṇaṃ.</gatha>
    <hangnum nr="631"/>
    <gatha type="1"> ‘‘Yo  dukkhassa pajānāti, idheva khayamattano;</gatha>
    <gatha type="last">Pannabhāraṃ visaṃyuttaṃ, tamahaṃ brūmi brāhmaṇaṃ.</gatha>
    <hangnum nr="632"/>
    <gatha type="1"> ‘‘Gambhīrapaññaṃ medhāviṃ, maggāmaggassa kovidaṃ;</gatha>
    <gatha type="last">Uttamatthamanuppattaṃ, tamahaṃ brūmi brāhmaṇaṃ.</gatha>
    <hangnum nr="633"/>
    <gatha type="1"> ‘‘Asaṃsaṭṭhaṃ gahaṭṭhehi, anāgārehi cūbhayaṃ;</gatha>
    <gatha type="last">Anokasārimappicchaṃ, tamahaṃ brūmi brāhmaṇaṃ.</gatha>
    <hangnum nr="634"/>
    <gatha type="1"> ‘‘Nidhāya daṇḍaṃ bhūtesu, tasesu thāvaresu ca;</gatha>
    <gatha type="last">Yo na hanti na ghāteti, tamahaṃ brūmi brāhmaṇaṃ.</gatha>
    <hangnum nr="635"/>
    <gatha type="1"> ‘‘Aviruddhaṃ  viruddhesu, attadaṇḍesu nibbutaṃ;</gatha>
    <gatha type="last">Sādānesu anādānaṃ, tamahaṃ brūmi brāhmaṇaṃ.</gatha>
    <hangnum nr="636"/>
    <gatha type="1"> ‘‘Yassa  rāgo ca doso ca, māno makkho ca pātito;</gatha>
    <gatha type="last">Sāsaporiva āraggā, tamahaṃ brūmi brāhmaṇaṃ.</gatha>
    <hangnum nr="637"/>
    <gatha type="1"> ‘‘Akakkasaṃ  viññāpaniṃ, giraṃ saccamudīraye;</gatha>
    <gatha type="last">Yāya nābhisaje kañci, tamahaṃ brūmi brāhmaṇaṃ.</gatha>
    <hangnum nr="638"/>
    <gatha type="1"> ‘‘Yodha dīghaṃ va rassaṃ vā, aṇuṃ thūlaṃ subhāsubhaṃ;</gatha>
    <gatha type="last">Loke adinnaṃ nādiyati, tamahaṃ brūmi brāhmaṇaṃ.</gatha>
    <hangnum nr="639"/>
    <gatha type="1"> ‘‘Āsā yassa na vijjanti, asmiṃ loke paramhi ca;</gatha>
    <gatha type="last">Nirāsāsaṃ <note>[nirāsayaṃ (sī. syā. pī.), nirāsakaṃ (?)]</note> visaṃyuttaṃ, tamahaṃ brūmi brāhmaṇaṃ.</gatha>
    <hangnum nr="640"/>
    <gatha type="1"> ‘‘Yassālayā na vijjanti, aññāya akathaṃkathī;</gatha>
    <gatha type="last">Amatogadhamanuppattaṃ, tamahaṃ brūmi brāhmaṇaṃ.</gatha>
    <hangnum nr="641"/>
    <gatha type="1"> ‘‘Yodha  puññañca pāpañca, ubho saṅgamupaccagā;</gatha>
    <gatha type="last">Asokaṃ virajaṃ suddhaṃ, tamahaṃ brūmi brāhmaṇaṃ.</gatha>
    <hangnum nr="642"/>
    <gatha type="1"> ‘‘Candaṃva vimalaṃ suddhaṃ, vippasannamanāvilaṃ;</gatha>
    <gatha type="last">Nandībhavaparikkhīṇaṃ, tamahaṃ brūmi brāhmaṇaṃ.</gatha>
    <hangnum nr="643"/>
    <gatha type="1"> ‘‘Yomaṃ palipathaṃ duggaṃ, saṃsāraṃ mohamaccagā;</gatha>
    <gatha type="2">Tiṇṇo pāraṅgato jhāyī, anejo akathaṃkathī;</gatha>
    <gatha type="last">Anupādāya nibbuto, tamahaṃ brūmi brāhmaṇaṃ.</gatha>
    <hangnum nr="644"/>
    <gatha type="1"> ‘‘Yodha kāme pahantvāna, anāgāro paribbaje;</gatha>
    <gatha type="last">Kāmabhavaparikkhīṇaṃ, tamahaṃ brūmi brāhmaṇaṃ.</gatha>
    <hangnum nr="645"/>
    <gatha type="1"> ‘‘Yodha  taṇhaṃ pahantvāna, anāgāro paribbaje;</gatha>
    <gatha type="last">Taṇhābhavaparikkhīṇaṃ, tamahaṃ brūmi brāhmaṇaṃ.</gatha>
    <hangnum nr="646"/>
    <gatha type="1"> ‘‘Hitvā mānusakaṃ yogaṃ, dibbaṃ yogaṃ upaccagā;</gatha>
    <gatha type="last">Sabbayogavisaṃyuttaṃ, tamahaṃ brūmi brāhmaṇaṃ.</gatha>
    <hangnum nr="647"/>
    <gatha type="1"> ‘‘Hitvā ratiñca aratiṃ, sītibhūtaṃ nirūpadhiṃ;</gatha>
    <gatha type="last">Sabbalokābhibhuṃ vīraṃ, tamahaṃ brūmi brāhmaṇaṃ.</gatha>
    <hangnum nr="648"/>
    <gatha type="1"> ‘‘Cutiṃ  yo vedi <note>[yo’veti (?) itivuttake 99 aṭṭhakathāsaṃvaṇanā passitabbā]</note> ttānaṃ, upapattiñca sabbaso;</gatha>
    <gatha type="last">Asattaṃ sugataṃ buddhaṃ, tamahaṃ brūmi brāhmaṇaṃ.</gatha>
    <hangnum nr="649"/>
    <gatha type="1"> ‘‘Yassa gatiṃ na jānanti, devā gandhabbamānusā;</gatha>
    <gatha type="last">Khīṇāsavaṃ arahantaṃ, tamahaṃ brūmi brāhmaṇaṃ.</gatha>
    <hangnum nr="650"/>
    <gatha type="1"> ‘‘Yassa pure ca pacchā ca, majjhe ca natthi kiñcanaṃ;</gatha>
    <gatha type="last">Akiñcanaṃ  anādānaṃ, tamahaṃ brūmi brāhmaṇaṃ.</gatha>
    <hangnum nr="651"/>
    <gatha type="1"> ‘‘Usabhaṃ pavaraṃ vīraṃ, mahesiṃ vijitāvinaṃ;</gatha>
    <gatha type="last">Anejaṃ nhātakaṃ buddhaṃ, tamahaṃ brūmi brāhmaṇaṃ.</gatha>
    <hangnum nr="652"/>
    <gatha type="1"> ‘‘Pubbenivāsaṃ yo vedi <note>[yo’veti (?) itivuttake 99 aṭṭhakathāsaṃvaṇanā passitabbā]</note>, saggāpāyañca passati;</gatha>
    <gatha type="last">Atho jātikkhayaṃ patto, tamahaṃ brūmi brāhmaṇaṃ.</gatha>
    <hangnum nr="653"/>
    <gatha type="1"> ‘‘Samaññā hesā lokasmiṃ, nāmagottaṃ pakappitaṃ;</gatha>
    <gatha type="last">Sammuccā samudāgataṃ, tattha tattha pakappitaṃ.</gatha>
    <hangnum nr="654"/>
    <gatha type="1"> ‘‘Dīgharattamanusayitaṃ, diṭṭhigatamajānataṃ;</gatha>
    <gatha type="last">Ajānantā no <note>[ajānantā te (aṭṭha.) ma. ni. 2.460]</note> pabruvanti, jātiyā hoti brāhmaṇo.</gatha>
    <hangnum nr="655"/>
    <gatha type="1"> ‘‘Na  jaccā brāhmaṇo hoti, na jaccā hoti abrāhmaṇo;</gatha>
    <gatha type="last">Kammunā brāhmaṇo hoti, kammunā hoti abrāhmaṇo.</gatha>
    <hangnum nr="656"/>
    <gatha type="1"> ‘‘Kassako kammunā hoti, sippiko hoti kammunā;</gatha>
    <gatha type="last">Vāṇijo kammunā hoti, pessiko hoti kammunā.</gatha>
    <hangnum nr="657"/>
    <gatha type="1"> ‘‘Coropi kammunā hoti, yodhājīvopi kammunā;</gatha>
    <gatha type="last">Yājako kammunā hoti, rājāpi hoti kammunā.</gatha>
    <hangnum nr="658"/>
    <gatha type="1"> ‘‘Evametaṃ  yathābhūtaṃ, kammaṃ passanti paṇḍitā;</gatha>
    <gatha type="last">Paṭiccasamuppādadassā, kammavipākakovidā.</gatha>
    <hangnum nr="659"/>
    <gatha type="1"> ‘‘Kammunā vattati loko, kammunā vattati pajā;</gatha>
    <gatha type="last">Kammanibandhanā sattā, rathassāṇīva yāyato.</gatha>
    <hangnum nr="660"/>
    <gatha type="1"> ‘‘Tapena brahmacariyena, saṃyamena damena ca;</gatha>
    <gatha type="last">Etena  brāhmaṇo hoti, etaṃ brāhmaṇamuttamaṃ.</gatha>
    <hangnum nr="661"/>
    <gatha type="1"> ‘‘Tīhi vijjāhi sampanno, santo khīṇapunabbhavo;</gatha>
    <gatha type="last">Evaṃ vāseṭṭha jānāhi, brahmā sakko vijānata’’nti.</gatha>
    <paragraph>Evaṃ vutte, vāseṭṭhabhāradvājā māṇavā bhagavantaṃ etadavocuṃ – ‘‘abhikkantaṃ, bho gotama…pe… upāsake no bhavaṃ gotamo dhāretu ajjatagge pāṇupete <note>[pāṇupetaṃ (ka.)]</note> saraṇaṃ gate’’ti.</paragraph>
    <centered>Vāseṭṭhasuttaṃ navamaṃ niṭṭhitaṃ.</centered>
    <subhead>10. Kokālikasuttaṃ</subhead>
    <paragraph>Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho kokāliko bhikkhu yena bhagavā tenupasaṅkami; upasaṅkamitvā bhagavantaṃ  abhivādetvā ekamantaṃ nisīdi. Ekamantaṃ nisinno kho kokāliko bhikkhu bhagavantaṃ etadavoca – ‘‘pāpicchā, bhante, sāriputtamoggallānā, pāpikānaṃ icchānaṃ vasaṃ gatā’’ti.</paragraph>
    <paragraph>Evaṃ vutte, bhagavā kokālikaṃ bhikkhuṃ etadavoca – ‘‘mā hevaṃ, kokālika, mā hevaṃ, kokālika! Pasādehi, kokālika, sāriputtamoggallānesu cittaṃ. Pesalā sāriputtamoggallānā’’ti.</paragraph>
    <paragraph>Dutiyampi kho…pe…  tatiyampi kho kokāliko bhikkhu bhagavantaṃ etadavoca – ‘‘kiñcāpi me, bhante, bhagavā saddhāyiko paccayiko, atha kho pāpicchāva sāriputtamoggallānā, pāpikānaṃ icchānaṃ vasaṃ gatā’’ti. Tatiyampi kho bhagavā kokālikaṃ bhikkhuṃ etadavoca – ‘‘mā hevaṃ, kokālika , mā hevaṃ, kokālika! Pasādehi, kokālika, sāriputtamoggallānesu cittaṃ. Pesalā sāriputtamoggallānā’’ti.</paragraph>
    <paragraph>Atha kho kokāliko bhikkhu uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Acirappakkantassa ca kokālikassa bhikkhuno sāsapamattīhi piḷakāhi sabbo kāyo phuṭo <note>[phuṭṭho (syā.)]</note> ahosi; sāsapamattiyo hutvā muggamattiyo ahesuṃ; muggamattiyo hutvā kaḷāyamattiyo ahesuṃ; kaḷāyamattiyo hutvā kolaṭṭhimattiyo ahesuṃ; kolaṭṭhimattiyo  hutvā kolamattiyo ahesuṃ; kolamattiyo hutvā āmalakamattiyo ahesuṃ; āmalakamattiyo hutvā beḷuvasalāṭukamattiyo ahesuṃ; beḷuvasalāṭukamattiyo hutvā billamattiyo ahesuṃ; billamattiyo hutvā pabhijjiṃsu; pubbañca lohitañca pagghariṃsu. Atha kho kokāliko bhikkhu tenevābādhena kālamakāsi. Kālaṅkato ca kokāliko bhikkhu padumaṃ nirayaṃ upapajji sāriputtamoggallānesu cittaṃ āghātetvā .</paragraph>
    <paragraph>Atha kho brahmā sahampati abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi . Ekamantaṃ, ṭhito kho brahmā sahampati bhagavantaṃ etadavoca – ‘‘kokāliko, bhante, bhikkhu kālaṅkato; kālaṅkato ca, bhante, kokāliko bhikkhu padumaṃ nirayaṃ upapanno sāriputtamoggallānesu cittaṃ āghātetvā’’ti. Idamavoca brahmā sahampati; idaṃ vatvā bhagavantaṃ abhivādetvā padakkhiṇaṃ katvā tatthevantaradhāyi.</paragraph>
    <paragraph>Atha kho bhagavā tassā rattiyā accayena bhikkhū āmantesi – ‘‘imaṃ, bhikkhave, rattiṃ brahmā sahampati abhikkantāya rattiyā…pe… idamavoca, bhikkhave, brahmā sahampati, idaṃ vatvā maṃ padakkhiṇaṃ katvā tatthevantaradhāyī’’ti.</paragraph>
    <paragraph>Evaṃ vutte, aññataro bhikkhu bhagavantaṃ  etadavoca – ‘‘kīvadīghaṃ nu kho, bhante, padume niraye āyuppamāṇa’’nti? ‘‘Dīghaṃ kho, bhikkhu, padume niraye āyuppamāṇaṃ; taṃ na sukaraṃ saṅkhātuṃ ettakāni vassāni iti vā ettakāni vassasatāni iti vā ettakāni vassasahassāni  iti vā ettakāni vassasatasahassāni iti vā’’ti. ‘‘Sakkā pana, bhante, upamā <note>[upamaṃ (sī. syā. ka.)]</note> kātu’’nti? ‘‘Sakkā, bhikkhū’’ti bhagavā avoca –</paragraph>
    <paragraph>‘‘Seyyathāpi, bhikkhu, vīsatikhāriko kosalako tilavāho; tato puriso vassasatassa vassasatassa accayena ekamekaṃ tilaṃ uddhareyya. Khippataraṃ kho so bhikkhu vīsatikhāriko kosalako tilavāho  iminā upakkamena parikkhayaṃ pariyādānaṃ gaccheyya, natveva eko abbudo nirayo. Seyyathāpi, bhikkhu, vīsati abbudā nirayā evameko nirabbudo nirayo. Seyyathāpi, bhikkhu, vīsati nirabbudā nirayā evameko ababo nirayo. Seyyathāpi, bhikkhu, vīsati ababā nirayā evameko ahaho nirayo. Seyyathāpi, bhikkhu, vīsati ahahā nirayā evameko aṭaṭo nirayo. Seyyathāpi, bhikkhu, vīsati aṭaṭā nirayā evameko kumudo nirayo. Seyyathāpi, bhikkhu, vīsati kumudā nirayā evameko sogandhiko nirayo. Seyyathāpi, bhikkhu, vīsati sogandhikā nirayā evameko uppalako nirayo. Seyyathāpi, bhikkhu, vīsati uppalakā nirayā evameko puṇḍarīko nirayo. Seyyathāpi, bhikkhu, vīsati puṇḍarīkā nirayā evameko padumo nirayo. Padumaṃ kho pana bhikkhu nirayaṃ kokāliko bhikkhu upapanno sāriputtamoggallānesu cittaṃ āghātetvā’’ti. Idamavoca bhagavā, idaṃ vatvāna sugato athāparaṃ etadavoca satthā –</paragraph>
    <hangnum nr="662"/>
    <gatha type="1"> ‘‘Purisassa  hi jātassa, kuṭhārī <note>[kudhārī (ka.)]</note> jāyate mukhe;</gatha>
    <gatha type="last">Yāya chindati attānaṃ, bālo dubbhāsitaṃ bhaṇaṃ.</gatha>
    <hangnum nr="663"/>
    <gatha type="1"> ‘‘Yo nindiyaṃ pasaṃsati, taṃ vā nindati yo pasaṃsiyo;</gatha>
    <gatha type="last">Vicināti mukhena so kaliṃ, kalinā  tena sukhaṃ na vindati.</gatha>
    <hangnum nr="664"/>
    <gatha type="1"> ‘‘Appamatto  ayaṃ kali, yo akkhesu dhanaparājayo;</gatha>
    <gatha type="2">Sabbassāpi sahāpi attanā, ayameva mahattaro <note>[mahantakaro (sī.)]</note> kali;</gatha>
    <gatha type="last">Yo sugatesu manaṃ padosaye.</gatha>
    <hangnum nr="665"/>
    <gatha type="1"> ‘‘Sataṃ sahassānaṃ nirabbudānaṃ, chattiṃsati pañca ca abbudāni <note>[abbudānaṃ (ka.)]</note>;</gatha>
    <gatha type="last">Yamariyagarahī nirayaṃ upeti, vācaṃ manañca paṇidhāya pāpakaṃ.</gatha>
    <hangnum nr="666"/>
    <gatha type="1"> ‘‘Abhūtavādī nirayaṃ upeti, yo vāpi katvā na karomicāha;</gatha>
    <gatha type="last">Ubhopi te pecca samā bhavanti, nihīnakammā manujā parattha.</gatha>
    <hangnum nr="667"/>
    <gatha type="1"> ‘‘Yo appaduṭṭhassa narassa dussati, suddhassa posassa anaṅgaṇassa;</gatha>
    <gatha type="last">Tameva bālaṃ pacceti pāpaṃ, sukhumo rajo paṭivātaṃva khitto.</gatha>
    <hangnum nr="668"/>
    <gatha type="1"> ‘‘Yo lobhaguṇe anuyutto, so vacasā paribhāsati aññe;</gatha>
    <gatha type="last">Asaddho  kadariyo avadaññū, macchari pesuṇiyaṃ <note>[pesuṇiyasmiṃ (bahūsu)]</note> anuyutto.</gatha>
    <hangnum nr="669"/>
    <gatha type="1"> ‘‘Mukhadugga vibhūta anariya, bhūnahu <note>[bhunahata (syā. ka.)]</note> pāpaka dukkaṭakāri;</gatha>
    <gatha type="last">Purisanta kalī avajāta, mā bahubhāṇidha nerayikosi.</gatha>
    <hangnum nr="670"/>
    <gatha type="1"> ‘‘Rajamākirasī  ahitāya, sante garahasi kibbisakārī;</gatha>
    <gatha type="last">Bahūni duccaritāni caritvā, gacchasi kho papataṃ cirarattaṃ.</gatha>
    <hangnum nr="671"/>
    <gatha type="1"> ‘‘Na hi nassati kassaci kammaṃ, eti hataṃ labhateva suvāmi;</gatha>
    <gatha type="last">Dukkhaṃ mando paraloke, attani passati kibbisakārī.</gatha>
    <hangnum nr="672"/>
    <gatha type="1"> ‘‘Ayosaṅkusamāhataṭṭhānaṃ , tiṇhadhāramayasūlamupeti;</gatha>
    <gatha type="last">Atha  tattaayoguḷasannibhaṃ, bhojanamatthi tathā patirūpaṃ.</gatha>
    <hangnum nr="673"/>
    <gatha type="1"> ‘‘Na hi vaggu vadanti vadantā, nābhijavanti na tāṇamupenti;</gatha>
    <gatha type="last">Aṅgāre  santhate sayanti <note>[senti (sī. syā. pī.)]</note>, ginisampajjalitaṃ pavisanti.</gatha>
    <hangnum nr="674"/>
    <gatha type="1"> ‘‘Jālena ca onahiyāna, tattha hananti ayomayakuṭebhi <note>[ayomayakūṭehi (sī. syā. pī.)]</note>;</gatha>
    <gatha type="last">Andhaṃva timisamāyanti, taṃ vitatañhi yathā mahikāyo.</gatha>
    <hangnum nr="675"/>
    <gatha type="1"> ‘‘Atha lohamayaṃ pana kumbhiṃ, ginisampajjalitaṃ pavisanti;</gatha>
    <gatha type="last">Paccanti hi tāsu cirarattaṃ, agginisamāsu <note>[ginissamāsu (ka.)]</note> samuppilavāte.</gatha>
    <hangnum nr="676"/>
    <gatha type="1"> ‘‘Atha pubbalohitamisse, tattha kiṃ paccati kibbisakārī;</gatha>
    <gatha type="last">Yaṃ yaṃ  disakaṃ <note>[disataṃ (sī. syā. pī.)]</note> adhiseti, tattha kilissati samphusamāno.</gatha>
    <hangnum nr="677"/>
    <gatha type="1"> ‘‘Puḷavāvasathe  salilasmiṃ, tattha kiṃ paccati kibbisakārī;</gatha>
    <gatha type="last">Gantuṃ na hi tīramapatthi, sabbasamā hi samantakapallā.</gatha>
    <hangnum nr="678"/>
    <gatha type="1"> ‘‘Asipattavanaṃ pana tiṇhaṃ, taṃ pavisanti samucchidagattā;</gatha>
    <gatha type="last">Jivhaṃ  balisena gahetvā, ārajayārajayā vihananti.</gatha>
    <hangnum nr="679"/>
    <gatha type="1"> ‘‘Atha vetaraṇiṃ pana duggaṃ, tiṇhadhārakhuradhāramupenti;</gatha>
    <gatha type="last">Tattha mandā papatanti, pāpakarā pāpāni karitvā.</gatha>
    <hangnum nr="680"/>
    <gatha type="1"> ‘‘Khādanti  hi tattha rudante, sāmā sabalā kākolagaṇā ca;</gatha>
    <gatha type="last">Soṇā siṅgālā <note>[sigālā (sī. pī.)]</note> paṭigiddhā <note>[paṭigijjhā (syā. pī.)]</note>, kulalā vāyasā ca <note>[kulalā ca vāyasā (?)]</note> vitudanti.</gatha>
    <hangnum nr="681"/>
    <gatha type="1"> ‘‘Kicchā vatayaṃ idha vutti, yaṃ jano phusati <note>[passati (sī. syā. pī.)]</note> kibbisakārī;</gatha>
    <gatha type="last">Tasmā idha jīvitasese, kiccakaro siyā naro na cappamajje.</gatha>
    <hangnum nr="682"/>
    <gatha type="1"> ‘‘Te  gaṇitā vidūhi tilavāhā, ye padume niraye upanītā;</gatha>
    <gatha type="last">Nahutāni hi koṭiyo pañca bhavanti, dvādasa koṭisatāni punaññā <note>[panayye (ka.)]</note>.</gatha>
    <hangnum nr="683"/>
    <gatha type="1"> ‘‘Yāva  dukhā <note>[dukkhā (sī. syā.), dukkha (pī. ka.)]</note> nirayā idha vuttā, tatthapi tāva ciraṃ vasitabbaṃ;</gatha>
    <gatha type="last">Tasmā  sucipesalasādhuguṇesu, vācaṃ manaṃ satataṃ <note>[pakataṃ (syā.)]</note> parirakkhe’’ti.</gatha>
    <centered>Kokālikasuttaṃ dasamaṃ niṭṭhitaṃ.</centered>
    <subhead>11. Nālakasuttaṃ</subhead>
    <hangnum nr="684"/>
    <gatha type="1"> Ānandajāte tidasagaṇe patīte, sakkañca indaṃ sucivasane ca deve;</gatha>
    <gatha type="last">Dussaṃ gahetvā atiriva thomayante, asito isi addasa divāvihāre.</gatha>
    <hangnum nr="685"/>
    <gatha type="1"> Disvāna  deve muditamane udagge, cittiṃ karitvāna idamavoca <note>[karitvā idamavocāsi (sī.)]</note> tattha;</gatha>
    <gatha type="last">‘‘Kiṃ devasaṅgho atiriva kalyarūpo, dussaṃ gahetvā ramayatha <note>[bhamayatha (sī.)]</note> kiṃ paṭicca.</gatha>
    <hangnum nr="686"/>
    <gatha type="1"> ‘‘Yadāpi āsī asurehi saṅgamo, jayo surānaṃ asurā parājitā.</gatha>
    <gatha type="last">Tadāpi netādiso lomahaṃsano, kimabbhutaṃ daṭṭhu marū pamoditā.</gatha>
    <hangnum nr="687"/>
    <gatha type="1"> ‘‘Seḷenti gāyanti ca vādayanti ca, bhujāni phoṭenti <note>[poṭhenti (sī. pī.), pothenti (ka.)]</note> ca naccayanti ca;</gatha>
    <gatha type="last">Pucchāmi  vohaṃ merumuddhavāsine, dhunātha me saṃsayaṃ khippa mārisā’’.</gatha>
    <hangnum nr="688"/>
    <gatha type="1"> ‘‘So  bodhisatto ratanavaro atulyo, manussaloke hitasukhatthāya <note>[hitasukhatāya (sī. syā. pī.)]</note> jāto;</gatha>
    <gatha type="last">Sakyāna gāme janapade lumbineyye, tenamha tuṭṭhā atiriva kalyarūpā.</gatha>
    <hangnum nr="689"/>
    <gatha type="1"> ‘‘So sabbasattuttamo aggapuggalo, narāsabho sabbapajānamuttamo;</gatha>
    <gatha type="last">Vattessati  cakkamisivhaye vane, nadaṃva sīho balavā migābhibhū’’.</gatha>
    <hangnum nr="690"/>
    <gatha type="1"> Taṃ  saddaṃ sutvā turitamavasarī so, suddhodanassa tada bhavanaṃ upāvisi <note>[upāgami (sī. pī.)]</note>;</gatha>
    <gatha type="last">Nisajja tattha idamavocāsi sakye, ‘‘kuhiṃ kumāro ahamapi daṭṭhukāmo’’.</gatha>
    <hangnum nr="691"/>
    <gatha type="1"> Tato kumāraṃ jalitamiva suvaṇṇaṃ, ukkāmukheva sukusalasampahaṭṭhaṃ <note>[sukusalena sampahaṭṭhaṃ (ka.)]</note>;</gatha>
    <gatha type="last">Daddallamānaṃ <note>[daddaḷhamānaṃ (ka.)]</note> siriyā anomavaṇṇaṃ, dassesu puttaṃ asitavhayassa sakyā.</gatha>
    <hangnum nr="692"/>
    <gatha type="1"> Disvā kumāraṃ sikhimiva pajjalantaṃ, tārāsabhaṃva  nabhasigamaṃ visuddhaṃ;</gatha>
    <gatha type="last">Sūriyaṃ tapantaṃ saradarivabbhamuttaṃ, ānandajāto vipulamalattha pītiṃ.</gatha>
    <hangnum nr="693"/>
    <gatha type="1"> Anekasākhañca sahassamaṇḍalaṃ, chattaṃ marū dhārayumantalikkhe;</gatha>
    <gatha type="last">Suvaṇṇadaṇḍā vītipatanti cāmarā, na dissare cāmarachattagāhakā.</gatha>
    <hangnum nr="694"/>
    <gatha type="1"> Disvā  jaṭī kaṇhasirivhayo isi, suvaṇṇanikkhaṃ viya paṇḍukambale;</gatha>
    <gatha type="last">Setañca chattaṃ dhariyanta <note>[dhāriyanta (syā.), dhārayantaṃ (sī. ka.)]</note> muddhani, udaggacitto sumano paṭiggahe.</gatha>
    <hangnum nr="695"/>
    <gatha type="1"> Paṭiggahetvā pana sakyapuṅgavaṃ, jigīsato <note>[jigiṃsako (sī. syā. pī.)]</note> lakkhaṇamantapāragū;</gatha>
    <gatha type="last">Pasannacitto giramabbhudīrayi, ‘‘anuttarāyaṃ dvipadānamuttamo’’ <note>[dipadānamuttamo (sī. syā. pī.)]</note>.</gatha>
    <hangnum nr="696"/>
    <gatha type="1"> Athattano gamanamanussaranto, akalyarūpo gaḷayati assukāni;</gatha>
    <gatha type="2">Disvāna sakyā isimavocuṃ rudantaṃ,</gatha>
    <gatha type="last">‘‘No ce kumāre bhavissati antarāyo’’.</gatha>
    <hangnum nr="697"/>
    <gatha type="1"> Disvāna sakye isimavoca akalye, ‘‘nāhaṃ  kumāre ahitamanussarāmi;</gatha>
    <gatha type="last">Na cāpimassa bhavissati antarāyo, na orakāyaṃ adhimānasā <note>[adhimanasā (sī. syā.)]</note> bhavātha.</gatha>
    <hangnum nr="698"/>
    <gatha type="1"> ‘‘Sambodhiyaggaṃ phusissatāyaṃ kumāro, so dhammacakkaṃ paramavisuddhadassī;</gatha>
    <gatha type="last">Vattessatāyaṃ bahujanahitānukampī, vitthārikassa bhavissati brahmacariyaṃ.</gatha>
    <hangnum nr="699"/>
    <gatha type="1"> ‘‘Mamañca  āyu na ciramidhāvaseso, athantarā me bhavissati kālakiriyā;</gatha>
    <gatha type="last">Sohaṃ na sossaṃ <note>[sussaṃ (sī. syā.)]</note> asamadhurassa dhammaṃ, tenamhi aṭṭo byasanaṃgato aghāvī’’.</gatha>
    <hangnum nr="700"/>
    <gatha type="1"> So  sākiyānaṃ vipulaṃ janetvā pītiṃ, antepuramhā niggamā <note>[niragamā (sī. syā.), nigamā (ka. sī.), niragama (pī.)]</note> brahmacārī;</gatha>
    <gatha type="last">So bhāgineyyaṃ sayaṃ anukampamāno, samādapesi asamadhurassa dhamme.</gatha>
    <hangnum nr="701"/>
    <gatha type="1"> ‘‘Buddhoti ghosaṃ yada <note>[yadi (syā. ka.)]</note> parato suṇāsi, sambodhipatto vivarati dhammamaggaṃ;</gatha>
    <gatha type="last">Gantvāna tattha samayaṃ paripucchamāno <note>[sayaṃ paripucchiyāno (sī. syā.)]</note>, carassu tasmiṃ bhagavati brahmacariyaṃ’’.</gatha>
    <hangnum nr="702"/>
    <gatha type="1"> Tenānusiṭṭho hitamanena tādinā, anāgate  paramavisuddhadassinā;</gatha>
    <gatha type="last">So nālako upacitapuññasañcayo, jinaṃ patikkhaṃ <note>[pati + ikkhaṃ = patikkhaṃ]</note> parivasi rakkhitindriyo.</gatha>
    <hangnum nr="703"/>
    <gatha type="1"> Sutvāna ghosaṃ jinavaracakkavattane, gantvāna disvā isinisabhaṃ pasanno;</gatha>
    <gatha type="last">Moneyyaseṭṭhaṃ  munipavaraṃ apucchi, samāgate asitāvhayassa sāsaneti.</gatha>
    <centered>Vatthugāthā niṭṭhitā.</centered>
    <hangnum nr="704"/>
    <gatha type="1"> ‘‘Aññātametaṃ vacanaṃ, asitassa yathātathaṃ;</gatha>
    <gatha type="last">Taṃ taṃ gotama pucchāmi, sabbadhammāna pāraguṃ.</gatha>
    <hangnum nr="705"/>
    <gatha type="1"> ‘‘Anagāriyupetassa, bhikkhācariyaṃ jigīsato;</gatha>
    <gatha type="last">Muni pabrūhi me puṭṭho, moneyyaṃ uttamaṃ padaṃ’’.</gatha>
    <hangnum nr="706"/>
    <gatha type="1"> ‘‘Moneyyaṃ te upaññissaṃ, (iti bhagavā) dukkaraṃ durabhisambhavaṃ;</gatha>
    <gatha type="last">Handa te naṃ pavakkhāmi, santhambhassu daḷho bhava.</gatha>
    <hangnum nr="707"/>
    <gatha type="1"> ‘‘Samānabhāgaṃ  kubbetha, gāme akkuṭṭhavanditaṃ;</gatha>
    <gatha type="last">Manopadosaṃ rakkheyya, santo anuṇṇato care.</gatha>
    <hangnum nr="708"/>
    <gatha type="1"> ‘‘Uccāvacā  niccharanti, dāye aggisikhūpamā;</gatha>
    <gatha type="last">Nāriyo muniṃ palobhenti, tāsu taṃ mā palobhayuṃ.</gatha>
    <hangnum nr="709"/>
    <gatha type="1"> ‘‘Virato methunā dhammā, hitvā kāme paropare <note>[parovare (sī. pī.), varāvare (syā.)]</note>;</gatha>
    <gatha type="last">Aviruddho  asāratto, pāṇesu tasathāvare.</gatha>
    <hangnum nr="710"/>
    <gatha type="1"> ‘‘Yathā ahaṃ tathā ete, yathā ete tathā ahaṃ;</gatha>
    <gatha type="last">Attānaṃ upamaṃ katvā, na haneyya na ghātaye.</gatha>
    <hangnum nr="711"/>
    <gatha type="1"> ‘‘Hitvā icchañca lobhañca, yattha satto puthujjano;</gatha>
    <gatha type="last">Cakkhumā paṭipajjeyya, tareyya narakaṃ imaṃ.</gatha>
    <hangnum nr="712"/>
    <gatha type="1"> ‘‘Ūnūdaro mitāhāro, appicchassa alolupo;</gatha>
    <gatha type="last">Sadā <note>[sa ve (pī.)]</note> icchāya nicchāto, aniccho hoti nibbuto.</gatha>
    <hangnum nr="713"/>
    <gatha type="1"> ‘‘Sa piṇḍacāraṃ caritvā, vanantamabhihāraye;</gatha>
    <gatha type="last">Upaṭṭhito rukkhamūlasmiṃ, āsanūpagato muni.</gatha>
    <hangnum nr="714"/>
    <gatha type="1"> ‘‘Sa jhānapasuto dhīro, vanante ramito siyā;</gatha>
    <gatha type="last">Jhāyetha rukkhamūlasmiṃ, attānamabhitosayaṃ.</gatha>
    <hangnum nr="715"/>
    <gatha type="1"> ‘‘Tato ratyā vivasāne <note>[vivasane (sī. syā. pī.)]</note>, gāmantamabhihāraye;</gatha>
    <gatha type="last">Avhānaṃ nābhinandeyya, abhihārañca gāmato.</gatha>
    <hangnum nr="716"/>
    <gatha type="1"> ‘‘Na munī gāmamāgamma, kulesu sahasā care;</gatha>
    <gatha type="last">Ghāsesanaṃ chinnakatho, na vācaṃ payutaṃ bhaṇe.</gatha>
    <hangnum nr="717"/>
    <gatha type="1"> ‘‘Alatthaṃ yadidaṃ sādhu, nālatthaṃ kusalaṃ iti;</gatha>
    <gatha type="last">Ubhayeneva so tādī, rukkhaṃvupanivattati <note>[rukkhaṃvu’pativattati (ka.), rukkhaṃva upātivattati (syā.)]</note>.</gatha>
    <hangnum nr="718"/>
    <gatha type="1"> ‘‘Sa  pattapāṇi vicaranto, amūgo mūgasammato;</gatha>
    <gatha type="last">Appaṃ dānaṃ na hīḷeyya, dātāraṃ nāvajāniyā.</gatha>
    <hangnum nr="719"/>
    <gatha type="1"> ‘‘Uccāvacā  hi paṭipadā, samaṇena pakāsitā;</gatha>
    <gatha type="last">Na pāraṃ  diguṇaṃ yanti, nayidaṃ ekaguṇaṃ mutaṃ.</gatha>
    <hangnum nr="720"/>
    <gatha type="1"> ‘‘Yassa ca visatā natthi, chinnasotassa bhikkhuno;</gatha>
    <gatha type="last">Kiccākiccappahīnassa, pariḷāho na vijjati.</gatha>
    <hangnum nr="721"/>
    <gatha type="1"> ‘‘Moneyyaṃ te upaññissaṃ, khuradhārūpamo bhave;</gatha>
    <gatha type="last">Jivhāya tālumāhacca, udare saññato siyā.</gatha>
    <hangnum nr="722"/>
    <gatha type="1"> ‘‘Alīnacitto ca siyā, na cāpi bahu cintaye;</gatha>
    <gatha type="last">Nirāmagandho asito, brahmacariyaparāyaṇo.</gatha>
    <hangnum nr="723"/>
    <gatha type="1"> ‘‘Ekāsanassa sikkhetha, samaṇūpāsanassa ca;</gatha>
    <gatha type="2">Ekattaṃ monamakkhātaṃ, eko ce abhiramissasi;</gatha>
    <gatha type="last">Atha bhāhisi <note>[bhāsihi (sī. syā. pī.)]</note> dasadisā.</gatha>
    <hangnum nr="724"/>
    <gatha type="1"> ‘‘Sutvā dhīrānaṃ nigghosaṃ, jhāyīnaṃ kāmacāginaṃ;</gatha>
    <gatha type="last">Tato hiriñca saddhañca, bhiyyo kubbetha māmako.</gatha>
    <hangnum nr="725"/>
    <gatha type="1"> ‘‘Taṃ  nadīhi vijānātha, sobbhesu padaresu ca;</gatha>
    <gatha type="last">Saṇantā yanti kusobbhā <note>[kussubbhā (sī.)]</note>, tuṇhīyanti mahodadhī.</gatha>
    <hangnum nr="726"/>
    <gatha type="1"> ‘‘Yadūnakaṃ taṃ saṇati, yaṃ pūraṃ santameva taṃ;</gatha>
    <gatha type="last">Aḍḍhakumbhūpamo bālo, rahado pūrova paṇḍito.</gatha>
    <hangnum nr="727"/>
    <gatha type="1"> ‘‘Yaṃ samaṇo bahuṃ bhāsati, upetaṃ atthasañhitaṃ;</gatha>
    <gatha type="last">Jānaṃ so dhammaṃ deseti, jānaṃ so bahu bhāsati.</gatha>
    <hangnum nr="728"/>
    <gatha type="1"> ‘‘Yo  ca jānaṃ saṃyatatto, jānaṃ na bahu bhāsati;</gatha>
    <gatha type="last">Sa  munī monamarahati, sa munī monamajjhagā’’ti.</gatha>
    <centered>Nālakasuttaṃ ekādasamaṃ niṭṭhitaṃ.</centered>
    <subhead>12. Dvayatānupassanāsuttaṃ</subhead>
    <paragraph>Evaṃ me sutaṃ – ekaṃ samayaṃ bhagavā sāvatthiyaṃ viharati pubbārāme migāramātupāsāde. Tena kho pana samayena bhagavā tadahuposathe pannarase  puṇṇāya puṇṇamāya rattiyā bhikkhusaṅghaparivuto abbhokāse nisinno hoti . Atha kho bhagavā tuṇhībhūtaṃ tuṇhībhūtaṃ bhikkhusaṅghaṃ anuviloketvā bhikkhū āmantesi –</paragraph>
    <paragraph>‘‘‘Ye te, bhikkhave, kusalā dhammā ariyā niyyānikā sambodhagāmino, tesaṃ vo, bhikkhave, kusalānaṃ dhammānaṃ ariyānaṃ niyyānikānaṃ sambodhagāmīnaṃ kā upanisā savanāyā’ti iti ce, bhikkhave, pucchitāro assu, te evamassu vacanīyā – ‘yāvadeva dvayatānaṃ dhammānaṃ yathābhūtaṃ ñāṇāyā’ti. Kiñca dvayataṃ vadetha?</paragraph>
    <paragraph>(1) ‘‘Idaṃ dukkhaṃ, ayaṃ dukkhasamudayoti ayamekānupassanā. Ayaṃ dukkhanirodho, ayaṃ dukkhanirodhagāminī paṭipadāti, ayaṃ dutiyānupassanā. Evaṃ sammā dvayatānupassino kho, bhikkhave, bhikkhuno appamattassa ātāpino pahitattassa viharato dvinnaṃ phalānaṃ aññataraṃ phalaṃ pāṭikaṅkhaṃ – diṭṭheva dhamme aññā, sati vā  upādisese anāgāmitā’’ti.</paragraph>
    <paragraph>Idamavoca bhagavā. Idaṃ vatvāna sugato athāparaṃ etadavoca satthā –</paragraph>
    <hangnum nr="729"/>
    <gatha type="1"> ‘‘Ye dukkhaṃ nappajānanti, atho dukkhassa sambhavaṃ;</gatha>
    <gatha type="2">Yattha ca sabbaso dukkhaṃ, asesaṃ uparujjhati;</gatha>
    <gatha type="last">Tañca maggaṃ na jānanti, dukkhūpasamagāminaṃ.</gatha>
    <hangnum nr="730"/>
    <gatha type="1"> ‘‘Cetovimuttihīnā te, atho paññāvimuttiyā;</gatha>
    <gatha type="last">Abhabbā te antakiriyāya, te ve jātijarūpagā.</gatha>
    <hangnum nr="731"/>
    <gatha type="1"> ‘‘Ye  ca dukkhaṃ pajānanti, atho dukkhassa sambhavaṃ;</gatha>
    <gatha type="2">Yattha ca sabbaso dukkhaṃ, asesaṃ uparujjhati;</gatha>
    <gatha type="last">Tañca  maggaṃ pajānanti, dukkhūpasamagāminaṃ.</gatha>
    <hangnum nr="732"/>
    <gatha type="1"> ‘‘Cetovimuttisampannā, atho paññāvimuttiyā;</gatha>
    <gatha type="last">Bhabbā te antakiriyāya, na te jātijarūpagā’’ti.</gatha>
    <paragraph>(2) ‘‘‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ kiñci dukkhaṃ sambhoti sabbaṃ upadhipaccayāti, ayamekānupassanā. Upadhīnaṃ  tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="733"/>
    <gatha type="1"> ‘‘Upadhinidānā pabhavanti dukkhā, ye  keci lokasmimanekarūpā;</gatha>
    <gatha type="2">Yo ve avidvā upadhiṃ karoti, punappunaṃ dukkhamupeti mando;</gatha>
    <gatha type="last">Tasmā pajānaṃ upadhiṃ na kayirā, dukkhassa jātippabhavānupassī’’ti.</gatha>
    <paragraph>(3) ‘‘‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ kiñci dukkhaṃ sambhoti sabbaṃ avijjāpaccayāti, ayamekānupassanā. Avijjāya tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="734"/>
    <gatha type="1"> ‘‘Jātimaraṇasaṃsāraṃ , ye vajanti punappunaṃ;</gatha>
    <gatha type="last">Itthabhāvaññathābhāvaṃ, avijjāyeva sā gati.</gatha>
    <hangnum nr="735"/>
    <gatha type="1"> ‘‘Avijjā hāyaṃ mahāmoho, yenidaṃ saṃsitaṃ ciraṃ;</gatha>
    <gatha type="last">Vijjāgatā ca ye sattā, na te gacchanti <note>[nāgacchanti (sī. pī.)]</note> punabbhava’’nti.</gatha>
    <paragraph>(4) ‘‘Siyā aññenapi…pe… kathañca siyā? Yaṃ kiñci dukkhaṃ sambhoti sabbaṃ saṅkhārapaccayāti, ayamekānupassanā. Saṅkhārānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="736"/>
    <gatha type="1"> ‘‘Yaṃ  kiñci dukkhaṃ sambhoti, sabbaṃ saṅkhārapaccayā;</gatha>
    <gatha type="last">Saṅkhārānaṃ nirodhena, natthi dukkhassa sambhavo.</gatha>
    <hangnum nr="737"/>
    <gatha type="1"> ‘‘Etamādīnavaṃ ñatvā, dukkhaṃ saṅkhārapaccayā;</gatha>
    <gatha type="2">Sabbasaṅkhārasamathā, saññānaṃ uparodhanā;</gatha>
    <gatha type="last">Evaṃ dukkhakkhayo hoti, etaṃ ñatvā yathātathaṃ.</gatha>
    <hangnum nr="738"/>
    <gatha type="1"> ‘‘Sammaddasā vedaguno, sammadaññāya paṇḍitā;</gatha>
    <gatha type="last">Abhibhuyya mārasaṃyogaṃ, na gacchanti <note>[nāgacchanti (sī. pī.)]</note> punabbhava’’nti.</gatha>
    <paragraph>(5) ‘‘Siyā  aññenapi…pe… kathañca siyā? Yaṃ kiñci dukkhaṃ sambhoti sabbaṃ viññāṇapaccayāti, ayamekānupassanā. Viññāṇassa tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="739"/>
    <gatha type="1"> ‘‘Yaṃ kiñci dukkhaṃ sambhoti, sabbaṃ viññāṇapaccayā;</gatha>
    <gatha type="last">Viññāṇassa nirodhena, natthi dukkhassa sambhavo.</gatha>
    <hangnum nr="740"/>
    <gatha type="1"> ‘‘Etamādīnavaṃ ñatvā, dukkhaṃ viññāṇapaccayā;</gatha>
    <gatha type="last">Viññāṇūpasamā bhikkhu, nicchāto parinibbuto’’ti.</gatha>
    <paragraph>(6) ‘‘Siyā aññenapi…pe… kathañca siyā? Yaṃ kiñci dukkhaṃ sambhoti sabbaṃ phassapaccayāti, ayamekānupassanā. Phassassa tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe… athāparaṃ etadavoca  satthā –</paragraph>
    <hangnum nr="741"/>
    <gatha type="1"> ‘‘Tesaṃ phassaparetānaṃ, bhavasotānusārinaṃ;</gatha>
    <gatha type="last">Kummaggapaṭipannānaṃ, ārā saṃyojanakkhayo.</gatha>
    <hangnum nr="742"/>
    <gatha type="1"> ‘‘Ye ca phassaṃ pariññāya, aññāyupasame <note>[paññāya upasame (syā.)]</note> ratā;</gatha>
    <gatha type="last">Te ve phassābhisamayā, nicchātā parinibbutā’’ti.</gatha>
    <paragraph>(7) ‘‘Siyā  aññenapi…pe… kathañca siyā? Yaṃ kiñci dukkhaṃ sambhoti sabbaṃ vedanāpaccayāti, ayamekānupassanā. Vedanānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="743"/>
    <gatha type="1"> ‘‘Sukhaṃ  vā yadi vā dukkhaṃ, adukkhamasukhaṃ saha;</gatha>
    <gatha type="last">Ajjhattañca bahiddhā ca, yaṃ kiñci atthi veditaṃ.</gatha>
    <hangnum nr="744"/>
    <gatha type="1"> ‘‘Etaṃ dukkhanti ñatvāna, mosadhammaṃ palokinaṃ <note>[palokitaṃ (sī.)]</note>;</gatha>
    <gatha type="2">Phussa phussa vayaṃ passaṃ, evaṃ tattha vijānati <note>[virajjati (ka. sī.)]</note>;</gatha>
    <gatha type="last">Vedanānaṃ khayā bhikkhu, nicchāto parinibbuto’’ti.</gatha>
    <paragraph>(8) ‘‘Siyā  aññenapi…pe… kathañca siyā? Yaṃ kiñci dukkhaṃ sambhoti sabbaṃ taṇhāpaccayāti, ayamekānupassanā. Taṇhāya tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="745"/>
    <gatha type="1"> ‘‘Taṇhādutiyo  puriso, dīghamaddhāna saṃsaraṃ;</gatha>
    <gatha type="last">Itthabhāvaññathābhāvaṃ, saṃsāraṃ nātivattati.</gatha>
    <hangnum nr="746"/>
    <gatha type="1"> ‘‘Etamādīnavaṃ ñatvā, taṇhaṃ <note>[taṇhā (bahūsu) itivuttake 15 passitabbaṃ]</note> dukkhassa sambhavaṃ;</gatha>
    <gatha type="last">Vītataṇho anādāno, sato bhikkhu paribbaje’’ti.</gatha>
    <paragraph>(9) ‘‘Siyā aññenapi…pe… kathañca siyā? Yaṃ kiñci dukkhaṃ sambhoti sabbaṃ upādānapaccayāti, ayamekānupassanā. Upādānānaṃ <note>[upādānassa (syā. ka.)]</note> tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="747"/>
    <gatha type="1"> ‘‘Upādānapaccayā bhavo, bhūto dukkhaṃ nigacchati;</gatha>
    <gatha type="last">Jātassa maraṇaṃ hoti, eso dukkhassa sambhavo.</gatha>
    <hangnum nr="748"/>
    <gatha type="1"> ‘‘Tasmā upādānakkhayā, sammadaññāya paṇḍitā;</gatha>
    <gatha type="last">Jātikkhayaṃ abhiññāya, na gacchanti punabbhava’’nti.</gatha>
    <paragraph>(10) ‘‘Siyā  aññenapi…pe… kathañca siyā? Yaṃ kiñci dukkhaṃ sambhoti sabbaṃ ārambhapaccayāti, ayamekānupassanā. Ārambhānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="749"/>
    <gatha type="1"> ‘‘Yaṃ kiñci dukkhaṃ sambhoti, sabbaṃ ārambhapaccayā;</gatha>
    <gatha type="last">Ārambhānaṃ nirodhena, natthi dukkhassa sambhavo.</gatha>
    <hangnum nr="750"/>
    <gatha type="1"> ‘‘Etamādīnavaṃ  ñatvā, dukkhaṃ ārambhapaccayā;</gatha>
    <gatha type="last">Sabbārambhaṃ paṭinissajja, anārambhe vimuttino.</gatha>
    <hangnum nr="751"/>
    <gatha type="1"> ‘‘Ucchinnabhavataṇhassa, santacittassa bhikkhuno;</gatha>
    <gatha type="last">Vikkhīṇo <note>[vitiṇṇo (sī.)]</note> jātisaṃsāro, natthi tassa punabbhavo’’ti.</gatha>
    <paragraph>(11) ‘‘Siyā  aññenapi…pe… kathañca siyā? Yaṃ kiñci dukkhaṃ sambhoti sabbaṃ āhārapaccayāti, ayamekānupassanā. Āhārānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="752"/>
    <gatha type="1"> ‘‘Yaṃ kiñci dukkhaṃ sambhoti, sabbaṃ āhārapaccayā;</gatha>
    <gatha type="last">Āhārānaṃ nirodhena, natthi dukkhassa sambhavo.</gatha>
    <hangnum nr="753"/>
    <gatha type="1"> ‘‘Etamādīnavaṃ ñatvā, dukkhaṃ āhārapaccayā;</gatha>
    <gatha type="last">Sabbāhāraṃ pariññāya, sabbāhāramanissito.</gatha>
    <hangnum nr="754"/>
    <gatha type="1"> ‘‘Ārogyaṃ  sammadaññāya, āsavānaṃ parikkhayā;</gatha>
    <gatha type="last">Saṅkhāya sevī dhammaṭṭho, saṅkhyaṃ <note>[saṅkhaṃ (sī. pī.)]</note> nopeti vedagū’’ti.</gatha>
    <paragraph>(12) ‘‘Siyā aññenapi…pe… kathañca siyā? Yaṃ kiñci dukkhaṃ sambhoti sabbaṃ iñjitapaccayāti, ayamekānupassanā. Iñjitānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="755"/>
    <gatha type="1"> ‘‘Yaṃ  kiñci dukkhaṃ sambhoti, sabbaṃ iñjitapaccayā;</gatha>
    <gatha type="last">Iñjitānaṃ nirodhena, natthi dukkhassa sambhavo.</gatha>
    <hangnum nr="756"/>
    <gatha type="1"> ‘‘Etamādīnavaṃ ñatvā, dukkhaṃ iñjitapaccayā;</gatha>
    <gatha type="2">Tasmā hi ejaṃ vossajja, saṅkhāre uparundhiya;</gatha>
    <gatha type="last">Anejo anupādāno, sato bhikkhu paribbaje’’ti.</gatha>
    <paragraph>(13) ‘‘Siyā aññenapi…pe… kathañca siyā? Nissitassa calitaṃ hotīti, ayamekānupassanā. Anissito na calatīti, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="757"/>
    <gatha type="1"> ‘‘Anissito na calati, nissito ca upādiyaṃ;</gatha>
    <gatha type="last">Itthabhāvaññathābhāvaṃ, saṃsāraṃ nātivattati.</gatha>
    <hangnum nr="758"/>
    <gatha type="1"> ‘‘Etamādīnavaṃ ñatvā, nissayesu mahabbhayaṃ;</gatha>
    <gatha type="last">Anissito anupādāno, sato bhikkhu paribbaje’’ti.</gatha>
    <paragraph>(14) ‘‘Siyā  aññenapi…pe… kathañca siyā? Rūpehi, bhikkhave, arūpā <note>[āruppā (sī. pī.)]</note> santatarāti, ayamekānupassanā. Arūpehi  nirodho santataroti, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="759"/>
    <gatha type="1"> ‘‘Ye ca rūpūpagā sattā, ye ca arūpaṭṭhāyino <note>[āruppavāsino (sī. pī.)]</note>;</gatha>
    <gatha type="last">Nirodhaṃ appajānantā, āgantāro punabbhavaṃ.</gatha>
    <hangnum nr="760"/>
    <gatha type="1"> ‘‘Ye ca rūpe pariññāya, arūpesu asaṇṭhitā <note>[susaṇṭhitā (sī. syā. pī.)]</note>;</gatha>
    <gatha type="last">Nirodhe  ye vimuccanti, te janā maccuhāyino’’ti.</gatha>
    <paragraph>(15) ‘‘Siyā aññenapi…pe… kathañca siyā? Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya idaṃ saccanti upanijjhāyitaṃ tadamariyānaṃ etaṃ musāti yathābhūtaṃ sammappaññāya sudiṭṭhaṃ, ayamekānupassanā. Yaṃ , bhikkhave, sadevakassa…pe… sadevamanussāya idaṃ musāti upanijjhāyitaṃ, tadamariyānaṃ etaṃ saccanti yathābhūtaṃ sammappaññāya sudiṭṭhaṃ, ayaṃ dutiyānupassanā. Evaṃ sammā…pe… athāparaṃ etadavoca satthā –</paragraph>
    <hangnum nr="761"/>
    <gatha type="1"> ‘‘Anattani attamāniṃ <note>[attamānī (syā.), attamānaṃ (pī. ka.)]</note>, passa lokaṃ sadevakaṃ;</gatha>
    <gatha type="last">Niviṭṭhaṃ nāmarūpasmiṃ, idaṃ saccanti maññati.</gatha>
    <hangnum nr="762"/>
    <gatha type="1"> ‘‘Yena yena hi maññanti, tato taṃ hoti aññathā;</gatha>
    <gatha type="last">Tañhi tassa musā hoti, mosadhammañhi ittaraṃ.</gatha>
    <hangnum nr="763"/>
    <gatha type="1"> ‘‘Amosadhammaṃ  nibbānaṃ, tadariyā saccato vidū;</gatha>
    <gatha type="last">Te ve saccābhisamayā, nicchātā parinibbutā’’ti.</gatha>
    <paragraph>(16) ‘‘‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya idaṃ sukhanti upanijjhāyitaṃ, tadamariyānaṃ etaṃ dukkhanti yathābhūtaṃ sammappaññāya sudiṭṭhaṃ, ayamekānupassanā . Yaṃ, bhikkhave, sadevakassa…pe… sadevamanussāya idaṃ dukkhanti upanijjhāyitaṃ tadamariyānaṃ etaṃ sukhanti yathābhūtaṃ sammappaññāya sudiṭṭhaṃ, ayaṃ  dutiyānupassanā. Evaṃ sammā dvayatānupassino kho, bhikkhave, bhikkhuno appamattassa ātāpino pahitattassa viharato dvinnaṃ phalānaṃ aññataraṃ phalaṃ pāṭikaṅkhaṃ – diṭṭheva dhamme aññā, sati vā upādisese anāgāmitāti. Idamavoca bhagavā. Idaṃ vatvāna sugato athāparaṃ etadavoca satthā –</paragraph>
    <hangnum nr="764"/>
    <gatha type="1"> ‘‘Rūpā saddā rasā gandhā, phassā dhammā ca kevalā;</gatha>
    <gatha type="last">Iṭṭhā kantā manāpā ca, yāvatatthīti vuccati.</gatha>
    <hangnum nr="765"/>
    <gatha type="1"> ‘‘Sadevakassa lokassa, ete vo sukhasammatā;</gatha>
    <gatha type="last">Yattha cete nirujjhanti, taṃ nesaṃ dukkhasammataṃ.</gatha>
    <hangnum nr="766"/>
    <gatha type="1"> ‘‘Sukhanti  diṭṭhamariyehi, sakkāyassuparodhanaṃ;</gatha>
    <gatha type="last">Paccanīkamidaṃ hoti, sabbalokena passataṃ.</gatha>
    <hangnum nr="767"/>
    <gatha type="1"> ‘‘Yaṃ  pare sukhato āhu, tadariyā āhu dukkhato;</gatha>
    <gatha type="last">Yaṃ pare dukkhato āhu, tadariyā sukhato vidū.</gatha>
    <hangnum nr="768"/>
    <gatha type="1"> ‘‘Passa dhammaṃ durājānaṃ, sampamūḷhetthaviddasu <note>[sampamūḷhettha aviddasu (sī. pī.), sammūḷhettha aviddasu (?)]</note>;</gatha>
    <gatha type="last">Nivutānaṃ tamo hoti, andhakāro apassataṃ.</gatha>
    <hangnum nr="769"/>
    <gatha type="1"> ‘‘Satañca vivaṭaṃ hoti, āloko passatāmiva;</gatha>
    <gatha type="last">Santike na vijānanti, maggā dhammassa kovidā.</gatha>
    <hangnum nr="770"/>
    <gatha type="1"> ‘‘Bhavarāgaparetehi , bhavasotānusāribhi;</gatha>
    <gatha type="last">Māradheyyānupannehi, nāyaṃ dhammo susambudho.</gatha>
    <hangnum nr="771"/>
    <gatha type="1"> ‘‘Ko nu aññatramariyehi, padaṃ sambuddhumarahati;</gatha>
    <gatha type="last">Yaṃ padaṃ sammadaññāya, parinibbanti anāsavā’’ti.</gatha>
    <paragraph>Idamavoca bhagavā. Attamanā te bhikkhū bhagavato bhāsitaṃ abhinandunti. Imasmiṃ ca <note>[imasmiṃ kho (sī.)]</note> pana veyyākaraṇasmiṃ bhaññamāne saṭṭhimattānaṃ bhikkhūnaṃ anupādāya āsavehi cittāni vimucciṃsūti.</paragraph>
    <centered>Dvayatānupassanāsuttaṃ dvādasamaṃ niṭṭhitaṃ.</centered>
    <paragraph>Tassuddānaṃ  –</paragraph>
    <gatha type="1">Saccaṃ  upadhi avijjā ca, saṅkhāre viññāṇapañcamaṃ;</gatha>
    <gatha type="2">Phassavedaniyā taṇhā, upādānārambhaāhārā;</gatha>
    <gatha type="last">Iñjitaṃ calitaṃ rūpaṃ, saccaṃ dukkhena soḷasāti.</gatha>
    <centered>Mahāvaggo tatiyo niṭṭhito.</centered>
    <paragraph>Tassuddānaṃ  –</paragraph>
    <gatha type="1">Pabbajjā ca padhānañca, subhāsitañca sundari;</gatha>
    <gatha type="last">Māghasuttaṃ sabhiyo ca, selo sallañca vuccati.</gatha>
    <gatha type="1">Vāseṭṭho cāpi kokāli, nālako dvayatānupassanā;</gatha>
    <gatha type="last">Dvādasetāni suttāni, mahāvaggoti vuccatīti.</gatha>
  </text>
</tree>
