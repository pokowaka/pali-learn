<?xml version='1.0' encoding='UTF-8'?>
<tree text="4. A&#x1E6D;&#x1E6D;hakavaggo" target="text">
  <text>
    <subhead>1. Kāmasuttaṃ</subhead>
    <hangnum nr="772"/>
    <gatha type="1"> Kāmaṃ  kāmayamānassa, tassa ce taṃ samijjhati;</gatha>
    <gatha type="last">Addhā pītimano hoti, laddhā macco yadicchati.</gatha>
    <hangnum nr="773"/>
    <gatha type="1"> Tassa ce kāmayānassa <note>[kāmayamānassa (ka.)]</note>, chandajātassa jantuno;</gatha>
    <gatha type="last">Te kāmā parihāyanti, sallaviddhova ruppati.</gatha>
    <hangnum nr="774"/>
    <gatha type="1"> Yo kāme parivajjeti, sappasseva padā siro;</gatha>
    <gatha type="last">Somaṃ <note>[so imaṃ (sī. pī.)]</note> visattikaṃ loke, sato samativattati.</gatha>
    <hangnum nr="775"/>
    <gatha type="1"> Khettaṃ vatthuṃ hiraññaṃ vā, gavassaṃ <note>[gavāssaṃ (sī. syā. pī.)]</note> dāsaporisaṃ;</gatha>
    <gatha type="last">Thiyo bandhū puthu kāme, yo naro anugijjhati.</gatha>
    <hangnum nr="776"/>
    <gatha type="1"> Abalā naṃ balīyanti, maddantenaṃ parissayā;</gatha>
    <gatha type="last">Tato naṃ dukkhamanveti, nāvaṃ bhinnamivodakaṃ.</gatha>
    <hangnum nr="777"/>
    <gatha type="1"> Tasmā jantu sadā sato, kāmāni parivajjaye;</gatha>
    <gatha type="last">Te pahāya tare oghaṃ, nāvaṃ sitvāva <note>[siñcitvā (sī.)]</note> pāragūti.</gatha>
    <centered>Kāmasuttaṃ paṭhamaṃ niṭṭhitaṃ.</centered>
    <subhead>2. Guhaṭṭhakasuttaṃ</subhead>
    <hangnum nr="778"/>
    <gatha type="1"> Satto  guhāyaṃ bahunābhichanno, tiṭṭhaṃ naro mohanasmiṃ pagāḷho;</gatha>
    <gatha type="last">Dūre  vivekā hi tathāvidho so, kāmā hi loke na hi suppahāyā.</gatha>
    <hangnum nr="779"/>
    <gatha type="1"> Icchānidānā  bhavasātabaddhā, te duppamuñcā na hi aññamokkhā;</gatha>
    <gatha type="last">Pacchā pure vāpi apekkhamānā, imeva kāme purimeva jappaṃ.</gatha>
    <hangnum nr="780"/>
    <gatha type="1"> Kāmesu giddhā pasutā pamūḷhā, avadāniyā te visame niviṭṭhā;</gatha>
    <gatha type="last">Dukkhūpanītā paridevayanti, kiṃsū bhavissāma ito cutāse.</gatha>
    <hangnum nr="781"/>
    <gatha type="1"> Tasmā hi sikkhetha idheva jantu, yaṃ kiñci jaññā visamanti loke;</gatha>
    <gatha type="last">Na tassa hetū visamaṃ careyya, appañhidaṃ jīvitamāhu dhīrā.</gatha>
    <hangnum nr="782"/>
    <gatha type="1"> Passāmi loke pariphandamānaṃ, pajaṃ imaṃ taṇhagataṃ bhavesu;</gatha>
    <gatha type="last">Hīnā  narā maccumukhe lapanti, avītataṇhāse bhavābhavesu.</gatha>
    <hangnum nr="783"/>
    <gatha type="1"> Mamāyite passatha phandamāne, maccheva appodake khīṇasote;</gatha>
    <gatha type="last">Etampi disvā amamo careyya, bhavesu āsattimakubbamāno.</gatha>
    <hangnum nr="784"/>
    <gatha type="1"> Ubhosu antesu vineyya chandaṃ, phassaṃ pariññāya anānugiddho;</gatha>
    <gatha type="last">Yadattagarahī tadakubbamāno, na lippatī <note>[na limpatī (syā. ka.)]</note> diṭṭhasutesu dhīro.</gatha>
    <hangnum nr="785"/>
    <gatha type="1"> Saññaṃ  pariññā vitareyya oghaṃ, pariggahesu muni nopalitto;</gatha>
    <gatha type="last">Abbūḷhasallo caramappamatto, nāsīsatī <note>[nāsiṃsatī (sī. syā. pī.)]</note> lokamimaṃ parañcāti.</gatha>
    <centered>Guhaṭṭhakasuttaṃ dutiyaṃ niṭṭhitaṃ.</centered>
    <subhead>3. Duṭṭhaṭṭhakasuttaṃ</subhead>
    <hangnum nr="786"/>
    <gatha type="1"> Vadanti  ve duṭṭhamanāpi eke, athopi ve saccamanā vadanti;</gatha>
    <gatha type="last">Vādañca jātaṃ muni no upeti, tasmā munī natthi khilo kuhiñci.</gatha>
    <hangnum nr="787"/>
    <gatha type="1"> Sakañhi diṭṭhiṃ kathamaccayeyya, chandānunīto ruciyā niviṭṭho;</gatha>
    <gatha type="last">Sayaṃ samattāni pakubbamāno, yathā hi jāneyya tathā vadeyya.</gatha>
    <hangnum nr="788"/>
    <gatha type="1"> Yo attano sīlavatāni jantu, anānupuṭṭhova paresa <note>[parassa (ka.)]</note> pāva <note>[pāvā (sī. syā. pī.)]</note>;</gatha>
    <gatha type="last">Anariyadhammaṃ kusalā tamāhu, yo ātumānaṃ sayameva pāva.</gatha>
    <hangnum nr="789"/>
    <gatha type="1"> Santo ca bhikkhu abhinibbutatto, itihanti sīlesu akatthamāno;</gatha>
    <gatha type="last">Tamariyadhammaṃ kusalā vadanti, yassussadā natthi kuhiñci loke.</gatha>
    <hangnum nr="790"/>
    <gatha type="1"> Pakappitā  saṅkhatā yassa dhammā, purakkhatā <note>[purekkhatā (sī.)]</note> santi avīvadātā;</gatha>
    <gatha type="last">Yadattani  passati ānisaṃsaṃ, taṃ nissito kuppapaṭicca santiṃ.</gatha>
    <hangnum nr="791"/>
    <gatha type="1"> Diṭṭhīnivesā na hi svātivattā, dhammesu niccheyya samuggahītaṃ;</gatha>
    <gatha type="last">Tasmā naro tesu nivesanesu, nirassatī ādiyatī ca dhammaṃ.</gatha>
    <hangnum nr="792"/>
    <gatha type="1"> Dhonassa  hi natthi kuhiñci loke, pakappitā diṭṭhi bhavābhavesu;</gatha>
    <gatha type="last">Māyañca mānañca pahāya dhono, sa kena gaccheyya anūpayo so.</gatha>
    <hangnum nr="793"/>
    <gatha type="1"> Upayo hi dhammesu upeti vādaṃ, anūpayaṃ kena kathaṃ vadeyya;</gatha>
    <gatha type="last">Attā nirattā <note>[attaṃ nirattaṃ (bahūsu)]</note> na hi tassa atthi, adhosi so diṭṭhimidheva sabbanti.</gatha>
    <centered>Duṭṭhaṭṭhakasuttaṃ tatiyaṃ niṭṭhitaṃ.</centered>
    <subhead>4. Suddhaṭṭhakasuttaṃ</subhead>
    <hangnum nr="794"/>
    <gatha type="1"> Passāmi  suddhaṃ paramaṃ arogaṃ, diṭṭhena saṃsuddhi narassa hoti;</gatha>
    <gatha type="last">Evābhijānaṃ <note>[etābhijānaṃ (sī. pī.)]</note> paramanti ñatvā, suddhānupassīti pacceti ñāṇaṃ.</gatha>
    <hangnum nr="795"/>
    <gatha type="1"> Diṭṭhena  ce suddhi narassa hoti, ñāṇena vā so pajahāti dukkhaṃ;</gatha>
    <gatha type="last">Aññena so sujjhati sopadhīko, diṭṭhī hi naṃ pāva tathā vadānaṃ.</gatha>
    <hangnum nr="796"/>
    <gatha type="1"> Na brāhmaṇo aññato suddhimāha, diṭṭhe sute sīlavate mute vā;</gatha>
    <gatha type="last">Puññe ca pāpe ca anūpalitto, attañjaho nayidha pakubbamāno.</gatha>
    <hangnum nr="797"/>
    <gatha type="1"> Purimaṃ pahāya aparaṃ sitāse, ejānugā te na taranti saṅgaṃ;</gatha>
    <gatha type="last">Te uggahāyanti nirassajanti, kapīva sākhaṃ pamuñcaṃ gahāyaṃ <note>[pamukhaṃ gahāya (syā.), pamuñca gahāya (ka.)]</note>.</gatha>
    <hangnum nr="798"/>
    <gatha type="1"> Sayaṃ  samādāya vatāni jantu, uccāvacaṃ gacchati saññasatto;</gatha>
    <gatha type="last">Vidvā ca vedehi samecca dhammaṃ, na uccāvacaṃ gacchati bhūripañño.</gatha>
    <hangnum nr="799"/>
    <gatha type="1"> Sa sabbadhammesu visenibhūto, yaṃ kiñci diṭṭhaṃ va sutaṃ mutaṃ vā;</gatha>
    <gatha type="last">Tameva  dassiṃ vivaṭaṃ carantaṃ, kenīdha lokasmi vikappayeyya.</gatha>
    <hangnum nr="800"/>
    <gatha type="1"> Na kappayanti na purekkharonti, accantasuddhīti na te vadanti;</gatha>
    <gatha type="last">Ādānaganthaṃ  gathitaṃ visajja, āsaṃ na kubbanti kuhiñci loke.</gatha>
    <hangnum nr="801"/>
    <gatha type="1"> Sīmātigo brāhmaṇo tassa natthi, ñatvā va disvā va <note>[ñatvā ca disvā ca (ka. sī. ka.)]</note> samuggahītaṃ;</gatha>
    <gatha type="last">Na rāgarāgī na virāgaratto, tassīdha natthī paramuggahītanti.</gatha>
    <centered>Suddhaṭṭhakasuttaṃ catutthaṃ niṭṭhitaṃ.</centered>
    <subhead>5. Paramaṭṭhakasuttaṃ</subhead>
    <hangnum nr="802"/>
    <gatha type="1"> Paramanti  diṭṭhīsu paribbasāno, yaduttari kurute jantu loke;</gatha>
    <gatha type="last">Hīnāti aññe tato sabbamāha, tasmā vivādāni avītivatto.</gatha>
    <hangnum nr="803"/>
    <gatha type="1"> Yadattanī passati ānisaṃsaṃ, diṭṭhe  sute sīlavate <note>[sīlabbate (syā.)]</note> mute vā;</gatha>
    <gatha type="last">Tadeva so tattha samuggahāya, nihīnato passati sabbamaññaṃ.</gatha>
    <hangnum nr="804"/>
    <gatha type="1"> Taṃ  vāpi ganthaṃ kusalā vadanti, yaṃ nissito passati hīnamaññaṃ;</gatha>
    <gatha type="last">Tasmā hi diṭṭhaṃ va sutaṃ mutaṃ vā, sīlabbataṃ bhikkhu na nissayeyya.</gatha>
    <hangnum nr="805"/>
    <gatha type="1"> Diṭṭhimpi  lokasmiṃ na kappayeyya, ñāṇena vā sīlavatena vāpi;</gatha>
    <gatha type="last">Samoti attānamanūpaneyya, hīno na maññetha visesi vāpi.</gatha>
    <hangnum nr="806"/>
    <gatha type="1"> Attaṃ pahāya anupādiyāno, ñāṇepi so nissayaṃ no karoti;</gatha>
    <gatha type="last">Sa ve viyattesu <note>[viyuttesu (sī. aṭṭha.), dviyattesu (ka.)]</note> na vaggasārī, diṭṭhimpi <note>[diṭṭhimapi (ka.)]</note> so na pacceti kiñci.</gatha>
    <hangnum nr="807"/>
    <gatha type="1"> Yassūbhayante paṇidhīdha natthi, bhavābhavāya idha vā huraṃ vā;</gatha>
    <gatha type="last">Nivesanā tassa na santi keci, dhammesu niccheyya samuggahītaṃ.</gatha>
    <hangnum nr="808"/>
    <gatha type="1"> Tassīdha diṭṭhe va sute mute vā, pakappitā  natthi aṇūpi saññā;</gatha>
    <gatha type="last">Taṃ brāhmaṇaṃ diṭṭhimanādiyānaṃ, kenīdha lokasmiṃ vikappayeyya.</gatha>
    <hangnum nr="809"/>
    <gatha type="1"> Na kappayanti na purekkharonti, dhammāpi tesaṃ na paṭicchitāse;</gatha>
    <gatha type="last">Na  brāhmaṇo sīlavatena neyyo, pāraṅgato na pacceti tādīti.</gatha>
    <centered>Paramaṭṭhakasuttaṃ pañcamaṃ niṭṭhitaṃ.</centered>
    <subhead>6. Jarāsuttaṃ</subhead>
    <hangnum nr="810"/>
    <gatha type="1"> Appaṃ  vata jīvitaṃ idaṃ, oraṃ vassasatāpi miyyati <note>[mīyati (sī. aṭṭha.)]</note>;</gatha>
    <gatha type="last">Yo cepi aticca jīvati, atha kho so jarasāpi miyyati.</gatha>
    <hangnum nr="811"/>
    <gatha type="1"> Socanti janā mamāyite, na hi santi <note>[na hi santā (sī.), na hī santi (katthaci)]</note> niccā pariggahā;</gatha>
    <gatha type="last">Vinābhāvasantamevidaṃ, iti disvā nāgāramāvase.</gatha>
    <hangnum nr="812"/>
    <gatha type="1"> Maraṇenapi taṃ pahīyati <note>[pahiyyati (sī. syā. ka.)]</note>, yaṃ puriso mamidanti <note>[mamayidanti (sī. syā. ka.), mamāyanti (ka.)]</note> maññati;</gatha>
    <gatha type="last">Etampi viditvā <note>[etaṃ disvāna (niddese), etampi viditva (?)]</note> paṇḍito, na mamattāya nametha māmako.</gatha>
    <hangnum nr="813"/>
    <gatha type="1"> Supinena yathāpi saṅgataṃ, paṭibuddho puriso na passati;</gatha>
    <gatha type="last">Evampi  piyāyitaṃ janaṃ, petaṃ kālakataṃ na passati.</gatha>
    <hangnum nr="814"/>
    <gatha type="1"> Diṭṭhāpi  sutāpi te janā, yesaṃ nāmamidaṃ pavuccati <note>[nāmamevā vasissati (sī. syā. pī.)]</note>;</gatha>
    <gatha type="last">Nāmaṃyevāvasissati, akkheyyaṃ petassa jantuno.</gatha>
    <hangnum nr="815"/>
    <gatha type="1"> Sokapparidevamaccharaṃ <note>[sokaparidevamaccharaṃ (sī. syā. pī.), sokaṃ paridevamaccharaṃ (?)]</note>, na jahanti giddhā mamāyite;</gatha>
    <gatha type="last">Tasmā munayo pariggahaṃ, hitvā acariṃsu khemadassino.</gatha>
    <hangnum nr="816"/>
    <gatha type="1"> Patilīnacarassa  bhikkhuno, bhajamānassa vivittamāsanaṃ;</gatha>
    <gatha type="last">Sāmaggiyamāhu tassa taṃ, yo attānaṃ bhavane na dassaye.</gatha>
    <hangnum nr="817"/>
    <gatha type="1"> Sabbattha munī anissito, na piyaṃ kubbati nopi appiyaṃ;</gatha>
    <gatha type="last">Tasmiṃ paridevamaccharaṃ, paṇṇe vāri yathā na limpati <note>[lippati (sī. pī.)]</note>.</gatha>
    <hangnum nr="818"/>
    <gatha type="1"> Udabindu yathāpi pokkhare, padume vāri yathā na limpati;</gatha>
    <gatha type="last">Evaṃ muni nopalimpati, yadidaṃ diṭṭhasutaṃ mutesu vā.</gatha>
    <hangnum nr="819"/>
    <gatha type="1"> Dhono  na hi tena maññati, yadidaṃ diṭṭhasutaṃ mutesu vā;</gatha>
    <gatha type="last">Nāññena visuddhimicchati, na hi so rajjati no virajjatīti.</gatha>
    <centered>Jarāsuttaṃ chaṭṭhaṃ niṭṭhitaṃ.</centered>
    <subhead>7. Tissametteyyasuttaṃ</subhead>
    <hangnum nr="820"/>
    <gatha type="1"> ‘‘Methunamanuyuttassa, (iccāyasmā tisso metteyyo) vighātaṃ brūhi mārisa;</gatha>
    <gatha type="last">Sutvāna tava sāsanaṃ, viveke sikkhissāmase.</gatha>
    <hangnum nr="821"/>
    <gatha type="1"> ‘‘Methunamanuyuttassa, (metteyyāti bhagavā) mussate vāpi sāsanaṃ;</gatha>
    <gatha type="last">Micchā  ca paṭipajjati, etaṃ tasmiṃ anāriyaṃ.</gatha>
    <hangnum nr="822"/>
    <gatha type="1"> ‘‘Eko  pubbe caritvāna, methunaṃ yo nisevati;</gatha>
    <gatha type="last">Yānaṃ bhantaṃ va taṃ loke, hīnamāhu puthujjanaṃ.</gatha>
    <hangnum nr="823"/>
    <gatha type="1"> ‘‘Yaso kitti ca yā pubbe, hāyate vāpi tassa sā;</gatha>
    <gatha type="last">Etampi disvā sikkhetha, methunaṃ vippahātave.</gatha>
    <hangnum nr="824"/>
    <gatha type="1"> ‘‘Saṅkappehi pareto so, kapaṇo viya jhāyati;</gatha>
    <gatha type="last">Sutvā paresaṃ nigghosaṃ, maṅku hoti tathāvidho.</gatha>
    <hangnum nr="825"/>
    <gatha type="1"> ‘‘Atha satthāni kurute, paravādehi codito;</gatha>
    <gatha type="last">Esa khvassa mahāgedho, mosavajjaṃ pagāhati.</gatha>
    <hangnum nr="826"/>
    <gatha type="1"> ‘‘Paṇḍitoti samaññāto, ekacariyaṃ adhiṭṭhito;</gatha>
    <gatha type="last">Athāpi <note>[sa cāpi (niddese)]</note> methune yutto, mandova parikissati <note>[parikilissati (sī.)]</note>.</gatha>
    <hangnum nr="827"/>
    <gatha type="1"> ‘‘Etamādīnavaṃ  ñatvā, muni pubbāpare idha;</gatha>
    <gatha type="last">Ekacariyaṃ daḷhaṃ kayirā, na nisevetha methunaṃ.</gatha>
    <hangnum nr="828"/>
    <gatha type="1"> ‘‘Vivekaññeva sikkhetha, etadariyānamuttamaṃ;</gatha>
    <gatha type="last">Na tena seṭṭho maññetha, sa ve nibbānasantike.</gatha>
    <hangnum nr="829"/>
    <gatha type="1"> ‘‘Rittassa munino carato, kāmesu anapekkhino;</gatha>
    <gatha type="last">Oghatiṇṇassa pihayanti, kāmesu gadhitā <note>[gathitā (sī.)]</note> pajā’’ti.</gatha>
    <centered>Tissametteyyasuttaṃ sattamaṃ niṭṭhitaṃ.</centered>
    <subhead>8. Pasūrasuttaṃ</subhead>
    <hangnum nr="830"/>
    <gatha type="1"> Idheva  suddhi iti vādayanti <note>[vidiyanti (sī. pī.)]</note>, nāññesu dhammesu visuddhimāhu;</gatha>
    <gatha type="last">Yaṃ nissitā tattha subhaṃ vadānā, paccekasaccesu puthū niviṭṭhā.</gatha>
    <hangnum nr="831"/>
    <gatha type="1"> Te  vādakāmā parisaṃ vigayha, bālaṃ dahantī mithu aññamaññaṃ;</gatha>
    <gatha type="last">Vadanti te aññasitā kathojjaṃ, pasaṃsakāmā kusalā vadānā.</gatha>
    <hangnum nr="832"/>
    <gatha type="1"> Yutto kathāyaṃ parisāya majjhe, pasaṃsamicchaṃ vinighāti hoti;</gatha>
    <gatha type="last">Apāhatasmiṃ pana maṅku hoti, nindāya so kuppati randhamesī.</gatha>
    <hangnum nr="833"/>
    <gatha type="1"> Yamassa  vādaṃ parihīnamāhu, apāhataṃ pañhavimaṃsakāse;</gatha>
    <gatha type="last">Paridevati socati hīnavādo, upaccagā manti anutthunāti.</gatha>
    <hangnum nr="834"/>
    <gatha type="1"> Ete vivādā samaṇesu jātā, etesu ugghāti nighāti hoti;</gatha>
    <gatha type="last">Etampi  disvā virame kathojjaṃ, na haññadatthatthipasaṃsalābhā.</gatha>
    <hangnum nr="835"/>
    <gatha type="1"> Pasaṃsito  vā pana tattha hoti, akkhāya vādaṃ parisāya majjhe;</gatha>
    <gatha type="last">So hassatī uṇṇamatī <note>[unnamatī (?)]</note> ca tena, pappuyya tamatthaṃ yathā mano ahu.</gatha>
    <hangnum nr="836"/>
    <gatha type="1"> Yā uṇṇatī <note>[unnatī (?)]</note> sāssa vighātabhūmi, mānātimānaṃ vadate paneso;</gatha>
    <gatha type="last">Etampi disvā na vivādayetha, na hi tena suddhiṃ kusalā vadanti.</gatha>
    <hangnum nr="837"/>
    <gatha type="1"> Sūro yathā rājakhādāya puṭṭho, abhigajjameti paṭisūramicchaṃ;</gatha>
    <gatha type="last">Yeneva so tena palehi sūra, pubbeva natthi yadidaṃ yudhāya.</gatha>
    <hangnum nr="838"/>
    <gatha type="1"> Ye  diṭṭhimuggayha vivādayanti <note>[vivādiyanti (sī. pī.)]</note>, idameva saccanti ca vādayanti;</gatha>
    <gatha type="last">Te  tvaṃ vadassū na hi tedha atthi, vādamhi jāte paṭisenikattā.</gatha>
    <hangnum nr="839"/>
    <gatha type="1"> Visenikatvā pana ye caranti, diṭṭhīhi diṭṭhiṃ avirujjhamānā;</gatha>
    <gatha type="last">Tesu  tvaṃ kiṃ labhetho pasūra, yesīdha natthī paramuggahītaṃ.</gatha>
    <hangnum nr="840"/>
    <gatha type="1"> Atha tvaṃ pavitakkamāgamā, manasā diṭṭhigatāni cintayanto;</gatha>
    <gatha type="last">Dhonena yugaṃ samāgamā, na hi tvaṃ sakkhasi sampayātaveti.</gatha>
    <centered>Pasūrasuttaṃ aṭṭhamaṃ niṭṭhitaṃ.</centered>
    <subhead>9. Māgaṇḍiyasuttaṃ</subhead>
    <hangnum nr="841"/>
    <gatha type="1"> ‘‘Disvāna taṇhaṃ aratiṃ ragañca <note>[aratiñca rāgaṃ (syā. ka.)]</note>, nāhosi chando api methunasmiṃ;</gatha>
    <gatha type="last">Kimevidaṃ muttakarīsapuṇṇaṃ, pādāpi naṃ samphusituṃ na icche’’.</gatha>
    <hangnum nr="842"/>
    <gatha type="1"> ‘‘Etādisaṃ  ce ratanaṃ na icchasi, nāriṃ narindehi bahūhi patthitaṃ;</gatha>
    <gatha type="last">Diṭṭhigataṃ sīlavataṃ nu jīvitaṃ <note>[sīlavatānujīvitaṃ (sī. pī. ka.)]</note>, bhavūpapattiñca vadesi kīdisaṃ’’.</gatha>
    <hangnum nr="843"/>
    <gatha type="1"> ‘‘Idaṃ  vadāmīti na tassa hoti, (māgaṇḍiyāti <note>[māgandiyāti (sī. syā. pī.)]</note> bhagavā)</gatha>
    <gatha type="2">Dhammesu niccheyya samuggahītaṃ;</gatha>
    <gatha type="3">Passañca  diṭṭhīsu anuggahāya,</gatha>
    <gatha type="last">Ajjhattasantiṃ pacinaṃ adassaṃ’’.</gatha>
    <hangnum nr="844"/>
    <gatha type="1"> ‘‘Vinicchayā  yāni pakappitāni, (iti māgaṇḍiyo <note>[māgandiyo (sī. syā. pī.)]</note> )</gatha>
    <gatha type="2">Te ve munī brūsi anuggahāya;</gatha>
    <gatha type="3">Ajjhattasantīti yametamatthaṃ,</gatha>
    <gatha type="last">Kathaṃ nu dhīrehi paveditaṃ taṃ’’.</gatha>
    <hangnum nr="845"/>
    <gatha type="1"> ‘‘Na diṭṭhiyā na sutiyā na ñāṇena, (māgaṇḍiyāti bhagavā)</gatha>
    <gatha type="2">Sīlabbatenāpi na suddhimāha;</gatha>
    <gatha type="3">Adiṭṭhiyā assutiyā añāṇā,</gatha>
    <gatha type="2">Asīlatā abbatā nopi tena;</gatha>
    <gatha type="3">Ete ca nissajja anuggahāya,</gatha>
    <gatha type="last">Santo anissāya bhavaṃ na jappe’’.</gatha>
    <hangnum nr="846"/>
    <gatha type="1"> ‘‘No ce kira diṭṭhiyā na sutiyā na ñāṇena, (iti māgaṇḍiyo)</gatha>
    <gatha type="2">Sīlabbatenāpi na suddhimāha;</gatha>
    <gatha type="3">Adiṭṭhiyā  assutiyā añāṇā,</gatha>
    <gatha type="2">Asīlatā abbatā nopi tena;</gatha>
    <gatha type="3">Maññāmahaṃ momuhameva dhammaṃ,</gatha>
    <gatha type="last">Diṭṭhiyā eke paccenti suddhiṃ’’.</gatha>
    <hangnum nr="847"/>
    <gatha type="1"> ‘‘Diṭṭhañca nissāya anupucchamāno, (māgaṇḍiyāti bhagavā)</gatha>
    <gatha type="2">Samuggahītesu pamohamāgā <note>[samohamāgā (syā. ka.)]</note>;</gatha>
    <gatha type="3">Ito  ca nāddakkhi aṇumpi saññaṃ,</gatha>
    <gatha type="last">Tasmā tuvaṃ momuhato dahāsi.</gatha>
    <hangnum nr="848"/>
    <gatha type="1"> ‘‘Samo  visesī uda vā nihīno, yo maññatī so vivadetha tena;</gatha>
    <gatha type="last">Tīsu vidhāsu avikampamāno, samo visesīti na tassa hoti.</gatha>
    <hangnum nr="849"/>
    <gatha type="1"> ‘‘Saccanti so brāhmaṇo kiṃ vadeyya, musāti vā so vivadetha kena;</gatha>
    <gatha type="last">Yasmiṃ samaṃ visamaṃ vāpi natthi, sa kena vādaṃ paṭisaṃyujeyya.</gatha>
    <hangnum nr="850"/>
    <gatha type="1"> ‘‘Okaṃ  pahāya aniketasārī, gāme akubbaṃ muni santhavāni <note>[sandhavāni (ka.)]</note>;</gatha>
    <gatha type="last">Kāmehi ritto apurekkharāno, kathaṃ na viggayha janena kayirā.</gatha>
    <hangnum nr="851"/>
    <gatha type="1"> ‘‘Yehi vivitto vicareyya loke, na tāni uggayha vadeyya nāgo;</gatha>
    <gatha type="2">Jalambujaṃ <note>[elambujaṃ (sī. syā.)]</note> kaṇḍakaṃ vārijaṃ yathā, jalena paṅkena canūpalittaṃ;</gatha>
    <gatha type="last">Evaṃ munī santivādo agiddho, kāme ca loke ca anūpalitto.</gatha>
    <hangnum nr="852"/>
    <gatha type="1"> ‘‘Na  vedagū diṭṭhiyāyako <note>[na vedagū diṭṭhiyā (ka. sī. syā. pī.)]</note> na mutiyā, sa mānameti na hi tammayo so;</gatha>
    <gatha type="last">Na kammunā nopi sutena neyyo, anūpanīto sa nivesanesu.</gatha>
    <hangnum nr="853"/>
    <gatha type="1"> ‘‘Saññāvirattassa na santi ganthā, paññāvimuttassa na santi mohā;</gatha>
    <gatha type="last">Saññañca diṭṭhiñca ye aggahesuṃ, te ghaṭṭayantā <note>[ghaṭṭamānā (syā. ka.)]</note> vicaranti loke’’ti.</gatha>
    <centered>Māgaṇḍiyasuttaṃ navamaṃ niṭṭhitaṃ.</centered>
    <subhead>10. Purābhedasuttaṃ</subhead>
    <hangnum nr="854"/>
    <gatha type="1"> ‘‘Kathaṃdassī kathaṃsīlo, upasantoti vuccati;</gatha>
    <gatha type="last">Taṃ me gotama pabrūhi, pucchito uttamaṃ naraṃ’’.</gatha>
    <hangnum nr="855"/>
    <gatha type="1"> ‘‘Vītataṇho purā bhedā, (iti bhagavā) pubbamantamanissito;</gatha>
    <gatha type="last">Vemajjhe nupasaṅkheyyo, tassa natthi purakkhataṃ.</gatha>
    <hangnum nr="856"/>
    <gatha type="1"> ‘‘Akkodhano  asantāsī, avikatthī akukkuco;</gatha>
    <gatha type="last">Mantabhāṇī <note>[mantābhāṇī (syā. pī.)]</note> anuddhato, sa ve vācāyato muni.</gatha>
    <hangnum nr="857"/>
    <gatha type="1"> ‘‘Nirāsatti anāgate, atītaṃ nānusocati;</gatha>
    <gatha type="last">Vivekadassī phassesu, diṭṭhīsu ca na nīyati <note>[niyyati (bahūsu)]</note>.</gatha>
    <hangnum nr="858"/>
    <gatha type="1"> ‘‘Patilīno akuhako, apihālu amaccharī;</gatha>
    <gatha type="last">Appagabbho  ajeguccho, pesuṇeyye ca no yuto.</gatha>
    <hangnum nr="859"/>
    <gatha type="1"> ‘‘Sātiyesu anassāvī, atimāne ca no yuto;</gatha>
    <gatha type="last">Saṇho ca paṭibhānavā <note>[paṭibhāṇavā (syā. pī.)]</note>, na saddho na virajjati.</gatha>
    <hangnum nr="860"/>
    <gatha type="1"> ‘‘Lābhakamyā na sikkhati, alābhe ca na kuppati;</gatha>
    <gatha type="last">Aviruddho ca taṇhāya, rasesu nānugijjhati.</gatha>
    <hangnum nr="861"/>
    <gatha type="1"> ‘‘Upekkhako sadā sato, na loke maññate samaṃ;</gatha>
    <gatha type="last">Na visesī na nīceyyo, tassa no santi ussadā.</gatha>
    <hangnum nr="862"/>
    <gatha type="1"> ‘‘Yassa nissayanā <note>[nissayatā (sī. syā. pī.)]</note> natthi, ñatvā dhammaṃ anissito;</gatha>
    <gatha type="last">Bhavāya vibhavāya vā, taṇhā yassa na vijjati.</gatha>
    <hangnum nr="863"/>
    <gatha type="1"> ‘‘Taṃ brūmi upasantoti, kāmesu anapekkhinaṃ;</gatha>
    <gatha type="last">Ganthā tassa na vijjanti, atarī so visattikaṃ.</gatha>
    <hangnum nr="864"/>
    <gatha type="1"> ‘‘Na tassa puttā pasavo, khettaṃ vatthuñca vijjati;</gatha>
    <gatha type="last">Attā  vāpi nirattā vā <note>[attaṃ vāpi nirattaṃ vā (bahūsu)]</note>, na tasmiṃ upalabbhati.</gatha>
    <hangnum nr="865"/>
    <gatha type="1"> ‘‘Yena naṃ vajjuṃ puthujjanā, atho samaṇabrāhmaṇā;</gatha>
    <gatha type="last">Taṃ tassa apurakkhataṃ, tasmā vādesu nejati.</gatha>
    <hangnum nr="866"/>
    <gatha type="1"> ‘‘Vītagedho  amaccharī, na ussesu vadate muni;</gatha>
    <gatha type="last">Na samesu na omesu, kappaṃ neti akappiyo.</gatha>
    <hangnum nr="867"/>
    <gatha type="1"> ‘‘Yassa loke sakaṃ natthi, asatā ca na socati;</gatha>
    <gatha type="last">Dhammesu ca na gacchati, sa ve santoti vuccatī’’ti.</gatha>
    <centered>Purābhedasuttaṃ dasamaṃ niṭṭhitaṃ.</centered>
    <subhead>11. Kalahavivādasuttaṃ</subhead>
    <hangnum nr="868"/>
    <gatha type="1"> ‘‘Kutopahūtā  kalahā vivādā, paridevasokā sahamaccharā ca;</gatha>
    <gatha type="last">Mānātimānā sahapesuṇā ca, kutopahūtā te tadiṅgha brūhi’’.</gatha>
    <hangnum nr="869"/>
    <gatha type="1"> ‘‘Piyappahūtā kalahā vivādā,</gatha>
    <gatha type="2">Paridevasokā sahamaccharā ca;</gatha>
    <gatha type="3">Mānātimānā sahapesuṇā ca,</gatha>
    <gatha type="2">Maccherayuttā kalahā vivādā;</gatha>
    <gatha type="last">Vivādajātesu ca pesuṇāni’’.</gatha>
    <hangnum nr="870"/>
    <gatha type="1"> ‘‘Piyā  su <note>[piyānu (syā.), piyassu (ka.)]</note> lokasmiṃ kutonidānā, ye cāpi <note>[ye vāpi (sī. syā. pī.)]</note> lobhā vicaranti loke;</gatha>
    <gatha type="last">Āsā ca niṭṭhā ca kutonidānā, ye samparāyāya narassa honti’’.</gatha>
    <hangnum nr="871"/>
    <gatha type="1"> ‘‘Chandānidānāni piyāni loke, ye cāpi lobhā vicaranti loke;</gatha>
    <gatha type="last">Āsā ca niṭṭhā ca itonidānā, ye samparāyāya narassa honti’’.</gatha>
    <hangnum nr="872"/>
    <gatha type="1"> ‘‘Chando  nu lokasmiṃ kutonidāno, vinicchayā cāpi <note>[vāpi (sī. syā. pī.)]</note> kutopahūtā;</gatha>
    <gatha type="last">Kodho mosavajjañca kathaṃkathā ca, ye vāpi dhammā samaṇena vuttā’’.</gatha>
    <hangnum nr="873"/>
    <gatha type="1"> ‘‘Sātaṃ  asātanti yamāhu loke, tamūpanissāya pahoti chando;</gatha>
    <gatha type="last">Rūpesu disvā vibhavaṃ bhavañca, vinicchayaṃ kubbati <note>[kurute (bahūsu)]</note> jantu loke.</gatha>
    <hangnum nr="874"/>
    <gatha type="1"> ‘‘Kodho  mosavajjañca kathaṃkathā ca, etepi dhammā dvayameva sante;</gatha>
    <gatha type="last">Kathaṃkathī ñāṇapathāya sikkhe, ñatvā pavuttā samaṇena dhammā’’.</gatha>
    <hangnum nr="875"/>
    <gatha type="1"> ‘‘Sātaṃ asātañca kutonidānā, kismiṃ asante na bhavanti hete;</gatha>
    <gatha type="last">Vibhavaṃ bhavañcāpi yametamatthaṃ, etaṃ me pabrūhi yatonidānaṃ’’.</gatha>
    <hangnum nr="876"/>
    <gatha type="1"> ‘‘Phassanidānaṃ sātaṃ asātaṃ, phasse asante na bhavanti hete;</gatha>
    <gatha type="last">Vibhavaṃ  bhavañcāpi yametamatthaṃ, etaṃ te pabrūmi itonidānaṃ’’.</gatha>
    <hangnum nr="877"/>
    <gatha type="1"> ‘‘Phasso  nu lokasmi kutonidāno, pariggahā cāpi kutopahūtā;</gatha>
    <gatha type="last">Kismiṃ asante na mamattamatthi, kismiṃ vibhūte na phusanti phassā’’.</gatha>
    <hangnum nr="878"/>
    <gatha type="1"> ‘‘Nāmañca rūpañca paṭicca phasso, icchānidānāni pariggahāni;</gatha>
    <gatha type="last">Icchāyasantyā na mamattamatthi, rūpe vibhūte na phusanti phassā’’.</gatha>
    <hangnum nr="879"/>
    <gatha type="1"> ‘‘Kathaṃsametassa vibhoti rūpaṃ, sukhaṃ dukhañcāpi <note>[dukhaṃ vāpi (sī. syā.)]</note> kathaṃ vibhoti;</gatha>
    <gatha type="last">Etaṃ me pabrūhi yathā vibhoti, taṃ jāniyāmāti <note>[jānissāmāti (sī. ka.)]</note> me mano ahu’’.</gatha>
    <hangnum nr="880"/>
    <gatha type="1"> ‘‘Na saññasaññī na visaññasaññī, nopi asaññī na vibhūtasaññī;</gatha>
    <gatha type="last">Evaṃsametassa vibhoti rūpaṃ, saññānidānā hi papañcasaṅkhā’’.</gatha>
    <hangnum nr="881"/>
    <gatha type="1"> ‘‘Yaṃ  taṃ apucchimha akittayī no,</gatha>
    <gatha type="2">Aññaṃ taṃ pucchāma tadiṅgha brūhi;</gatha>
    <gatha type="3">Ettāvataggaṃ  nu <note>[no (sī. syā.)]</note> vadanti heke,</gatha>
    <gatha type="2">Yakkhassa suddhiṃ idha paṇḍitāse;</gatha>
    <gatha type="last">Udāhu  aññampi vadanti etto.</gatha>
    <hangnum nr="882"/>
    <gatha type="1"> ‘‘Ettāvataggampi  vadanti heke, yakkhassa suddhiṃ idha paṇḍitāse;</gatha>
    <gatha type="last">Tesaṃ paneke samayaṃ vadanti, anupādisese kusalā vadānā.</gatha>
    <hangnum nr="883"/>
    <gatha type="1"> ‘‘Ete ca ñatvā upanissitāti, ñatvā munī nissaye so vimaṃsī;</gatha>
    <gatha type="last">Ñatvā vimutto na vivādameti, bhavābhavāya na sameti dhīro’’ti.</gatha>
    <centered>Kalahavivādasuttaṃ ekādasamaṃ niṭṭhitaṃ.</centered>
    <subhead>12. Cūḷabyūhasuttaṃ <note>[cūḷaviyūhasuttaṃ (sī. syā. niddesa)]</note></subhead>
    <hangnum nr="884"/>
    <gatha type="1"> Sakaṃsakaṃdiṭṭhiparibbasānā, viggayha nānā kusalā vadanti;</gatha>
    <gatha type="last">Yo evaṃ jānāti sa vedi dhammaṃ, idaṃ paṭikkosamakevalī so.</gatha>
    <hangnum nr="885"/>
    <gatha type="1"> Evampi viggayha vivādayanti, bālo paro akkusaloti <note>[akusaloti (sī. syā. pī.)]</note> cāhu;</gatha>
    <gatha type="last">Sacco nu vādo katamo imesaṃ, sabbeva  hīme kusalā vadānā.</gatha>
    <hangnum nr="886"/>
    <gatha type="1"> Parassa  ce dhammamanānujānaṃ, bālomako <note>[bālo mago (sī. syā. ka.)]</note> hoti nihīnapañño;</gatha>
    <gatha type="last">Sabbeva bālā sunihīnapaññā, sabbevime diṭṭhiparibbasānā.</gatha>
    <hangnum nr="887"/>
    <gatha type="1"> Sandiṭṭhiyā ceva na vīvadātā, saṃsuddhapaññā kusalā mutīmā;</gatha>
    <gatha type="last">Na tesaṃ koci parihīnapañño <note>[kocipi nihīnapañño (sī. syā. ka.)]</note>, diṭṭhī hi tesampi tathā samattā.</gatha>
    <hangnum nr="888"/>
    <gatha type="1"> Na vāhametaṃ tathiyanti <note>[tathivanti (syā. ka.)]</note> brūmi, yamāhu bālā mithu aññamaññaṃ;</gatha>
    <gatha type="last">Sakaṃsakaṃdiṭṭhimakaṃsu saccaṃ, tasmā hi bāloti paraṃ dahanti.</gatha>
    <hangnum nr="889"/>
    <gatha type="1"> Yamāhu saccaṃ tathiyanti eke, tamāhu aññe <note>[aññepi (syā.), aññe ca (?)]</note> tucchaṃ musāti;</gatha>
    <gatha type="last">Evampi vigayha vivādayanti, kasmā na ekaṃ samaṇā vadanti.</gatha>
    <hangnum nr="890"/>
    <gatha type="1"> Ekañhi  saccaṃ na dutīyamatthi, yasmiṃ pajā no vivade pajānaṃ;</gatha>
    <gatha type="last">Nānā te <note>[nānāto (ka.)]</note> saccāni sayaṃ thunanti, tasmā  na ekaṃ samaṇā vadanti.</gatha>
    <hangnum nr="891"/>
    <gatha type="1"> Kasmā  nu saccāni vadanti nānā, pavādiyāse kusalā vadānā;</gatha>
    <gatha type="last">Saccāni sutāni bahūni nānā, udāhu te takkamanussaranti.</gatha>
    <hangnum nr="892"/>
    <gatha type="1"> Na heva saccāni bahūni nānā, aññatra saññāya niccāni loke;</gatha>
    <gatha type="last">Takkañca diṭṭhīsu pakappayitvā, saccaṃ musāti dvayadhammamāhu.</gatha>
    <hangnum nr="893"/>
    <gatha type="1"> Diṭṭhe  sute sīlavate mute vā, ete ca nissāya vimānadassī;</gatha>
    <gatha type="last">Vinicchaye ṭhatvā pahassamāno, bālo paro akkusaloti cāha.</gatha>
    <hangnum nr="894"/>
    <gatha type="1"> Yeneva bāloti paraṃ dahāti, tenātumānaṃ kusaloti cāha;</gatha>
    <gatha type="last">Sayamattanā so kusalo vadāno, aññaṃ vimāneti tadeva pāva.</gatha>
    <hangnum nr="895"/>
    <gatha type="1"> Atisāradiṭṭhiyāva so samatto, mānena matto paripuṇṇamānī;</gatha>
    <gatha type="last">Sayameva sāmaṃ manasābhisitto, diṭṭhī  hi sā tassa tathā samattā.</gatha>
    <hangnum nr="896"/>
    <gatha type="1"> Parassa ce hi vacasā nihīno, tumo sahā hoti nihīnapañño;</gatha>
    <gatha type="last">Atha ce sayaṃ vedagū hoti dhīro, na koci bālo samaṇesu atthi.</gatha>
    <hangnum nr="897"/>
    <gatha type="1"> Aññaṃ  ito yābhivadanti dhammaṃ, aparaddhā suddhimakevalī te <note>[suddhimakevalīno (sī.)]</note>;</gatha>
    <gatha type="last">Evampi titthyā puthuso vadanti, sandiṭṭhirāgena hi tebhirattā <note>[tyābhirattā (syā. ka.)]</note>.</gatha>
    <hangnum nr="898"/>
    <gatha type="1"> Idheva suddhi iti vādayanti, nāññesu dhammesu visuddhimāhu;</gatha>
    <gatha type="last">Evampi titthyā puthuso niviṭṭhā, sakāyane tattha daḷhaṃ vadānā.</gatha>
    <hangnum nr="899"/>
    <gatha type="1"> Sakāyane vāpi daḷhaṃ vadāno, kamettha bāloti paraṃ daheyya;</gatha>
    <gatha type="last">Sayameva so medhagamāvaheyya <note>[medhakaṃ āvaheyya (sī. pī.)]</note>, paraṃ vadaṃ bālamasuddhidhammaṃ.</gatha>
    <hangnum nr="900"/>
    <gatha type="1"> Vinicchaye  ṭhatvā sayaṃ pamāya, uddhaṃ sa <note>[uddaṃ so (sī. syā. pī.)]</note> lokasmiṃ vivādameti;</gatha>
    <gatha type="last">Hitvāna sabbāni vinicchayāni, na  medhagaṃ kubbati jantu loketi.</gatha>
    <centered>Cūḷabyūhasuttaṃ dvādasamaṃ niṭṭhitaṃ.</centered>
    <subhead>13. Mahābyūhasuttaṃ</subhead>
    <hangnum nr="901"/>
    <gatha type="1"> Ye kecime diṭṭhiparibbasānā, idameva saccanti vivādayanti <note>[vivādiyanti (sī. pī.)]</note>;</gatha>
    <gatha type="last">Sabbeva te nindamanvānayanti, atho pasaṃsampi labhanti tattha.</gatha>
    <hangnum nr="902"/>
    <gatha type="1"> Appañhi  etaṃ na alaṃ samāya, duve vivādassa phalāni brūmi;</gatha>
    <gatha type="last">Etampi disvā na vivādayetha, khemābhipassaṃ avivādabhūmiṃ.</gatha>
    <hangnum nr="903"/>
    <gatha type="1"> Yā kācimā sammutiyo puthujjā, sabbāva etā na upeti vidvā;</gatha>
    <gatha type="last">Anūpayo so upayaṃ kimeyya, diṭṭhe sute khantimakubbamāno.</gatha>
    <hangnum nr="904"/>
    <gatha type="1"> Sīluttamā saññamenāhu suddhiṃ, vataṃ samādāya upaṭṭhitāse;</gatha>
    <gatha type="last">Idheva sikkhema athassa suddhiṃ, bhavūpanītā  kusalā vadānā.</gatha>
    <hangnum nr="905"/>
    <gatha type="1"> Sace cuto sīlavatato hoti, pavedhatī <note>[sa vedhati (sī. pī.)]</note> kamma virādhayitvā;</gatha>
    <gatha type="last">Pajappatī patthayatī ca suddhiṃ, satthāva hīno pavasaṃ gharamhā.</gatha>
    <hangnum nr="906"/>
    <gatha type="1"> Sīlabbataṃ  vāpi pahāya sabbaṃ, kammañca sāvajjanavajjametaṃ;</gatha>
    <gatha type="last">Suddhiṃ  asuddhinti apatthayāno, virato care santimanuggahāya.</gatha>
    <hangnum nr="907"/>
    <gatha type="1"> Tamūpanissāya jigucchitaṃ vā, athavāpi diṭṭhaṃ va sutaṃ mutaṃ vā;</gatha>
    <gatha type="last">Uddhaṃsarā suddhimanutthunanti, avītataṇhāse bhavābhavesu.</gatha>
    <hangnum nr="908"/>
    <gatha type="1"> Patthayamānassa  hi jappitāni, pavedhitaṃ vāpi pakappitesu;</gatha>
    <gatha type="last">Cutūpapāto idha yassa natthi, sa kena vedheyya kuhiṃva jappe <note>[kuhiñci jappe (sī. syā. ka.), kuhiṃ pajappe (pī.) niddeso passitabbo]</note>.</gatha>
    <hangnum nr="909"/>
    <gatha type="1"> Yamāhu dhammaṃ paramanti eke, tameva hīnanti panāhu aññe;</gatha>
    <paragraph>Sacco nu vādo katamo imesaṃ, sabbeva  hīme kusalā vadānā.</paragraph>
    <hangnum nr="910"/>
    <gatha type="1"> Sakañhi dhammaṃ paripuṇṇamāhu, aññassa dhammaṃ pana hīnamāhu;</gatha>
    <gatha type="last">Evampi viggayha vivādayanti, sakaṃ sakaṃ sammutimāhu saccaṃ.</gatha>
    <hangnum nr="911"/>
    <gatha type="1"> Parassa ce vambhayitena hīno, na koci dhammesu visesi assa;</gatha>
    <gatha type="last">Puthū hi aññassa vadanti dhammaṃ, nihīnato samhi daḷhaṃ vadānā.</gatha>
    <hangnum nr="912"/>
    <gatha type="1"> Saddhammapūjāpi  nesaṃ tatheva, yathā pasaṃsanti sakāyanāni;</gatha>
    <gatha type="last">Sabbeva vādā <note>[sabbe pavādā (syā.)]</note> tathiyā <note>[tathivā (sabbattha)]</note> bhaveyyuṃ, suddhī hi nesaṃ paccattameva.</gatha>
    <hangnum nr="913"/>
    <gatha type="1"> Na  brāhmaṇassa paraneyyamatthi, dhammesu niccheyya samuggahītaṃ;</gatha>
    <gatha type="last">Tasmā vivādāni upātivatto, na hi seṭṭhato passati dhammamaññaṃ.</gatha>
    <hangnum nr="914"/>
    <gatha type="1"> Jānāmi passāmi tatheva etaṃ, diṭṭhiyā eke paccenti suddhiṃ;</gatha>
    <gatha type="last">Addakkhi ce kiñhi tumassa tena, atisitvā  aññena vadanti suddhiṃ.</gatha>
    <hangnum nr="915"/>
    <gatha type="1"> Passaṃ naro dakkhati <note>[dakkhiti (sī.)]</note> nāmarūpaṃ, disvāna vā ñassati tānimeva;</gatha>
    <gatha type="last">Kāmaṃ bahuṃ passatu appakaṃ vā, na hi tena suddhiṃ kusalā vadanti.</gatha>
    <hangnum nr="916"/>
    <gatha type="1"> Nivissavādī na hi subbināyo, pakappitaṃ diṭṭhi purekkharāno;</gatha>
    <gatha type="last">Yaṃ nissito tattha subhaṃ vadāno, suddhiṃvado tattha tathaddasā so.</gatha>
    <hangnum nr="917"/>
    <gatha type="1"> Na brāhmaṇo kappamupeti saṅkhā <note>[saṅkhaṃ (sī. syā. pī.)]</note>, na diṭṭhisārī napi ñāṇabandhu;</gatha>
    <gatha type="last">Ñatvā  ca so sammutiyo <note>[sammatiyo (syā.)]</note> puthujjā, upekkhatī uggahaṇanti maññe.</gatha>
    <hangnum nr="918"/>
    <gatha type="1"> Vissajja  ganthāni munīdha loke, vivādajātesu na vaggasārī;</gatha>
    <gatha type="last">Santo asantesu upekkhako so, anuggaho uggahaṇanti maññe.</gatha>
    <hangnum nr="919"/>
    <gatha type="1"> Pubbāsave hitvā nave akubbaṃ, na chandagū nopi nivissavādī;</gatha>
    <gatha type="last">Sa vippamutto diṭṭhigatehi dhīro, na  limpati <note>[na lippati (sī. pī.)]</note> loke anattagarahī.</gatha>
    <hangnum nr="920"/>
    <gatha type="1"> Sa  sabbadhammesu visenibhūto, yaṃ kiñci diṭṭhaṃ va sutaṃ mutaṃ vā;</gatha>
    <gatha type="last">Sa pannabhāro muni vippamutto, na kappiyo nūparato na patthiyoti.</gatha>
    <centered>Mahābyūhasuttaṃ terasamaṃ niṭṭhitaṃ.</centered>
    <subhead>14. Tuvaṭakasuttaṃ</subhead>
    <hangnum nr="921"/>
    <gatha type="1"> ‘‘Pucchāmi  taṃ ādiccabandhu <note>[ādiccabandhuṃ (sī. syā.)]</note>, vivekaṃ santipadañca mahesi;</gatha>
    <gatha type="last">Kathaṃ disvā nibbāti bhikkhu, anupādiyāno lokasmiṃ kiñci’’.</gatha>
    <hangnum nr="922"/>
    <gatha type="1"> ‘‘Mūlaṃ papañcasaṅkhāya, (iti bhagavā)</gatha>
    <gatha type="2">Mantā asmīti sabbamuparundhe <note>[sabbamuparuddhe (syā. pī. ka.)]</note>;</gatha>
    <gatha type="3">Yā kāci taṇhā ajjhattaṃ,</gatha>
    <gatha type="last">Tāsaṃ vinayā <note>[vinayāya (?)]</note> sadā sato sikkhe.</gatha>
    <hangnum nr="923"/>
    <gatha type="1"> ‘‘Yaṃ kiñci dhammamabhijaññā, ajjhattaṃ athavāpi bahiddhā;</gatha>
    <gatha type="last">Na tena thāmaṃ <note>[mānaṃ (sī. ka.)]</note> kubbetha, na  hi sā nibbuti sataṃ vuttā.</gatha>
    <hangnum nr="924"/>
    <gatha type="1"> ‘‘Seyyo na tena maññeyya, nīceyyo athavāpi sarikkho;</gatha>
    <gatha type="last">Phuṭṭho <note>[puṭṭho (sī. syā. ka.)]</note> anekarūpehi, nātumānaṃ vikappayaṃ tiṭṭhe.</gatha>
    <hangnum nr="925"/>
    <gatha type="1"> ‘‘Ajjhattamevupasame , na aññato bhikkhu santimeseyya;</gatha>
    <gatha type="last">Ajjhattaṃ upasantassa, natthi attā kuto nirattā vā.</gatha>
    <hangnum nr="926"/>
    <gatha type="1"> ‘‘Majjhe  yathā samuddassa, ūmi no jāyatī ṭhito hoti;</gatha>
    <gatha type="last">Evaṃ ṭhito anejassa, ussadaṃ bhikkhu na kareyya kuhiñci’’.</gatha>
    <hangnum nr="927"/>
    <gatha type="1"> ‘‘Akittayī vivaṭacakkhu, sakkhidhammaṃ parissayavinayaṃ;</gatha>
    <gatha type="last">Paṭipadaṃ vadehi bhaddante, pātimokkhaṃ athavāpi samādhiṃ’’.</gatha>
    <hangnum nr="928"/>
    <gatha type="1"> ‘‘Cakkhūhi neva lolassa, gāmakathāya āvaraye sotaṃ;</gatha>
    <gatha type="last">Rase ca nānugijjheyya, na  ca mamāyetha kiñci lokasmiṃ.</gatha>
    <hangnum nr="929"/>
    <gatha type="1"> ‘‘Phassena yadā phuṭṭhassa, paridevaṃ bhikkhu na kareyya kuhiñcñcci;</gatha>
    <gatha type="last">Bhavañca nābhijappeyya, bheravesu ca na sampavedheyya.</gatha>
    <hangnum nr="930"/>
    <gatha type="1"> ‘‘Annānamatho pānānaṃ, khādanīyānaṃ athopi vatthānaṃ;</gatha>
    <gatha type="last">Laddhā na sannidhiṃ kayirā, na ca parittase tāni alabhamāno.</gatha>
    <hangnum nr="931"/>
    <gatha type="1"> ‘‘Jhāyī na pādalolassa, virame kukkuccā nappamajjeyya;</gatha>
    <gatha type="last">Athāsanesu sayanesu, appasaddesu bhikkhu vihareyya.</gatha>
    <hangnum nr="932"/>
    <gatha type="1"> ‘‘Niddaṃ  na bahulīkareyya, jāgariyaṃ bhajeyya ātāpī;</gatha>
    <gatha type="last">Tandiṃ māyaṃ hassaṃ khiḍḍaṃ, methunaṃ vippajahe savibhūsaṃ.</gatha>
    <hangnum nr="933"/>
    <gatha type="1"> ‘‘Āthabbaṇaṃ  supinaṃ lakkhaṇaṃ, no vidahe athopi nakkhattaṃ;</gatha>
    <gatha type="last">Virutañca gabbhakaraṇaṃ, tikicchaṃ  māmako na seveyya.</gatha>
    <hangnum nr="934"/>
    <gatha type="1"> ‘‘Nindāya nappavedheyya, na uṇṇameyya pasaṃsito bhikkhu;</gatha>
    <gatha type="last">Lobhaṃ saha macchariyena, kodhaṃ pesuṇiyañca panudeyya.</gatha>
    <hangnum nr="935"/>
    <gatha type="1"> ‘‘Kayavikkaye  na tiṭṭheyya, upavādaṃ bhikkhu na kareyya kuhiñci;</gatha>
    <gatha type="last">Gāme ca nābhisajjeyya, lābhakamyā janaṃ na lapayeyya.</gatha>
    <hangnum nr="936"/>
    <gatha type="1"> ‘‘Na ca katthitā siyā bhikkhu, na ca vācaṃ payuttaṃ bhāseyya;</gatha>
    <gatha type="last">Pāgabbhiyaṃ na sikkheyya, kathaṃ viggāhikaṃ na kathayeyya.</gatha>
    <hangnum nr="937"/>
    <gatha type="1"> ‘‘Mosavajje na nīyetha, sampajāno saṭhāni na kayirā;</gatha>
    <gatha type="last">Atha  jīvitena paññāya, sīlabbatena nāññamatimaññe.</gatha>
    <hangnum nr="938"/>
    <gatha type="1"> ‘‘Sutvā rusito bahuṃ vācaṃ, samaṇānaṃ vā puthujanānaṃ <note>[puthuvacanānaṃ (sī. syā. pī.)]</note>;</gatha>
    <gatha type="last">Pharusena ne na paṭivajjā, na  hi santo paṭisenikaronti.</gatha>
    <hangnum nr="939"/>
    <gatha type="1"> ‘‘Etañca dhammamaññāya, vicinaṃ bhikkhu sadā sato sikkhe;</gatha>
    <gatha type="last">Santīti nibbutiṃ ñatvā, sāsane gotamassa na pamajjeyya.</gatha>
    <hangnum nr="940"/>
    <gatha type="1"> ‘‘Abhibhū  hi so anabhibhūto, sakkhidhammamanītihamadassī;</gatha>
    <gatha type="last">Tasmā hi tassa bhagavato sāsane, appamatto sadā namassamanusikkhe’’ti.</gatha>
    <centered>Tuvaṭakasuttaṃ cuddasamaṃ niṭṭhitaṃ.</centered>
    <subhead>15. Attadaṇḍasuttaṃ</subhead>
    <hangnum nr="941"/>
    <gatha type="1"> ‘‘Attadaṇḍā bhayaṃ jātaṃ, janaṃ passatha medhagaṃ;</gatha>
    <gatha type="last">Saṃvegaṃ kittayissāmi, yathā saṃvijitaṃ mayā.</gatha>
    <hangnum nr="942"/>
    <gatha type="1"> ‘‘Phandamānaṃ  pajaṃ disvā, macche appodake yathā;</gatha>
    <gatha type="last">Aññamaññehi byāruddhe, disvā maṃ bhayamāvisi.</gatha>
    <hangnum nr="943"/>
    <gatha type="1"> ‘‘Samantamasāro  loko, disā sabbā sameritā;</gatha>
    <gatha type="last">Icchaṃ bhavanamattano, nāddasāsiṃ anositaṃ.</gatha>
    <hangnum nr="944"/>
    <gatha type="1"> ‘‘Osānetveva  byāruddhe, disvā me aratī ahu;</gatha>
    <gatha type="last">Athettha sallamaddakkhiṃ, duddasaṃ hadayanissitaṃ.</gatha>
    <hangnum nr="945"/>
    <gatha type="1"> ‘‘Yena sallena otiṇṇo, disā sabbā vidhāvati;</gatha>
    <gatha type="last">Tameva sallamabbuyha, na dhāvati na sīdati.</gatha>
    <hangnum nr="946"/>
    <gatha type="1"> ‘‘Tattha sikkhānugīyanti <note>[sikkhānukiriyanti (ka.)]</note>, yāni loke gadhitāni;</gatha>
    <gatha type="2">Na tesu pasuto siyā, nibbijjha sabbaso kāme;</gatha>
    <gatha type="last">Sikkhe nibbānamattano.</gatha>
    <hangnum nr="947"/>
    <gatha type="1"> ‘‘Sacco siyā appagabbho, amāyo rittapesuṇo;</gatha>
    <gatha type="last">Akkodhano lobhapāpaṃ, vevicchaṃ vitare muni.</gatha>
    <hangnum nr="948"/>
    <gatha type="1"> ‘‘Niddaṃ tandiṃ sahe thīnaṃ, pamādena na saṃvase;</gatha>
    <gatha type="last">Atimāne na tiṭṭheyya, nibbānamanaso naro.</gatha>
    <hangnum nr="949"/>
    <gatha type="1"> ‘‘Mosavajje  na nīyetha, rūpe snehaṃ na kubbaye;</gatha>
    <gatha type="last">Mānañca parijāneyya, sāhasā virato care.</gatha>
    <hangnum nr="950"/>
    <gatha type="1"> ‘‘Purāṇaṃ nābhinandeyya, nave khantiṃ na kubbaye;</gatha>
    <gatha type="last">Hiyyamāne na soceyya, ākāsaṃ na sito siyā.</gatha>
    <hangnum nr="951"/>
    <gatha type="1"> ‘‘Gedhaṃ brūmi mahoghoti, ājavaṃ brūmi jappanaṃ;</gatha>
    <gatha type="last">Ārammaṇaṃ pakappanaṃ, kāmapaṅko duraccayo.</gatha>
    <hangnum nr="952"/>
    <gatha type="1"> ‘‘Saccā avokkamma <note>[avokkamaṃ (niddesa)]</note> muni, thale tiṭṭhati brāhmaṇo;</gatha>
    <gatha type="last">Sabbaṃ so <note>[sabbaso (syā. ka.)]</note> paṭinissajja, sa ve santoti vuccati.</gatha>
    <hangnum nr="953"/>
    <gatha type="1"> ‘‘Sa  ve vidvā sa vedagū, ñatvā dhammaṃ anissito;</gatha>
    <gatha type="last">Sammā  so loke iriyāno, na pihetīdha kassaci.</gatha>
    <hangnum nr="954"/>
    <gatha type="1"> ‘‘Yodha kāme accatari, saṅgaṃ loke duraccayaṃ;</gatha>
    <gatha type="last">Na so socati nājjheti, chinnasoto abandhano.</gatha>
    <hangnum nr="955"/>
    <gatha type="1"> ‘‘Yaṃ pubbe taṃ visosehi, pacchā te māhu kiñcanaṃ;</gatha>
    <gatha type="last">Majjhe ce no gahessasi, upasanto carissasi.</gatha>
    <hangnum nr="956"/>
    <gatha type="1"> ‘‘Sabbaso nāmarūpasmiṃ, yassa natthi mamāyitaṃ;</gatha>
    <gatha type="last">Asatā ca na socati, sa ve loke na jīyati.</gatha>
    <hangnum nr="957"/>
    <gatha type="1"> ‘‘Yassa natthi idaṃ meti, paresaṃ vāpi kiñcanaṃ;</gatha>
    <gatha type="last">Mamattaṃ so asaṃvindaṃ, natthi meti na socati.</gatha>
    <hangnum nr="958"/>
    <gatha type="1"> ‘‘Aniṭṭhurī  ananugiddho, anejo sabbadhī samo;</gatha>
    <gatha type="last">Tamānisaṃsaṃ pabrūmi, pucchito avikampinaṃ.</gatha>
    <hangnum nr="959"/>
    <gatha type="1"> ‘‘Anejassa vijānato, natthi kāci nisaṅkhati <note>[nisaṅkhiti (sī. pī.)]</note>.</gatha>
    <gatha type="last">Virato so viyārabbhā, khemaṃ passati sabbadhi.</gatha>
    <hangnum nr="960"/>
    <gatha type="1"> ‘‘Na samesu na omesu, na ussesu vadate muni;</gatha>
    <gatha type="last">Santo so vītamaccharo, nādeti na nirassatī’’ti.</gatha>
    <centered>Attadaṇḍasuttaṃ pannarasamaṃ niṭṭhitaṃ.</centered>
    <subhead>16. Sāriputtasuttaṃ</subhead>
    <hangnum nr="961"/>
    <gatha type="1"> ‘‘Na  me diṭṭho ito pubbe, (iccāyasmā sāriputto)</gatha>
    <gatha type="2">Na suto uda kassaci;</gatha>
    <gatha type="3">Evaṃ vagguvado satthā,</gatha>
    <gatha type="last">Tusitā gaṇimāgato.</gatha>
    <hangnum nr="962"/>
    <gatha type="1"> ‘‘Sadevakassa lokassa, yathā dissati cakkhumā;</gatha>
    <gatha type="last">Sabbaṃ tamaṃ vinodetvā, ekova ratimajjhagā.</gatha>
    <hangnum nr="963"/>
    <gatha type="1"> ‘‘Taṃ  buddhaṃ asitaṃ tādiṃ, akuhaṃ gaṇimāgataṃ;</gatha>
    <gatha type="last">Bahūnamidha baddhānaṃ, atthi pañhena āgamaṃ.</gatha>
    <hangnum nr="964"/>
    <gatha type="1"> ‘‘Bhikkhuno vijigucchato, bhajato rittamāsanaṃ;</gatha>
    <gatha type="last">Rukkhamūlaṃ susānaṃ vā, pabbatānaṃ guhāsu vā.</gatha>
    <hangnum nr="965"/>
    <gatha type="1"> ‘‘Uccāvacesu sayanesu, kīvanto tattha bheravā;</gatha>
    <gatha type="last">Yehi bhikkhu na vedheyya, nigghose sayanāsane.</gatha>
    <hangnum nr="966"/>
    <gatha type="1"> ‘‘Katī parissayā loke, gacchato agataṃ disaṃ;</gatha>
    <gatha type="last">Ye bhikkhu abhisambhave, pantamhi sayanāsane.</gatha>
    <hangnum nr="967"/>
    <gatha type="1"> ‘‘Kyāssa byappathayo assu, kyāssassu idha gocarā;</gatha>
    <gatha type="last">Kāni sīlabbatānāssu, pahitattassa bhikkhuno.</gatha>
    <hangnum nr="968"/>
    <gatha type="1"> ‘‘Kaṃ so sikkhaṃ samādāya, ekodi nipako sato;</gatha>
    <gatha type="last">Kammāro rajatasseva, niddhame malamattano’’.</gatha>
    <hangnum nr="969"/>
    <gatha type="1"> ‘‘Vijigucchamānassa  yadidaṃ phāsu, (sāriputtāti bhagavā)</gatha>
    <gatha type="2">Rittāsanaṃ sayanaṃ sevato ce;</gatha>
    <gatha type="2">Sambodhikāmassa yathānudhammaṃ,</gatha>
    <gatha type="last">Taṃ te pavakkhāmi yathā pajānaṃ.</gatha>
    <hangnum nr="970"/>
    <gatha type="1"> ‘‘Pañcannaṃ dhīro bhayānaṃ na bhāye, bhikkhu sato sapariyantacārī;</gatha>
    <gatha type="last">Ḍaṃsādhipātānaṃ sarīsapānaṃ, manussaphassānaṃ catuppadānaṃ.</gatha>
    <hangnum nr="971"/>
    <gatha type="1"> ‘‘Paradhammikānampi  na santaseyya, disvāpi tesaṃ bahubheravāni;</gatha>
    <gatha type="last">Athāparāni abhisambhaveyya, parissayāni kusalānuesī.</gatha>
    <hangnum nr="972"/>
    <gatha type="1"> ‘‘Ātaṅkaphassena khudāya phuṭṭho, sītaṃ atuṇhaṃ <note>[accuṇhaṃ (sī. syā.)]</note> adhivāsayeyya;</gatha>
    <gatha type="last">So tehi phuṭṭho bahudhā anoko, vīriyaṃ parakkammadaḷhaṃ kareyya.</gatha>
    <hangnum nr="973"/>
    <gatha type="1"> ‘‘Theyyaṃ na kāre <note>[na kareyya (sī. syā. ka.)]</note> na musā bhaṇeyya, mettāya phasse tasathāvarāni;</gatha>
    <gatha type="last">Yadāvilattaṃ manaso vijaññā, kaṇhassa pakkhoti vinodayeyya.</gatha>
    <hangnum nr="974"/>
    <gatha type="1"> ‘‘Kodhātimānassa  vasaṃ na gacche, mūlampi tesaṃ palikhañña tiṭṭhe;</gatha>
    <gatha type="last">Athappiyaṃ vā pana appiyaṃ vā, addhā bhavanto abhisambhaveyya.</gatha>
    <hangnum nr="975"/>
    <gatha type="1"> ‘‘Paññaṃ purakkhatvā kalyāṇapīti, vikkhambhaye tāni parissayāni;</gatha>
    <gatha type="last">Aratiṃ sahetha sayanamhi pante, caturo sahetha paridevadhamme.</gatha>
    <hangnum nr="976"/>
    <gatha type="1"> ‘‘Kiṃsū asissāmi kuvaṃ vā <note>[kudha vā (ka.), kutha vā (niddesa)]</note> asissaṃ, dukkhaṃ vata settha kvajja sessaṃ;</gatha>
    <gatha type="last">Ete vitakke paridevaneyye, vinayetha sekho aniketacārī.</gatha>
    <hangnum nr="977"/>
    <gatha type="1"> ‘‘Annañca  laddhā vasanañca kāle, mattaṃ so jaññā idha tosanatthaṃ;</gatha>
    <gatha type="last">So tesu gutto yatacāri gāme, rusitopi vācaṃ pharusaṃ na vajjā.</gatha>
    <hangnum nr="978"/>
    <gatha type="1"> ‘‘Okkhittacakkhu  na ca pādalolo, jhānānuyutto bahujāgarassa;</gatha>
    <gatha type="last">Upekkhamārabbha samāhitatto, takkāsayaṃ kukkucciyūpachinde.</gatha>
    <hangnum nr="979"/>
    <gatha type="1"> ‘‘Cudito  vacībhi satimābhinande, sabrahmacārīsu khilaṃ pabhinde;</gatha>
    <gatha type="last">Vācaṃ pamuñce kusalaṃ nātivelaṃ, janavādadhammāya na cetayeyya.</gatha>
    <hangnum nr="980"/>
    <gatha type="1"> ‘‘Athāparaṃ pañca rajāni loke, yesaṃ satīmā vinayāya sikkhe;</gatha>
    <gatha type="last">Rūpesu saddesu atho rasesu, gandhesu phassesu sahetha rāgaṃ.</gatha>
    <hangnum nr="981"/>
    <gatha type="1"> ‘‘Etesu dhammesu vineyya chandaṃ, bhikkhu satimā suvimuttacitto;</gatha>
    <gatha type="2">Kālena  so sammā dhammaṃ parivīmaṃsamāno,</gatha>
    <gatha type="last">Ekodibhūto vihane tamaṃ so’’ti.</gatha>
    <centered>Sāriputtasuttaṃ soḷasamaṃ niṭṭhitaṃ. Aṭṭhakavaggo catuttho</centered>
    <paragraph>Niṭṭhito.</paragraph>
    <paragraph>Tassuddānaṃ –</paragraph>
    <gatha type="1">Kāmaṃ guhañca duṭṭhā ca, suddhañca paramā jarā;</gatha>
    <gatha type="last">Metteyyo ca pasūro ca, māgaṇḍi purābhedanaṃ.</gatha>
    <gatha type="1">Kalahaṃ dve ca byūhāni <note>[byūhāni (sī.)]</note>, punadeva tuvaṭṭakaṃ;</gatha>
    <gatha type="2">Attadaṇḍavaraṃ suttaṃ, therapuṭṭhena <note>[therapañhena (sī.), sāriputtena (syā.)]</note> soḷasa;</gatha>
    <gatha type="last">Iti etāni suttāni, sabbānaṭṭhakavaggikāti.</gatha>
  </text>
</tree>
