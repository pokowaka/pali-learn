<?xml version='1.0' encoding='UTF-8'?>
<tree text="2. C&#x16B;&#x1E37;avaggo" target="text">
  <text>
    <subhead>1. Ratanasuttaṃ</subhead>
    <hangnum nr="224"/>
    <gatha type="1"> Yānīdha  bhūtāni samāgatāni, bhummāni <note>[bhūmāni (ka.)]</note> vā yāni va antalikkhe;</gatha>
    <gatha type="last">Sabbeva bhūtā sumanā bhavantu, athopi sakkacca suṇantu bhāsitaṃ.</gatha>
    <hangnum nr="225"/>
    <gatha type="1"> Tasmā hi bhūtā nisāmetha sabbe, mettaṃ karotha mānusiyā pajāya;</gatha>
    <gatha type="last">Divā ca ratto ca haranti ye baliṃ, tasmā hi ne rakkhatha appamattā.</gatha>
    <hangnum nr="226"/>
    <gatha type="1"> Yaṃ kiñci vittaṃ idha vā huraṃ vā, saggesu vā yaṃ ratanaṃ paṇītaṃ;</gatha>
    <gatha type="2">Na no samaṃ atthi tathāgatena, idampi buddhe ratanaṃ paṇītaṃ;</gatha>
    <gatha type="last">Etena saccena suvatthi hotu.</gatha>
    <hangnum nr="227"/>
    <gatha type="1"> Khayaṃ virāgaṃ amataṃ paṇītaṃ, yadajjhagā  sakyamunī samāhito;</gatha>
    <gatha type="2">Na tena dhammena samatthi kiñci, idampi dhamme ratanaṃ paṇītaṃ;</gatha>
    <gatha type="last">Etena saccena suvatthi hotu.</gatha>
    <hangnum nr="228"/>
    <gatha type="1"> Yaṃ buddhaseṭṭho parivaṇṇayī suciṃ, samādhimānantarikaññamāhu;</gatha>
    <gatha type="2">Samādhinā  tena samo na vijjati, idampi dhamme ratanaṃ paṇītaṃ;</gatha>
    <gatha type="last">Etena saccena suvatthi hotu.</gatha>
    <hangnum nr="229"/>
    <gatha type="1"> Ye  puggalā aṭṭha sataṃ pasatthā, cattāri etāni yugāni honti;</gatha>
    <gatha type="2">Te dakkhiṇeyyā sugatassa sāvakā, etesu dinnāni mahapphalāni;</gatha>
    <gatha type="last">Idampi saṅghe ratanaṃ paṇītaṃ, etena  saccena suvatthi hotu.</gatha>
    <hangnum nr="230"/>
    <gatha type="1"> Ye  suppayuttā manasā daḷhena, nikkāmino gotamasāsanamhi;</gatha>
    <gatha type="2">Te pattipattā amataṃ vigayha, laddhā mudhā nibbutiṃ <note>[nibbuti (ka.)]</note> bhuñjamānā;</gatha>
    <gatha type="last">Idampi saṅghe ratanaṃ paṇītaṃ, etena saccena suvatthi hotu.</gatha>
    <hangnum nr="231"/>
    <gatha type="1"> Yathindakhīlo pathavissito <note>[padavissito (ka. sī.), paṭhaviṃ sito (ka. sī. syā. kaṃ. pī.)]</note> siyā, catubbhi vātehi asampakampiyo;</gatha>
    <gatha type="2">Tathūpamaṃ sappurisaṃ vadāmi, yo ariyasaccāni avecca passati;</gatha>
    <gatha type="last">Idampi saṅghe ratanaṃ paṇītaṃ, etena saccena suvatthi hotu.</gatha>
    <hangnum nr="232"/>
    <gatha type="1"> Ye ariyasaccāni vibhāvayanti, gambhīrapaññena sudesitāni;</gatha>
    <gatha type="2">Kiñcāpi te honti bhusaṃ pamattā, na te bhavaṃ aṭṭhamamādiyanti;</gatha>
    <gatha type="last">Idampi saṅghe ratanaṃ paṇītaṃ, etena  saccena suvatthi hotu.</gatha>
    <hangnum nr="233"/>
    <gatha type="1"> Sahāvassa dassanasampadāya <note>[sahāvasaddassanasampadāya (ka.)]</note>, tayassu dhammā jahitā bhavanti;</gatha>
    <gatha type="last">Sakkāyadiṭṭhi  vicikicchitañca, sīlabbataṃ vāpi yadatthi kiñci.</gatha>
    <hangnum nr="234"/>
    <gatha type="1"> Catūhapāyehi  ca vippamutto, chaccābhiṭhānāni <note>[cha cābhiṭhānāni (sī. syā.)]</note> bhabba kātuṃ <note>[abhabbo kātuṃ (sī.)]</note>;</gatha>
    <gatha type="last">Idampi saṅghe ratanaṃ paṇītaṃ, etena saccena suvatthi hotu.</gatha>
    <hangnum nr="235"/>
    <gatha type="1"> Kiñcāpi so kamma <note>[kammaṃ (sī. syā. kaṃ. pī.)]</note> karoti pāpakaṃ, kāyena vācā uda cetasā vā;</gatha>
    <gatha type="2">Abhabba <note>[abhabbo (bahūsu)]</note> so tassa paṭicchadāya <note>[paṭicchādāya (sī.)]</note>, abhabbatā diṭṭhapadassa vuttā;</gatha>
    <gatha type="last">Idampi saṅghe ratanaṃ paṇītaṃ, etena saccena suvatthi hotu.</gatha>
    <hangnum nr="236"/>
    <gatha type="1"> Vanappagumbe yatha <note>[yathā (sī. syā.)]</note> phussitagge, gimhānamāse paṭhamasmiṃ <note>[paṭhamasmi (?)]</note> gimhe;</gatha>
    <gatha type="2">Tathūpamaṃ dhammavaraṃ adesayi <note>[adesayī (sī.)]</note>, nibbānagāmiṃ paramaṃ hitāya;</gatha>
    <gatha type="last">Idampi buddhe ratanaṃ paṇītaṃ, etena saccena suvatthi hotu.</gatha>
    <hangnum nr="237"/>
    <gatha type="1"> Varo varaññū varado varāharo, anuttaro dhammavaraṃ adesayi;</gatha>
    <gatha type="last">Idampi buddhe ratanaṃ paṇītaṃ, etena saccena suvatthi hotu.</gatha>
    <hangnum nr="238"/>
    <gatha type="1"> Khīṇaṃ  purāṇaṃ nava natthi sambhavaṃ, virattacittāyatike bhavasmiṃ;</gatha>
    <gatha type="2">Te khīṇabījā avirūḷhichandā, nibbanti  dhīrā yathāyaṃ <note>[yathayaṃ (ka.)]</note> padīpo;</gatha>
    <gatha type="last">Idampi saṅghe ratanaṃ paṇītaṃ, etena saccena suvatthi hotu.</gatha>
    <hangnum nr="239"/>
    <gatha type="1"> Yānīdha  bhūtāni samāgatāni, bhummāni vā yāni va antalikkhe;</gatha>
    <gatha type="last">Tathāgataṃ devamanussapūjitaṃ, buddhaṃ namassāma suvatthi hotu.</gatha>
    <hangnum nr="240"/>
    <gatha type="1"> Yānīdha bhūtāni samāgatāni, bhummāni vā yāni va antalikkhe;</gatha>
    <gatha type="last">Tathāgataṃ devamanussapūjitaṃ, dhammaṃ namassāma suvatthi hotu.</gatha>
    <hangnum nr="241"/>
    <gatha type="1"> Yānīdha bhūtāni samāgatāni, bhummāni vā yāni va antalikkhe;</gatha>
    <gatha type="last">Tathāgataṃ devamanussapūjitaṃ, saṅghaṃ namassāma suvatthi hotūti.</gatha>
    <centered>Ratanasuttaṃ paṭhamaṃ niṭṭhitaṃ.</centered>
    <subhead>2. Āmagandhasuttaṃ</subhead>
    <hangnum nr="242"/>
    <gatha type="1"> ‘‘Sāmākaciṅgūlakacīnakāni  ca, pattapphalaṃ mūlaphalaṃ gavipphalaṃ;</gatha>
    <gatha type="last">Dhammena laddhaṃ satamasnamānā <note>[satamasamānā (sī. pī.), satamassamānā (syā. kaṃ.)]</note>, na kāmakāmā alikaṃ bhaṇanti.</gatha>
    <hangnum nr="243"/>
    <gatha type="1"> ‘‘Yadasnamāno sukataṃ suniṭṭhitaṃ, parehi dinnaṃ payataṃ paṇītaṃ;</gatha>
    <gatha type="last">Sālīnamannaṃ  paribhuñjamāno, so bhuñjasī kassapa āmagandhaṃ.</gatha>
    <hangnum nr="244"/>
    <gatha type="1"> ‘‘Na  āmagandho mama kappatīti, icceva tvaṃ bhāsasi brahmabandhu;</gatha>
    <gatha type="2">Sālīnamannaṃ paribhuñjamāno, sakuntamaṃsehi susaṅkhatehi;</gatha>
    <gatha type="last">Pucchāmi taṃ kassapa etamatthaṃ, kathaṃ pakāro tava āmagandho’’.</gatha>
    <hangnum nr="245"/>
    <gatha type="1"> ‘‘Pāṇātipāto  vadhachedabandhanaṃ, theyyaṃ musāvādo nikativañcanāni ca;</gatha>
    <gatha type="last">Ajjhenakuttaṃ <note>[ajjhena kujjaṃ (sī. pī.)]</note> paradārasevanā, esāmagandho na hi maṃsabhojanaṃ.</gatha>
    <hangnum nr="246"/>
    <gatha type="1"> ‘‘Ye  idha kāmesu asaññatā janā, rasesu giddhā asucibhāvamassitā <note>[asucīkamissitā (sī. syā. kaṃ. pī.)]</note>;</gatha>
    <gatha type="last">Natthikadiṭṭhī visamā durannayā, esāmagandho na hi maṃsabhojanaṃ.</gatha>
    <hangnum nr="247"/>
    <gatha type="1"> ‘‘Ye lūkhasā dāruṇā piṭṭhimaṃsikā <note>[ye lūkharasā dāruṇā parapiṭṭhimaṃsikā (ka.)]</note>, mittadduno nikkaruṇātimānino;</gatha>
    <gatha type="last">Adānasīlā na ca denti kassaci, esāmagandho na hi maṃsabhojanaṃ.</gatha>
    <hangnum nr="248"/>
    <gatha type="1"> ‘‘Kodho  mado thambho paccupaṭṭhāpanā <note>[paccuṭṭhāpanā ca (sī. syā.), paccuṭṭhāpanā (pī.)]</note>, māyā usūyā bhassasamussayo ca;</gatha>
    <gatha type="last">Mānātimāno ca asabbhi santhavo, esāmagandho na hi maṃsabhojanaṃ.</gatha>
    <hangnum nr="249"/>
    <gatha type="1"> ‘‘Ye pāpasīlā iṇaghātasūcakā, vohārakūṭā idha pāṭirūpikā <note>[pātirūpikā (?)]</note>;</gatha>
    <gatha type="last">Narādhamā yedha karonti kibbisaṃ, esāmagandho na hi maṃsabhojanaṃ.</gatha>
    <hangnum nr="250"/>
    <gatha type="1"> ‘‘Ye  idha pāṇesu asaññatā janā, paresamādāya vihesamuyyutā;</gatha>
    <gatha type="last">Dussīlaluddā pharusā anādarā, esāmagandho  na hi maṃsabhojanaṃ.</gatha>
    <hangnum nr="251"/>
    <gatha type="1"> ‘‘Etesu giddhā viruddhātipātino, niccuyyutā pecca tamaṃ vajanti ye;</gatha>
    <gatha type="last">Patanti sattā nirayaṃ avaṃsirā, esāmagandho na hi maṃsabhojanaṃ.</gatha>
    <hangnum nr="252"/>
    <gatha type="1"> ‘‘Na macchamaṃsānamanāsakattaṃ <note>[na macchamaṃsaṃ na anāsakattaṃ (sī. aṭṭha mūlapāṭho), na maṃcchamaṃsānānāsakattaṃ (syā. ka.)]</note>, na naggiyaṃ na muṇḍiyaṃ jaṭājallaṃ;</gatha>
    <gatha type="2">Kharājināni nāggihuttassupasevanā, ye vāpi loke amarā bahū tapā;</gatha>
    <gatha type="last">Mantāhutī yaññamutūpasevanā, sodhenti maccaṃ avitiṇṇakaṅkhaṃ.</gatha>
    <hangnum nr="253"/>
    <gatha type="1"> ‘‘Yo tesu <note>[sotesu (sī. pī.)]</note> gutto viditindriyo care, dhamme ṭhito ajjavamaddave rato;</gatha>
    <gatha type="last">Saṅgātigo sabbadukkhappahīno, na lippati <note>[na limpati (syā. kaṃ ka.)]</note> diṭṭhasutesu dhīro’’.</gatha>
    <hangnum nr="254"/>
    <gatha type="1"> Iccetamatthaṃ bhagavā punappunaṃ, akkhāsi naṃ <note>[taṃ (sī. pī.)]</note> vedayi mantapāragū;</gatha>
    <gatha type="last">Citrāhi gāthāhi munī pakāsayi, nirāmagandho asito durannayo.</gatha>
    <hangnum nr="255"/>
    <gatha type="1"> Sutvāna  buddhassa subhāsitaṃ padaṃ, nirāmagandhaṃ  sabbadukkhappanūdanaṃ;</gatha>
    <gatha type="last">Nīcamano vandi tathāgatassa, tattheva pabbajjamarocayitthāti.</gatha>
    <centered>Āmagandhasuttaṃ dutiyaṃ niṭṭhitaṃ.</centered>
    <subhead>3. Hirisuttaṃ</subhead>
    <hangnum nr="256"/>
    <gatha type="1"> Hiriṃ  tarantaṃ vijigucchamānaṃ, tavāhamasmi <note>[sakhāhamasmi (sī. syā. kaṃ. pī.)]</note> iti bhāsamānaṃ;</gatha>
    <gatha type="last">Sayhāni kammāni anādiyantaṃ, neso mamanti iti naṃ vijaññā.</gatha>
    <hangnum nr="257"/>
    <gatha type="1"> Ananvayaṃ <note>[atthanvayaṃ (ka.)]</note> piyaṃ vācaṃ, yo mittesu pakubbati;</gatha>
    <gatha type="last">Akarontaṃ bhāsamānaṃ, parijānanti paṇḍitā.</gatha>
    <hangnum nr="258"/>
    <gatha type="1"> Na  so mitto yo sadā appamatto, bhedāsaṅkī randhamevānupassī;</gatha>
    <gatha type="last">Yasmiñca seti urasīva putto, sa ve mitto yo parehi abhejjo.</gatha>
    <hangnum nr="259"/>
    <gatha type="1"> Pāmujjakaraṇaṃ ṭhānaṃ, pasaṃsāvahanaṃ sukhaṃ;</gatha>
    <gatha type="last">Phalānisaṃso bhāveti, vahanto porisaṃ dhuraṃ.</gatha>
    <hangnum nr="260"/>
    <gatha type="1"> Pavivekarasaṃ pitvā, rasaṃ upasamassa ca;</gatha>
    <gatha type="last">Niddaro  hoti nippāpo, dhammapītirasaṃ pivanti.</gatha>
    <centered>Hirisuttaṃ tatiyaṃ niṭṭhitaṃ.</centered>
    <subhead>4. Maṅgalasuttaṃ</subhead>
    <paragraph>Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ gāthāya ajjhabhāsi –</paragraph>
    <hangnum nr="261"/>
    <gatha type="1"> ‘‘Bahū devā manussā ca, maṅgalāni acintayuṃ;</gatha>
    <gatha type="last">Ākaṅkhamānā sotthānaṃ, brūhi maṅgalamuttamaṃ’’.</gatha>
    <hangnum nr="262"/>
    <gatha type="1"> ‘‘Asevanā  ca bālānaṃ, paṇḍitānañca sevanā;</gatha>
    <gatha type="last">Pūjā ca pūjaneyyānaṃ <note>[pūjanīyānaṃ (sī. syā. kaṃ. pī.)]</note>, etaṃ maṅgalamuttamaṃ.</gatha>
    <hangnum nr="263"/>
    <gatha type="1"> ‘‘Patirūpadesavāso ca, pubbe ca katapuññatā;</gatha>
    <gatha type="last">Attasammāpaṇidhi <note>[attasammāpaṇīdhī (katthaci)]</note> ca, etaṃ maṅgalamuttamaṃ.</gatha>
    <hangnum nr="264"/>
    <gatha type="1"> ‘‘Bāhusaccañca  sippañca, vinayo ca susikkhito;</gatha>
    <gatha type="last">Subhāsitā ca yā vācā, etaṃ maṅgalamuttamaṃ.</gatha>
    <hangnum nr="265"/>
    <gatha type="1"> ‘‘Mātāpitu upaṭṭhānaṃ, puttadārassa saṅgaho;</gatha>
    <gatha type="last">Anākulā  ca kammantā, etaṃ maṅgalamuttamaṃ.</gatha>
    <hangnum nr="266"/>
    <gatha type="1"> ‘‘Dānañca dhammacariyā ca, ñātakānañca saṅgaho;</gatha>
    <gatha type="last">Anavajjāni kammāni, etaṃ maṅgalamuttamaṃ.</gatha>
    <hangnum nr="267"/>
    <gatha type="1"> ‘‘Āratī viratī pāpā, majjapānā ca saṃyamo;</gatha>
    <gatha type="last">Appamādo ca dhammesu, etaṃ maṅgalamuttamaṃ.</gatha>
    <hangnum nr="268"/>
    <gatha type="1"> ‘‘Gāravo  ca nivāto ca, santuṭṭhi ca kataññutā;</gatha>
    <gatha type="last">Kālena dhammassavanaṃ <note>[dhammasavaṇaṃ (katthaci), dhammasavanaṃ (sī. ka.)]</note>, etaṃ maṅgalamuttamaṃ.</gatha>
    <hangnum nr="269"/>
    <gatha type="1"> ‘‘Khantī ca sovacassatā, samaṇānañca dassanaṃ;</gatha>
    <gatha type="last">Kālena dhammasākacchā, etaṃ maṅgalamuttamaṃ.</gatha>
    <hangnum nr="270"/>
    <gatha type="1"> ‘‘Tapo ca brahmacariyañca, ariyasaccāna dassanaṃ;</gatha>
    <gatha type="last">Nibbānasacchikiriyā ca, etaṃ maṅgalamuttamaṃ.</gatha>
    <hangnum nr="271"/>
    <gatha type="1"> ‘‘Phuṭṭhassa lokadhammehi, cittaṃ yassa na kampati;</gatha>
    <gatha type="last">Asokaṃ virajaṃ khemaṃ, etaṃ maṅgalamuttamaṃ.</gatha>
    <hangnum nr="272"/>
    <gatha type="1"> ‘‘Etādisāni katvāna, sabbatthamaparājitā;</gatha>
    <gatha type="last">Sabbattha sotthiṃ gacchanti, taṃ tesaṃ maṅgalamuttama’’nti.</gatha>
    <centered>Maṅgalasuttaṃ catutthaṃ niṭṭhitaṃ.</centered>
    <subhead>5. Sūcilomasuttaṃ</subhead>
    <paragraph>Evaṃ  me sutaṃ – ekaṃ samayaṃ bhagavā gayāyaṃ viharati ṭaṅkitamañce sūcilomassa yakkhassa bhavane. Tena kho pana samayena  kharo ca yakkho sūcilomo ca yakkho bhagavato avidūre atikkamanti. Atha kho kharo yakkho sūcilomaṃ yakkhaṃ etadavoca – ‘‘eso samaṇo’’ti. ‘‘Neso samaṇo, samaṇako eso. Yāvāhaṃ jānāmi <note>[yāva jānāmi (sī. pī.)]</note> yadi vā so samaṇo <note>[yadi vā samaṇo (syā.)]</note>, yadi vā so samaṇako’’ti <note>[yadi vā samaṇakoti (sī. syā. pī.)]</note>.</paragraph>
    <paragraph>Atha kho sūcilomo yakkho yena bhagavā tenupasaṅkami; upasaṅkamitvā bhagavato kāyaṃ upanāmesi. Atha kho bhagavā kāyaṃ apanāmesi. Atha kho sūcilomo yakkho bhagavantaṃ etadavoca  – ‘‘bhāyasi maṃ, samaṇā’’ti? ‘‘Na khvāhaṃ taṃ, āvuso, bhāyāmi; api ca te sapphasso pāpako’’ti.</paragraph>
    <paragraph>‘‘Pañhaṃ taṃ, samaṇa, pucchissāmi. Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī’’ti.</paragraph>
    <paragraph>‘‘Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya. Api ca tvaṃ, āvuso, puccha yadākaṅkhasī’’ti. Atha kho sūcilomo yakkho bhagavantaṃ gāthāya ajjhabhāsi –</paragraph>
    <hangnum nr="273"/>
    <gatha type="1"> ‘‘Rāgo ca doso ca kutonidānā, aratī  ratī lomahaṃso kutojā;</gatha>
    <gatha type="last">Kuto samuṭṭhāya manovitakkā, kumārakā dhaṅkamivossajanti’’.</gatha>
    <hangnum nr="274"/>
    <gatha type="1"> ‘‘Rāgo ca doso ca itonidānā, aratī ratī lomahaṃso itojā;</gatha>
    <gatha type="last">Ito samuṭṭhāya manovitakkā, kumārakā dhaṅkamivossajanti.</gatha>
    <hangnum nr="274"/>
    <gatha type="1"> ‘‘Snehajā  attasambhūtā, nigrodhasseva khandhajā;</gatha>
    <gatha type="last">Puthū visattā kāmesu, māluvāva vitatāvane.</gatha>
    <hangnum nr="275"/>
    <gatha type="1"> ‘‘Ye naṃ pajānanti yatonidānaṃ, te naṃ vinodenti suṇohi yakkha;</gatha>
    <gatha type="last">Te duttaraṃ oghamimaṃ taranti, atiṇṇapubbaṃ apunabbhavāyā’’ti.</gatha>
    <centered>Sūcilomasuttaṃ pañcamaṃ niṭṭhitaṃ.</centered>
    <subhead>6. Dhammacariyasuttaṃ</subhead>
    <hangnum nr="276"/>
    <gatha type="1"> Dhammacariyaṃ  brahmacariyaṃ, etadāhu vasuttamaṃ;</gatha>
    <gatha type="last">Pabbajitopi ce hoti, agārā anagāriyaṃ.</gatha>
    <hangnum nr="277"/>
    <gatha type="1"> So ce mukharajātiko, vihesābhirato mago;</gatha>
    <gatha type="last">Jīvitaṃ  tassa pāpiyo, rajaṃ vaḍḍheti attano.</gatha>
    <hangnum nr="278"/>
    <gatha type="1"> Kalahābhirato bhikkhu, mohadhammena āvuto;</gatha>
    <gatha type="last">Akkhātampi na jānāti, dhammaṃ buddhena desitaṃ.</gatha>
    <hangnum nr="279"/>
    <gatha type="1"> Vihesaṃ bhāvitattānaṃ, avijjāya purakkhato;</gatha>
    <gatha type="last">Saṃkilesaṃ na jānāti, maggaṃ nirayagāminaṃ.</gatha>
    <hangnum nr="280"/>
    <gatha type="1"> Vinipātaṃ samāpanno, gabbhā gabbhaṃ tamā tamaṃ;</gatha>
    <gatha type="last">Sa ve tādisako bhikkhu, pecca dukkhaṃ nigacchati.</gatha>
    <hangnum nr="281"/>
    <gatha type="1"> Gūthakūpo yathā assa, sampuṇṇo gaṇavassiko;</gatha>
    <gatha type="last">Yo ca evarūpo assa, dubbisodho hi sāṅgaṇo.</gatha>
    <hangnum nr="282"/>
    <gatha type="1"> Yaṃ evarūpaṃ jānātha, bhikkhavo gehanissitaṃ;</gatha>
    <gatha type="last">Pāpicchaṃ pāpasaṅkappaṃ, pāpaācāragocaraṃ.</gatha>
    <hangnum nr="283"/>
    <gatha type="1"> Sabbe  samaggā hutvāna, abhinibbajjiyātha <note>[abhinibbajjayātha (sī. pī. a. ni. 8.10)]</note> naṃ;</gatha>
    <gatha type="last">Kāraṇḍavaṃ <note>[kāraṇḍaṃ va (syā. ka.) a. ni. 8.10]</note> niddhamatha, kasambuṃ apakassatha <note>[avakassatha (sī. syā. ka.)]</note>.</gatha>
    <hangnum nr="284"/>
    <gatha type="1"> Tato palāpe <note>[palāse (ka.)]</note> vāhetha, assamaṇe samaṇamānine;</gatha>
    <gatha type="last">Niddhamitvāna pāpicche, pāpaācāragocare.</gatha>
    <hangnum nr="285"/>
    <gatha type="1"> Suddhā  suddhehi saṃvāsaṃ, kappayavho patissatā;</gatha>
    <gatha type="last">Tato samaggā nipakā, dukkhassantaṃ karissathāti.</gatha>
    <centered>Dhammacariyasuttaṃ <note>[kapilasuttaṃ (aṭṭha.)]</note> chaṭṭhaṃ niṭṭhitaṃ.</centered>
    <subhead>7. Brāhmaṇadhammikasuttaṃ</subhead>
    <paragraph>Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā kosalakā brāhmaṇamahāsālā jiṇṇā vuḍḍhā mahallakā addhagatā vayoanuppattā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinnā kho te brāhmaṇamahāsālā bhagavantaṃ etadavocuṃ – ‘‘sandissanti nu kho, bho gotama, etarahi brāhmaṇā porāṇānaṃ brāhmaṇānaṃ brāhmaṇadhamme’’ti? ‘‘Na kho, brāhmaṇā, sandissanti etarahi brāhmaṇā porāṇānaṃ brāhmaṇānaṃ brāhmaṇadhamme’’ti. ‘‘Sādhu no bhavaṃ gotamo porāṇānaṃ brāhmaṇānaṃ brāhmaṇadhammaṃ bhāsatu, sace bhoto gotamassa agarū’’ti. ‘‘Tena hi, brāhmaṇā, suṇātha, sādhukaṃ manasi karotha, bhāsissāmī’’ti. ‘‘Evaṃ, bho’’ti kho te brāhmaṇamahāsālā bhagavato paccassosuṃ. Bhagavā etadavoca –</paragraph>
    <hangnum nr="286"/>
    <gatha type="1"> ‘‘Isayo pubbakā āsuṃ, saññatattā tapassino;</gatha>
    <gatha type="last">Pañca kāmaguṇe hitvā, attadatthamacārisuṃ.</gatha>
    <hangnum nr="287"/>
    <gatha type="1"> ‘‘Na  pasū brāhmaṇānāsuṃ, na hiraññaṃ na dhāniyaṃ;</gatha>
    <gatha type="last">Sajjhāyadhanadhaññāsuṃ, brahmaṃ nidhimapālayuṃ.</gatha>
    <hangnum nr="288"/>
    <gatha type="1"> ‘‘Yaṃ  nesaṃ pakataṃ āsi, dvārabhattaṃ upaṭṭhitaṃ;</gatha>
    <gatha type="last">Saddhāpakatamesānaṃ, dātave tadamaññisuṃ.</gatha>
    <hangnum nr="289"/>
    <gatha type="1"> ‘‘Nānārattehi  vatthehi, sayanehāvasathehi ca;</gatha>
    <gatha type="last">Phītā janapadā raṭṭhā, te namassiṃsu brāhmaṇe.</gatha>
    <hangnum nr="290"/>
    <gatha type="1"> ‘‘Avajjhā brāhmaṇā āsuṃ, ajeyyā dhammarakkhitā;</gatha>
    <gatha type="last">Na ne koci nivāresi, kuladvāresu sabbaso.</gatha>
    <hangnum nr="291"/>
    <gatha type="1"> ‘‘Aṭṭhacattālīsaṃ vassāni, (komāra) brahmacariyaṃ cariṃsu te;</gatha>
    <gatha type="last">Vijjācaraṇapariyeṭṭhiṃ, acaruṃ brāhmaṇā pure.</gatha>
    <hangnum nr="292"/>
    <gatha type="1"> ‘‘Na brāhmaṇā aññamagamuṃ, napi bhariyaṃ kiṇiṃsu te;</gatha>
    <gatha type="last">Sampiyeneva saṃvāsaṃ, saṅgantvā samarocayuṃ.</gatha>
    <hangnum nr="293"/>
    <gatha type="1"> ‘‘Aññatra tamhā samayā, utuveramaṇiṃ pati;</gatha>
    <gatha type="last">Antarā methunaṃ dhammaṃ, nāssu gacchanti brāhmaṇā.</gatha>
    <hangnum nr="294"/>
    <gatha type="1"> ‘‘Brahmacariyañca sīlañca, ajjavaṃ maddavaṃ tapaṃ;</gatha>
    <gatha type="last">Soraccaṃ avihiṃsañca, khantiñcāpi avaṇṇayuṃ.</gatha>
    <hangnum nr="295"/>
    <gatha type="1"> ‘‘Yo  nesaṃ paramo āsi, brahmā daḷhaparakkamo;</gatha>
    <gatha type="last">Sa vāpi methunaṃ dhammaṃ, supinantepi nāgamā.</gatha>
    <hangnum nr="296"/>
    <gatha type="1"> ‘‘Tassa vattamanusikkhantā, idheke viññujātikā;</gatha>
    <gatha type="last">Brahmacariyañca sīlañca, khantiñcāpi avaṇṇayuṃ.</gatha>
    <hangnum nr="297"/>
    <gatha type="1"> ‘‘Taṇḍulaṃ sayanaṃ vatthaṃ, sappitelañca yāciya;</gatha>
    <gatha type="last">Dhammena samodhānetvā, tato yaññamakappayuṃ.</gatha>
    <hangnum nr="298"/>
    <gatha type="1"> ‘‘Upaṭṭhitasmiṃ  yaññasmiṃ, nāssu gāvo haniṃsu te;</gatha>
    <gatha type="2">Yathā mātā pitā bhātā, aññe vāpi ca ñātakā;</gatha>
    <gatha type="last">Gāvo no paramā mittā, yāsu jāyanti osadhā.</gatha>
    <hangnum nr="299"/>
    <gatha type="1"> ‘‘Annadā  baladā cetā, vaṇṇadā sukhadā tathā <note>[sukhadā ca tā (ka.)]</note>;</gatha>
    <gatha type="last">Etamatthavasaṃ ñatvā, nāssu gāvo haniṃsu te.</gatha>
    <hangnum nr="300"/>
    <gatha type="1"> ‘‘Sukhumālā  mahākāyā, vaṇṇavanto yasassino;</gatha>
    <gatha type="2">Brāhmaṇā sehi dhammehi, kiccākiccesu ussukā;</gatha>
    <gatha type="last">Yāva loke avattiṃsu, sukhamedhitthayaṃ pajā.</gatha>
    <hangnum nr="301"/>
    <gatha type="1"> ‘‘Tesaṃ āsi vipallāso, disvāna aṇuto aṇuṃ;</gatha>
    <gatha type="last">Rājino ca viyākāraṃ, nāriyo samalaṅkatā.</gatha>
    <hangnum nr="302"/>
    <gatha type="1"> ‘‘Rathe cājaññasaṃyutte, sukate cittasibbane;</gatha>
    <gatha type="last">Nivesane nivese ca, vibhatte bhāgaso mite.</gatha>
    <hangnum nr="303"/>
    <gatha type="1"> ‘‘Gomaṇḍalaparibyūḷhaṃ, nārīvaragaṇāyutaṃ;</gatha>
    <gatha type="last">Uḷāraṃ mānusaṃ bhogaṃ, abhijjhāyiṃsu brāhmaṇā.</gatha>
    <hangnum nr="304"/>
    <gatha type="1"> ‘‘Te tattha mante ganthetvā, okkākaṃ tadupāgamuṃ;</gatha>
    <gatha type="2">Pahūtadhanadhaññosi , yajassu bahu te vittaṃ;</gatha>
    <gatha type="last">Yajassu bahu te dhanaṃ.</gatha>
    <hangnum nr="305"/>
    <gatha type="1"> ‘‘Tato ca rājā saññatto, brāhmaṇehi rathesabho;</gatha>
    <gatha type="2">Assamedhaṃ purisamedhaṃ, sammāpāsaṃ vājapeyyaṃ niraggaḷaṃ;</gatha>
    <gatha type="last">Ete  yāge yajitvāna, brāhmaṇānamadā dhanaṃ.</gatha>
    <hangnum nr="306"/>
    <gatha type="1"> ‘‘Gāvo sayanañca vatthañca, nāriyo samalaṅkatā;</gatha>
    <gatha type="last">Rathe cājaññasaṃyutte, sukate cittasibbane.</gatha>
    <hangnum nr="307"/>
    <gatha type="1"> ‘‘Nivesanāni rammāni, suvibhattāni bhāgaso;</gatha>
    <gatha type="last">Nānādhaññassa pūretvā, brāhmaṇānamadā dhanaṃ.</gatha>
    <hangnum nr="308"/>
    <gatha type="1"> ‘‘Te  ca tattha dhanaṃ laddhā, sannidhiṃ samarocayuṃ;</gatha>
    <gatha type="2">Tesaṃ icchāvatiṇṇānaṃ, bhiyyo taṇhā pavaḍḍhatha;</gatha>
    <gatha type="last">Te tattha mante ganthetvā, okkākaṃ punamupāgamuṃ.</gatha>
    <hangnum nr="309"/>
    <gatha type="1"> ‘‘Yathā āpo ca pathavī ca, hiraññaṃ dhanadhāniyaṃ;</gatha>
    <gatha type="2">Evaṃ gāvo manussānaṃ, parikkhāro so hi pāṇinaṃ;</gatha>
    <gatha type="last">Yajassu bahu te vittaṃ, yajassu bahu te dhanaṃ.</gatha>
    <hangnum nr="310"/>
    <gatha type="1"> ‘‘Tato ca rājā saññatto, brāhmaṇehi rathesabho;</gatha>
    <gatha type="last">Nekā satasahassiyo, gāvo yaññe aghātayi.</gatha>
    <hangnum nr="311"/>
    <gatha type="1"> ‘‘Na  pādā na visāṇena, nāssu hiṃsanti kenaci;</gatha>
    <gatha type="2">Gāvo eḷakasamānā, soratā kumbhadūhanā;</gatha>
    <gatha type="last">Tā visāṇe gahetvāna, rājā satthena ghātayi.</gatha>
    <hangnum nr="312"/>
    <gatha type="1"> ‘‘Tato  devā pitaro ca <note>[tato ca devā pitaro (sī. syā.)]</note>, indo asurarakkhasā;</gatha>
    <gatha type="last">Adhammo iti pakkanduṃ, yaṃ satthaṃ nipatī gave.</gatha>
    <hangnum nr="313"/>
    <gatha type="1"> ‘‘Tayo rogā pure āsuṃ, icchā anasanaṃ jarā;</gatha>
    <gatha type="last">Pasūnañca samārambhā, aṭṭhānavutimāgamuṃ.</gatha>
    <hangnum nr="314"/>
    <gatha type="1"> ‘‘Eso  adhammo daṇḍānaṃ, okkanto purāṇo ahu;</gatha>
    <gatha type="last">Adūsikāyo haññanti, dhammā dhaṃsanti <note>[dhaṃsenti (sī. pī.)]</note> yājakā.</gatha>
    <hangnum nr="315"/>
    <gatha type="1"> ‘‘Evameso aṇudhammo, porāṇo viññugarahito;</gatha>
    <gatha type="last">Yattha edisakaṃ passati, yājakaṃ garahatī <note>[garahī (ka.)]</note> jano.</gatha>
    <hangnum nr="316"/>
    <gatha type="1"> ‘‘Evaṃ dhamme viyāpanne, vibhinnā suddavessikā;</gatha>
    <gatha type="last">Puthū vibhinnā khattiyā, patiṃ bhariyāvamaññatha.</gatha>
    <hangnum nr="317"/>
    <gatha type="1"> ‘‘Khattiyā  brahmabandhū ca, ye caññe gottarakkhitā;</gatha>
    <gatha type="last">Jātivādaṃ niraṃkatvā <note>[nirākatvā (?) yathā anirākatajjhānoti]</note>, kāmānaṃ vasamanvagu’’nti.</gatha>
    <paragraph>Evaṃ vutte, te brāhmaṇamahāsālā bhagavantaṃ etadavocuṃ – ‘‘abhikkantaṃ, bho gotama…pe. … upāsake no bhavaṃ gotamo dhāretu ajjatagge pāṇupete saraṇaṃ gate’’ti.</paragraph>
    <centered>Brāhmaṇadhammikasuttaṃ sattamaṃ niṭṭhitaṃ.</centered>
    <subhead>8. Nāvāsuttaṃ</subhead>
    <hangnum nr="318"/>
    <gatha type="1"> Yasmā  hi dhammaṃ puriso vijaññā, indaṃva naṃ devatā pūjayeyya;</gatha>
    <gatha type="last">So pūjito tasmi pasannacitto, bahussuto pātukaroti dhammaṃ.</gatha>
    <hangnum nr="319"/>
    <gatha type="1"> Tadaṭṭhikatvāna  nisamma dhīro, dhammānudhammaṃ paṭipajjamāno;</gatha>
    <gatha type="last">Viññū vibhāvī nipuṇo ca hoti, yo tādisaṃ bhajati appamatto.</gatha>
    <hangnum nr="320"/>
    <gatha type="1"> Khuddañca bālaṃ upasevamāno, anāgatatthañca usūyakañca;</gatha>
    <gatha type="last">Idheva dhammaṃ avibhāvayitvā, avitiṇṇakaṅkho maraṇaṃ upeti.</gatha>
    <hangnum nr="321"/>
    <gatha type="1"> Yathā naro āpagamotaritvā, mahodakaṃ salilaṃ sīghasotaṃ;</gatha>
    <gatha type="last">So vuyhamāno anusotagāmī, kiṃ so pare sakkhati tārayetuṃ.</gatha>
    <hangnum nr="322"/>
    <gatha type="1"> Tatheva dhammaṃ avibhāvayitvā, bahussutānaṃ anisāmayatthaṃ;</gatha>
    <gatha type="last">Sayaṃ ajānaṃ avitiṇṇakaṅkho, kiṃ  so pare sakkhati nijjhapetuṃ.</gatha>
    <hangnum nr="323"/>
    <gatha type="1"> Yathāpi  nāvaṃ daḷhamāruhitvā, phiyena <note>[piyena (sī. syā.)]</note> rittena samaṅgibhūto;</gatha>
    <gatha type="last">So tāraye tattha bahūpi aññe, tatrūpayaññū kusalo mutīmā <note>[matīmā (syā. ka.)]</note>.</gatha>
    <hangnum nr="324"/>
    <gatha type="1"> Evampi  yo vedagu bhāvitatto, bahussuto hoti avedhadhammo;</gatha>
    <gatha type="last">So kho pare nijjhapaye pajānaṃ, sotāvadhānūpanisūpapanne.</gatha>
    <hangnum nr="325"/>
    <gatha type="1"> Tasmā have sappurisaṃ bhajetha, medhāvinañceva bahussutañca;</gatha>
    <gatha type="last">Aññāya atthaṃ paṭipajjamāno, viññātadhammo sa sukhaṃ <note>[so sukhaṃ (sī.)]</note> labhethāti.</gatha>
    <centered>Nāvāsuttaṃ aṭṭhamaṃ niṭṭhitaṃ.</centered>
    <subhead>9. Kiṃsīlasuttaṃ</subhead>
    <hangnum nr="326"/>
    <gatha type="1"> ‘‘Kiṃsīlo  kiṃsamācāro, kāni kammāni brūhayaṃ;</gatha>
    <gatha type="last">Naro sammā niviṭṭhassa, uttamatthañca pāpuṇe’’.</gatha>
    <hangnum nr="327"/>
    <gatha type="1"> ‘‘Vuḍḍhāpacāyī anusūyako siyā, kālaññū <note>[kālaññu (sī. syā.)]</note> cassa garūnaṃ <note>[garūnaṃ (sī.)]</note> dassanāya;</gatha>
    <gatha type="last">Dhammiṃ kathaṃ erayitaṃ khaṇaññū, suṇeyya sakkacca subhāsitāni.</gatha>
    <hangnum nr="328"/>
    <gatha type="1"> ‘‘Kālena gacche garūnaṃ sakāsaṃ, thambhaṃ niraṃkatvā <note>[nirākatvā (?) ni + ā + kara + tvā]</note> nivātavutti;</gatha>
    <gatha type="last">Atthaṃ  dhammaṃ saṃyamaṃ brahmacariyaṃ, anussare ceva samācare ca.</gatha>
    <hangnum nr="329"/>
    <gatha type="1"> ‘‘Dhammārāmo dhammarato, dhamme ṭhito dhammavinicchayaññū;</gatha>
    <gatha type="last">Nevācare dhammasandosavādaṃ, tacchehi nīyetha subhāsitehi.</gatha>
    <hangnum nr="330"/>
    <gatha type="1"> ‘‘Hassaṃ jappaṃ paridevaṃ padosaṃ, māyākataṃ kuhanaṃ giddhi mānaṃ;</gatha>
    <gatha type="last">Sārambhaṃ kakkasaṃ kasāvañca mucchaṃ <note>[sārambha kakkassa kasāva mucchaṃ (syā. pī.)]</note>, hitvā care vītamado ṭhitatto.</gatha>
    <hangnum nr="331"/>
    <gatha type="1"> ‘‘Viññātasārāni subhāsitāni, sutañca viññātasamādhisāraṃ;</gatha>
    <gatha type="last">Na tassa paññā ca sutañca vaḍḍhati, yo sāhaso hoti naro pamatto.</gatha>
    <hangnum nr="332"/>
    <gatha type="1"> ‘‘Dhamme  ca ye ariyapavedite ratā,</gatha>
    <gatha type="2">Anuttarā  te vacasā manasā kammunā ca;</gatha>
    <gatha type="3">Te santisoraccasamādhisaṇṭhitā,</gatha>
    <gatha type="last">Sutassa paññāya ca sāramajjhagū’’ti.</gatha>
    <centered>Kiṃsīlasuttaṃ navamaṃ niṭṭhitaṃ.</centered>
    <subhead>10. Uṭṭhānasuttaṃ</subhead>
    <hangnum nr="333"/>
    <gatha type="1"> Uṭṭhahatha nisīdatha, ko attho supitena vo;</gatha>
    <gatha type="last">Āturānañhi kā niddā, sallaviddhāna ruppataṃ.</gatha>
    <hangnum nr="334"/>
    <gatha type="1"> Uṭṭhahatha  nisīdatha, daḷhaṃ sikkhatha santiyā;</gatha>
    <gatha type="last">Mā vo pamatte viññāya, maccurājā amohayittha vasānuge.</gatha>
    <hangnum nr="335"/>
    <gatha type="1"> Yāya devā manussā ca, sitā tiṭṭhanti atthikā;</gatha>
    <gatha type="2">Tarathetaṃ visattikaṃ, khaṇo vo <note>[khaṇo ve (pī. ka.)]</note> mā upaccagā;</gatha>
    <gatha type="last">Khaṇātītā hi socanti, nirayamhi samappitā.</gatha>
    <hangnum nr="336"/>
    <gatha type="1"> Pamādo rajo pamādo, pamādānupatito rajo;</gatha>
    <gatha type="last">Appamādena vijjāya, abbahe <note>[abbūḷhe (syā. pī.), abbuhe (ka. aṭṭha.)]</note> sallamattanoti.</gatha>
    <centered>Uṭṭhānasuttaṃ dasamaṃ niṭṭhitaṃ.</centered>
    <subhead>11. Rāhulasuttaṃ</subhead>
    <hangnum nr="337"/>
    <gatha type="1"> ‘‘Kacci  abhiṇhasaṃvāsā, nāvajānāsi paṇḍitaṃ;</gatha>
    <gatha type="last">Ukkādhāro <note>[okkādhāro (syā. ka.)]</note> manussānaṃ, kacci apacito tayā’’ <note>[tava (sī. aṭṭha.)]</note>.</gatha>
    <hangnum nr="338"/>
    <gatha type="1"> ‘‘Nāhaṃ abhiṇhasaṃvāsā, avajānāmi paṇḍitaṃ;</gatha>
    <gatha type="last">Ukkādhāro manussānaṃ, niccaṃ apacito mayā’’.</gatha>
    <hangnum nr="339"/>
    <gatha type="1"> ‘‘Pañca  kāmaguṇe hitvā, piyarūpe manorame;</gatha>
    <gatha type="last">Saddhāya gharā nikkhamma, dukkhassantakaro bhava.</gatha>
    <hangnum nr="340"/>
    <gatha type="1"> ‘‘Mitte bhajassu kalyāṇe, pantañca sayanāsanaṃ;</gatha>
    <gatha type="last">Vivittaṃ appanigghosaṃ, mattaññū hohi bhojane.</gatha>
    <hangnum nr="341"/>
    <gatha type="1"> ‘‘Cīvare  piṇḍapāte ca, paccaye sayanāsane;</gatha>
    <gatha type="last">Etesu taṇhaṃ mākāsi, mā lokaṃ punarāgami.</gatha>
    <hangnum nr="342"/>
    <gatha type="1"> ‘‘Saṃvuto pātimokkhasmiṃ, indriyesu ca pañcasu;</gatha>
    <gatha type="last">Sati kāyagatātyatthu, nibbidābahulo bhava.</gatha>
    <hangnum nr="343"/>
    <gatha type="1"> ‘‘Nimittaṃ parivajjehi, subhaṃ rāgūpasañhitaṃ;</gatha>
    <gatha type="last">Asubhāya cittaṃ bhāvehi, ekaggaṃ susamāhitaṃ.</gatha>
    <hangnum nr="344"/>
    <gatha type="1"> ‘‘Animittañca bhāvehi, mānānusayamujjaha;</gatha>
    <gatha type="last">Tato mānābhisamayā, upasanto carissatī’’ti.</gatha>
    <paragraph>Itthaṃ sudaṃ bhagavā āyasmantaṃ rāhulaṃ imāhi gāthāhi abhiṇhaṃ ovadatīti.</paragraph>
    <centered>Rāhulasuttaṃ ekādasamaṃ niṭṭhitaṃ.</centered>
    <subhead>12. Nigrodhakappasuttaṃ</subhead>
    <paragraph>Evaṃ  me sutaṃ – ekaṃ samayaṃ bhagavā āḷaviyaṃ viharati aggāḷave cetiye. Tena kho pana samayena āyasmato vaṅgīsassa upajjhāyo nigrodhakappo nāma thero aggāḷave cetiye aciraparinibbuto hoti. Atha kho āyasmato vaṅgīsassa rahogatassa paṭisallīnassa evaṃ cetaso parivitakko udapādi – ‘‘parinibbuto nu kho me upajjhāyo udāhu no parinibbuto’’ti? Atha kho āyasmā vaṅgīso sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ  nisīdi. Ekamantaṃ nisinno kho āyasmā vaṅgīso bhagavantaṃ etadavoca – ‘‘idha mayhaṃ, bhante, rahogatassa paṭisallīnassa evaṃ cetaso parivitakko udapādi – ‘parinibbuto  nu kho me upajjhāyo, udāhu no parinabbuto’’’ti. Atha kho āyasmā vaṅgīso uṭṭhāyāsanā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ gāthāya ajjhabhāsi –</paragraph>
    <hangnum nr="345"/>
    <gatha type="1"> ‘‘Pucchāma <note>[pucchāmi (ka.)]</note> satthāramanomapaññaṃ, diṭṭheva dhamme yo vicikicchānaṃ chettā;</gatha>
    <gatha type="last">Aggāḷave kālamakāsi bhikkhu, ñāto yasassī abhinibbutatto.</gatha>
    <hangnum nr="346"/>
    <gatha type="1"> ‘‘Nigrodhakappo  iti tassa nāmaṃ, tayā kataṃ bhagavā brāhmaṇassa;</gatha>
    <gatha type="last">So taṃ namassaṃ acari mutyapekkho, āraddhavīriyo daḷhadhammadassī.</gatha>
    <hangnum nr="347"/>
    <gatha type="1"> ‘‘Taṃ sāvakaṃ sakya <note>[sakka (sī. syā. pī.)]</note> mayampi sabbe, aññātumicchāma samantacakkhu;</gatha>
    <gatha type="last">Samavaṭṭhitā no savanāya sotā, tuvaṃ no satthā tvamanuttarosi.</gatha>
    <hangnum nr="348"/>
    <gatha type="1"> ‘‘Chindeva no vicikicchaṃ brūhi metaṃ, parinibbutaṃ vedaya bhūripañña;</gatha>
    <gatha type="last">Majjheva <note>[majjhe ca (syā. ka.)]</note> no bhāsa samantacakkhu, sakkova devāna sahassanetto.</gatha>
    <hangnum nr="349"/>
    <gatha type="1"> ‘‘Ye keci ganthā idha mohamaggā, aññāṇapakkhā vicikicchaṭhānā;</gatha>
    <gatha type="last">Tathāgataṃ  patvā na te bhavanti, cakkhuñhi etaṃ paramaṃ narānaṃ.</gatha>
    <hangnum nr="350"/>
    <gatha type="1"> ‘‘No  ce hi jātu puriso kilese, vāto yathā abbhadhanaṃ vihāne;</gatha>
    <gatha type="last">Tamovassa nivuto sabbaloko, na  jotimantopi narā tapeyyuṃ.</gatha>
    <hangnum nr="351"/>
    <gatha type="1"> ‘‘Dhīrā  ca pajjotakarā bhavanti, taṃ taṃ ahaṃ vīra <note>[dhīra (sī. syā.)]</note> tatheva maññe;</gatha>
    <gatha type="last">Vipassinaṃ jānamupāgamumhā <note>[jānamupagamamhā (sī. syā.)]</note>, parisāsu no āvikarohi kappaṃ.</gatha>
    <hangnum nr="352"/>
    <gatha type="1"> ‘‘Khippaṃ giraṃ eraya vaggu vagguṃ, haṃsova paggayha saṇikaṃ <note>[saṇiṃ (syā. pī.)]</note> nikūja;</gatha>
    <gatha type="last">Bindussarena suvikappitena, sabbeva te ujjugatā suṇoma.</gatha>
    <hangnum nr="353"/>
    <gatha type="1"> ‘‘Pahīnajātimaraṇaṃ asesaṃ, niggayha dhonaṃ <note>[dhotaṃ (sī.)]</note> vadessāmi dhammaṃ;</gatha>
    <gatha type="last">Na kāmakāro hi puthujjanānaṃ, saṅkheyyakāro ca <note>[saṅkhayyakārova (ka.)]</note> tathāgatānaṃ.</gatha>
    <hangnum nr="354"/>
    <gatha type="1"> ‘‘Sampannaveyyākaraṇaṃ tavedaṃ, samujjupaññassa <note>[samujjapaññassa (syā. ka.)]</note> samuggahītaṃ;</gatha>
    <gatha type="last">Ayamañjalī pacchimo suppaṇāmito, mā mohayī jānamanomapañña.</gatha>
    <hangnum nr="355"/>
    <gatha type="1"> ‘‘Parovaraṃ <note>[varāvaraṃ (katthaci)]</note> ariyadhammaṃ viditvā, mā mohayī jānamanomavīra;</gatha>
    <gatha type="last">Vāriṃ yathā  ghammani ghammatatto, vācābhikaṅkhāmi  sutaṃ pavassa <note>[sutassa vassa (syā.)]</note>.</gatha>
    <hangnum nr="356"/>
    <gatha type="1"> ‘‘Yadatthikaṃ <note>[yadatthiyaṃ (pī.), yadatthitaṃ (ka.)]</note> brahmacariyaṃ acarī, kappāyano kaccissa taṃ amoghaṃ;</gatha>
    <gatha type="last">Nibbāyi so ādu saupādiseso, yathā vimutto ahu taṃ suṇoma’’.</gatha>
    <hangnum nr="357"/>
    <gatha type="1"> ‘‘Acchecchi <note>[achejji (ka.)]</note> taṇhaṃ idha nāmarūpe, (iti bhagavā)</gatha>
    <gatha type="2">Kaṇhassa <note>[taṇhāya (ka.)]</note> sotaṃ dīgharattānusayitaṃ;</gatha>
    <gatha type="3">Atāri jātiṃ maraṇaṃ asesaṃ,’’</gatha>
    <gatha type="last">Iccabravī bhagavā pañcaseṭṭho.</gatha>
    <hangnum nr="358"/>
    <gatha type="1"> ‘‘Esa sutvā pasīdāmi, vaco te isisattama;</gatha>
    <gatha type="last">Amoghaṃ kira me puṭṭhaṃ, na maṃ vañcesi brāhmaṇo.</gatha>
    <hangnum nr="359"/>
    <gatha type="1"> ‘‘Yathāvādī  tathākārī, ahu buddhassa sāvako;</gatha>
    <gatha type="last">Acchidā maccuno jālaṃ, tataṃ māyāvino daḷhaṃ.</gatha>
    <hangnum nr="360"/>
    <gatha type="1"> ‘‘Addasā bhagavā ādiṃ, upādānassa kappiyo;</gatha>
    <gatha type="last">Accagā vata kappāyano, maccudheyyaṃ suduttara’’nti.</gatha>
    <centered>Nigrodhakappasuttaṃ dvādasamaṃ niṭṭhitaṃ.</centered>
    <subhead>13. Sammāparibbājanīyasuttaṃ</subhead>
    <hangnum nr="361"/>
    <gatha type="1"> ‘‘Pucchāmi  muniṃ pahūtapaññaṃ,</gatha>
    <gatha type="2">Tiṇṇaṃ pāraṅgataṃ parinibbutaṃ ṭhitattaṃ;</gatha>
    <gatha type="3">Nikkhamma gharā panujja kāme, kathaṃ bhikkhu</gatha>
    <gatha type="last">Sammā so loke paribbajeyya’’.</gatha>
    <hangnum nr="362"/>
    <gatha type="1"> ‘‘Yassa maṅgalā samūhatā, (iti bhagavā)</gatha>
    <gatha type="2">Uppātā supinā ca lakkhaṇā ca;</gatha>
    <gatha type="3">So maṅgaladosavippahīno,</gatha>
    <gatha type="last">Sammā so loke paribbajeyya.</gatha>
    <hangnum nr="363"/>
    <gatha type="1"> ‘‘Rāgaṃ vinayetha mānusesu, dibbesu kāmesu cāpi bhikkhu;</gatha>
    <gatha type="last">Atikkamma bhavaṃ samecca dhammaṃ, sammā so loke paribbajeyya.</gatha>
    <hangnum nr="364"/>
    <gatha type="1"> ‘‘Vipiṭṭhikatvāna  pesuṇāni, kodhaṃ kadariyaṃ jaheyya bhikkhu;</gatha>
    <gatha type="last">Anurodhavirodhavippahīno, sammā so loke paribbajeyya.</gatha>
    <hangnum nr="365"/>
    <gatha type="1"> ‘‘Hitvāna  piyañca appiyañca, anupādāya anissito kuhiñci;</gatha>
    <gatha type="last">Saṃyojaniyehi vippamutto, sammā so loke paribbajeyya.</gatha>
    <hangnum nr="366"/>
    <gatha type="1"> ‘‘Na  so upadhīsu sārameti, ādānesu vineyya chandarāgaṃ;</gatha>
    <gatha type="last">So anissito anaññaneyyo, sammā so loke paribbajeyya.</gatha>
    <hangnum nr="367"/>
    <gatha type="1"> ‘‘Vacasā  manasā ca kammunā ca, aviruddho sammā viditvā dhammaṃ;</gatha>
    <gatha type="last">Nibbānapadābhipatthayāno, sammā so loke paribbajeyya.</gatha>
    <hangnum nr="368"/>
    <gatha type="1"> ‘‘Yo vandati manti nuṇṇameyya <note>[nunnameyya (?)]</note>, akkuṭṭhopi na sandhiyetha bhikkhu;</gatha>
    <gatha type="last">Laddhā parabhojanaṃ na majje, sammā so loke paribbajeyya.</gatha>
    <hangnum nr="369"/>
    <gatha type="1"> ‘‘Lobhañca bhavañca vippahāya, virato chedanabandhanā ca <note>[chedanabandhanato (sī. syā.)]</note> bhikkhu;</gatha>
    <gatha type="last">So tiṇṇakathaṃkatho visallo, sammā so loke paribbajeyya.</gatha>
    <hangnum nr="370"/>
    <gatha type="1"> ‘‘Sāruppaṃ  attano viditvā, no ca bhikkhu hiṃseyya kañci loke;</gatha>
    <gatha type="last">Yathā tathiyaṃ viditvā dhammaṃ, sammā so loke paribbajeyya.</gatha>
    <hangnum nr="371"/>
    <gatha type="1"> ‘‘Yassānusayā  na santi keci, mūlā ca <note>[mūlā (sī. syā.)]</note> akusalā samūhatāse;</gatha>
    <gatha type="last">So nirāso <note>[nirāsayo (sī.), nirāsaso (syā.)]</note> anāsisāno <note>[anāsayāno (sī. pī.), anāsasāno (syā.)]</note>, sammā so loke paribbajeyya.</gatha>
    <hangnum nr="372"/>
    <gatha type="1"> ‘‘Āsavakhīṇo  pahīnamāno, sabbaṃ rāgapathaṃ upātivatto;</gatha>
    <gatha type="last">Danto parinibbuto ṭhitatto, sammā so loke paribbajeyya.</gatha>
    <hangnum nr="373"/>
    <gatha type="1"> ‘‘Saddho sutavā niyāmadassī, vaggagatesu na vaggasāri dhīro;</gatha>
    <gatha type="last">Lobhaṃ dosaṃ vineyya paṭighaṃ, sammā so loke paribbajeyya.</gatha>
    <hangnum nr="374"/>
    <gatha type="1"> ‘‘Saṃsuddhajino vivaṭṭacchado, dhammesu vasī pāragū anejo;</gatha>
    <gatha type="last">Saṅkhāranirodhañāṇakusalo , sammā so loke paribbajeyya.</gatha>
    <hangnum nr="375"/>
    <gatha type="1"> ‘‘Atītesu anāgatesu cāpi, kappātīto aticcasuddhipañño;</gatha>
    <gatha type="last">Sabbāyatanehi vippamutto, sammā so loke paribbajeyya.</gatha>
    <hangnum nr="376"/>
    <gatha type="1"> ‘‘Aññāya  padaṃ samecca dhammaṃ, vivaṭaṃ disvāna pahānamāsavānaṃ;</gatha>
    <gatha type="last">Sabbupadhīnaṃ parikkhayāno <note>[parikkhayā (pī.)]</note>, sammā so loke paribbajeyya’’.</gatha>
    <hangnum nr="377"/>
    <gatha type="1"> ‘‘Addhā  hi bhagavā tatheva etaṃ, yo so evaṃvihārī danto bhikkhu;</gatha>
    <gatha type="last">Sabbasaṃyojanayogavītivatto <note>[sabbasaṃyojaniye ca vītivatto (sī. syā. pī.)]</note>, sammā so loke paribbajeyyā’’ti.</gatha>
    <centered>Sammāparibbājanīyasuttaṃ terasamaṃ niṭṭhitaṃ.</centered>
    <subhead>14. Dhammikasuttaṃ</subhead>
    <paragraph>Evaṃ me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho dhammiko upāsako  pañcahi upāsakasatehi saddhiṃ yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho dhammiko upāsako bhagavantaṃ gāthāhi ajjhabhāsi –</paragraph>
    <hangnum nr="378"/>
    <gatha type="1"> ‘‘Pucchāmi taṃ gotama bhūripañña, kathaṃkaro sāvako sādhu hoti;</gatha>
    <gatha type="last">Yo vā agārā anagārameti, agārino vā panupāsakāse.</gatha>
    <hangnum nr="379"/>
    <gatha type="1"> ‘‘Tuvañhi lokassa sadevakassa, gatiṃ pajānāsi parāyaṇañca;</gatha>
    <gatha type="last">Na catthi tulyo nipuṇatthadassī, tuvañhi buddhaṃ pavaraṃ vadanti.</gatha>
    <hangnum nr="380"/>
    <gatha type="1"> ‘‘Sabbaṃ tuvaṃ ñāṇamavecca dhammaṃ, pakāsesi satte anukampamāno;</gatha>
    <gatha type="last">Vivaṭṭacchadosi samantacakkhu, virocasi vimalo sabbaloke.</gatha>
    <hangnum nr="381"/>
    <gatha type="1"> ‘‘Āgañchi  te santike nāgarājā, erāvaṇo nāma jinoti sutvā;</gatha>
    <gatha type="last">Sopi tayā mantayitvājjhagamā, sādhūti sutvāna patītarūpo.</gatha>
    <hangnum nr="382"/>
    <gatha type="1"> ‘‘Rājāpi  taṃ vessavaṇo kuvero, upeti dhammaṃ paripucchamāno;</gatha>
    <gatha type="last">Tassāpi tvaṃ pucchito brūsi dhīra, so cāpi sutvāna patītarūpo.</gatha>
    <hangnum nr="383"/>
    <gatha type="1"> ‘‘Ye kecime titthiyā vādasīlā, ājīvakā vā yadi vā nigaṇṭhā;</gatha>
    <gatha type="last">Paññāya taṃ nātitaranti sabbe, ṭhito vajantaṃ viya sīghagāmiṃ.</gatha>
    <hangnum nr="384"/>
    <gatha type="1"> ‘‘Ye kecime brāhmaṇā vādasīlā, vuddhā cāpi brāhmaṇā santi keci;</gatha>
    <gatha type="last">Sabbe tayi atthabaddhā bhavanti, ye cāpi aññe vādino maññamānā.</gatha>
    <hangnum nr="385"/>
    <gatha type="1"> ‘‘Ayañhi dhammo nipuṇo sukho ca, yoyaṃ tayā bhagavā suppavutto;</gatha>
    <gatha type="last">Tameva sabbepi <note>[sabbe mayaṃ (syā.)]</note> sussūsamānā, taṃ no vada pucchito buddhaseṭṭha.</gatha>
    <hangnum nr="386"/>
    <gatha type="1"> ‘‘Sabbepi me bhikkhavo sannisinnā, upāsakā cāpi tatheva sotuṃ;</gatha>
    <gatha type="last">Suṇantu dhammaṃ vimalenānubuddhaṃ, subhāsitaṃ  vāsavasseva devā’’.</gatha>
    <hangnum nr="387"/>
    <gatha type="1"> ‘‘Suṇātha me bhikkhavo sāvayāmi vo, dhammaṃ dhutaṃ tañca carātha sabbe;</gatha>
    <gatha type="last">Iriyāpathaṃ  pabbajitānulomikaṃ, sevetha naṃ atthadaso mutīmā.</gatha>
    <hangnum nr="388"/>
    <gatha type="1"> ‘‘No ve vikāle vicareyya bhikkhu, gāme ca piṇḍāya careyya kāle;</gatha>
    <gatha type="last">Akālacāriñhi sajanti saṅgā, tasmā vikāle na caranti buddhā.</gatha>
    <hangnum nr="389"/>
    <gatha type="1"> ‘‘Rūpā  ca saddā ca rasā ca gandhā, phassā ca ye sammadayanti satte;</gatha>
    <gatha type="last">Etesu dhammesu vineyya chandaṃ, kālena so pavise pātarāsaṃ.</gatha>
    <hangnum nr="390"/>
    <gatha type="1"> ‘‘Piṇḍañca bhikkhu samayena laddhā, eko paṭikkamma raho nisīde;</gatha>
    <gatha type="last">Ajjhattacintī na mano bahiddhā, nicchāraye saṅgahitattabhāvo.</gatha>
    <hangnum nr="391"/>
    <gatha type="1"> ‘‘Sacepi so sallape sāvakena, aññena vā kenaci bhikkhunā vā;</gatha>
    <gatha type="last">Dhammaṃ  paṇītaṃ tamudāhareyya, na pesuṇaṃ nopi parūpavādaṃ.</gatha>
    <hangnum nr="392"/>
    <gatha type="1"> ‘‘Vādañhi  eke paṭiseniyanti, na te pasaṃsāma parittapaññe;</gatha>
    <gatha type="last">Tato tato ne pasajanti saṅgā, cittañhi te tattha gamenti dūre.</gatha>
    <hangnum nr="393"/>
    <gatha type="1"> ‘‘Piṇḍaṃ vihāraṃ sayanāsanañca, āpañca saṅghāṭirajūpavāhanaṃ;</gatha>
    <gatha type="last">Sutvāna dhammaṃ sugatena desitaṃ, saṅkhāya seve varapaññasāvako.</gatha>
    <hangnum nr="394"/>
    <gatha type="1"> ‘‘Tasmā hi piṇḍe sayanāsane ca, āpe ca saṅghāṭirajūpavāhane;</gatha>
    <gatha type="last">Etesu  dhammesu anūpalitto, bhikkhu yathā pokkhare vāribindu.</gatha>
    <hangnum nr="395"/>
    <gatha type="1"> ‘‘Gahaṭṭhavattaṃ pana vo vadāmi, yathākaro sāvako sādhu hoti;</gatha>
    <gatha type="last">Na hesa <note>[na heso (sī.)]</note> labbhā sapariggahena, phassetuṃ yo kevalo bhikkhudhammo.</gatha>
    <hangnum nr="396"/>
    <gatha type="1"> ‘‘Pāṇaṃ  na hane <note>[na hāne (sī.)]</note> na ca ghātayeyya, na cānujaññā hanataṃ paresaṃ;</gatha>
    <gatha type="last">Sabbesu  bhūtesu nidhāya daṇḍaṃ, ye thāvarā ye ca tasā santi <note>[tasanti (sī. pī.)]</note> loke.</gatha>
    <hangnum nr="397"/>
    <gatha type="1"> ‘‘Tato adinnaṃ parivajjayeyya, kiñci kvaci sāvako bujjhamāno;</gatha>
    <gatha type="last">Na hāraye harataṃ nānujaññā, sabbaṃ adinnaṃ parivajjayeyya.</gatha>
    <hangnum nr="398"/>
    <gatha type="1"> ‘‘Abrahmacariyaṃ parivajjayeyya, aṅgārakāsuṃ jalitaṃva viññū;</gatha>
    <gatha type="last">Asambhuṇanto pana brahmacariyaṃ, parassa dāraṃ na atikkameyya.</gatha>
    <hangnum nr="399"/>
    <gatha type="1"> ‘‘Sabhaggato vā parisaggato vā, ekassa veko <note>[ceto (sī. syā.)]</note> na musā bhaṇeyya;</gatha>
    <gatha type="last">Na bhāṇaye bhaṇataṃ nānujaññā, sabbaṃ abhūtaṃ parivajjayeyya.</gatha>
    <hangnum nr="400"/>
    <gatha type="1"> ‘‘Majjañca pānaṃ na samācareyya, dhammaṃ imaṃ rocaye yo gahaṭṭho;</gatha>
    <gatha type="last">Na pāyaye pivataṃ nānujaññā, ummādanantaṃ iti naṃ viditvā.</gatha>
    <hangnum nr="401"/>
    <gatha type="1"> ‘‘Madā hi pāpāni karonti bālā, kārenti caññepi jane pamatte;</gatha>
    <gatha type="last">Etaṃ  apuññāyatanaṃ vivajjaye, ummādanaṃ mohanaṃ bālakantaṃ.</gatha>
    <hangnum nr="402"/>
    <gatha type="1"> ‘‘Pāṇaṃ  na hane na cādinnamādiye, musā na bhāse na ca majjapo siyā;</gatha>
    <gatha type="last">Abrahmacariyā virameyya methunā, rattiṃ na bhuñjeyya vikālabhojanaṃ.</gatha>
    <hangnum nr="403"/>
    <gatha type="1"> ‘‘Mālaṃ  na dhāre na ca gandhamācare, mañce chamāyaṃ va sayetha santhate;</gatha>
    <gatha type="last">Etañhi aṭṭhaṅgikamāhuposathaṃ, buddhena dukkhantagunā pakāsitaṃ.</gatha>
    <hangnum nr="404"/>
    <gatha type="1"> ‘‘Tato ca pakkhassupavassuposathaṃ, cātuddasiṃ pañcadasiñca aṭṭhamiṃ;</gatha>
    <gatha type="last">Pāṭihāriyapakkhañca pasannamānaso, aṭṭhaṅgupetaṃ susamattarūpaṃ.</gatha>
    <hangnum nr="405"/>
    <gatha type="1"> ‘‘Tato ca pāto upavutthuposatho, annena pānena ca bhikkhusaṅghaṃ;</gatha>
    <gatha type="last">Pasannacitto anumodamāno, yathārahaṃ saṃvibhajetha viññū.</gatha>
    <hangnum nr="406"/>
    <gatha type="1"> ‘‘Dhammena mātāpitaro bhareyya, payojaye dhammikaṃ so vaṇijjaṃ;</gatha>
    <gatha type="last">Etaṃ  gihī vattayamappamatto, sayampabhe nāma upeti deve’’ti.</gatha>
    <centered>Dhammikasuttaṃ cuddasamaṃ niṭṭhitaṃ.</centered>
    <centered>Cūḷavaggo dutiyo niṭṭhito.</centered>
    <paragraph>Tassuddānaṃ  –</paragraph>
    <gatha type="1">Ratanāmagandho hiri ca, maṅgalaṃ sūcilomena;</gatha>
    <gatha type="last">Dhammacariyañca brāhmaṇo <note>[kapilo brāhmaṇopi ca (syā. ka.)]</note>, nāvā kiṃsīlamuṭṭhānaṃ.</gatha>
    <gatha type="1">Rāhulo puna kappo ca, paribbājaniyaṃ tathā;</gatha>
    <gatha type="last">Dhammikañca viduno āhu, cūḷavagganti cuddasāti.</gatha>
  </text>
</tree>
