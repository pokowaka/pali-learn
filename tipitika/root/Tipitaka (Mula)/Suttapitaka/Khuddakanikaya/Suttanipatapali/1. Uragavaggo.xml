<?xml version='1.0' encoding='UTF-8'?>
<tree text="1. Uragavaggo" target="text">
  <text>
    <centered> Namo tassa bhagavato arahato sammāsambuddhassa</centered>
    <subhead>1. Uragasuttaṃ</subhead>
    <hangnum nr="1"/>
    <gatha type="1"> Yo <note>[yo ve (syā.)]</note> uppatitaṃ vineti kodhaṃ, visaṭaṃ sappavisaṃva osadhehi <note>[osadhebhi (ka.)]</note>;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ <note>[jiṇṇamiva tacaṃ (sī. syā. kaṃ. pī.), jiṇṇamivā tacaṃ (?)]</note> purāṇaṃ.</gatha>
    <hangnum nr="2"/>
    <gatha type="1"> Yo rāgamudacchidā asesaṃ, bhisapupphaṃva saroruhaṃ <note>[sareruhaṃ (ka.)]</note> vigayha;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ, purāṇaṃ.</gatha>
    <hangnum nr="3"/>
    <gatha type="1"> Yo  taṇhamudacchidā asesaṃ, saritaṃ sīghasaraṃ visosayitvā;</gatha>
    <gatha type="last">So  bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="4"/>
    <gatha type="1"> Yo  mānamudabbadhī asesaṃ, naḷasetuṃva sudubbalaṃ mahogho;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="5"/>
    <gatha type="1"> Yo nājjhagamā bhavesu sāraṃ, vicinaṃ pupphamiva <note>[pupphamiva (bahūsu)]</note> udumbaresu;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="6"/>
    <gatha type="1"> Yassantarato na santi kopā, itibhavābhavatañca <note>[itibbhavābhavatañca (ka.)]</note> vītivatto;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="7"/>
    <gatha type="1"> Yassa  vitakkā vidhūpitā, ajjhattaṃ suvikappitā asesā;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="8"/>
    <gatha type="1"> Yo nāccasārī na paccasārī, sabbaṃ accagamā imaṃ papañcaṃ;</gatha>
    <gatha type="last">So  bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="9"/>
    <gatha type="1"> Yo nāccasārī na paccasārī, sabbaṃ vitathamidanti ñatvā <note>[utvā (syā. pī. ka.)]</note> loke;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="10"/>
    <gatha type="1"> Yo nāccasārī na paccasārī, sabbaṃ vitathamidanti vītalobho;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="11"/>
    <gatha type="1"> Yo  nāccasārī na paccasārī, sabbaṃ vitathamidanti vītarāgo;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="12"/>
    <gatha type="1"> Yo nāccasārī na paccasārī, sabbaṃ vitathamidanti vītadoso;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="13"/>
    <gatha type="1"> Yo  nāccasārī na paccasārī, sabbaṃ vitathamidanti vītamoho;</gatha>
    <gatha type="last">So  bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="14"/>
    <gatha type="1"> Yassānusayā na santi keci, mūlā ca akusalā samūhatāse;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="15"/>
    <gatha type="1"> Yassa darathajā na santi keci, oraṃ āgamanāya paccayāse;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="16"/>
    <gatha type="1"> Yassa vanathajā na santi keci, vinibandhāya bhavāya hetukappā;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <hangnum nr="17"/>
    <gatha type="1"> Yo  nīvaraṇe pahāya pañca, anigho tiṇṇakathaṃkatho visallo;</gatha>
    <gatha type="last">So bhikkhu jahāti orapāraṃ, urago jiṇṇamivattacaṃ purāṇaṃ.</gatha>
    <centered>Uragasuttaṃ paṭhamaṃ niṭṭhitaṃ.</centered>
    <subhead>2. Dhaniyasuttaṃ</subhead>
    <hangnum nr="18"/>
    <gatha type="1"> ‘‘Pakkodano  duddhakhīrohamasmi, (iti dhaniyo gopo)</gatha>
    <gatha type="2">Anutīre mahiyā samānavāso;</gatha>
    <gatha type="last">Channā kuṭi āhito gini, atha ce patthayasī pavassa deva’’.</gatha>
    <hangnum nr="19"/>
    <gatha type="1"> ‘‘Akkodhano vigatakhilohamasmi <note>[vigatakhīlohamasmi (sī. pī.)]</note>, (iti bhagavā)</gatha>
    <gatha type="2">Anutīre mahiyekarattivāso;</gatha>
    <gatha type="last">Vivaṭā kuṭi nibbuto gini, atha ce patthayasī pavassa deva’’.</gatha>
    <hangnum nr="20"/>
    <gatha type="1"> ‘‘Andhakamakasā  na vijjare, (iti dhaniyo gopo)</gatha>
    <gatha type="2">Kacche rūḷhatiṇe caranti gāvo;</gatha>
    <gatha type="last">Vuṭṭhimpi saheyyumāgataṃ, atha ce patthayasī pavassa deva’’.</gatha>
    <hangnum nr="21"/>
    <gatha type="1"> ‘‘Baddhāsi bhisī susaṅkhatā, (iti bhagavā)</gatha>
    <gatha type="2">Tiṇṇo pāragato vineyya oghaṃ;</gatha>
    <gatha type="last">Attho bhisiyā na vijjati, atha ce patthayasī pavassa deva’’.</gatha>
    <hangnum nr="22"/>
    <gatha type="1"> ‘‘Gopī  mama assavā alolā, (iti dhaniyo gopo)</gatha>
    <gatha type="2">Dīgharattaṃ <note>[dīgharatta (ka.)]</note> saṃvāsiyā manāpā;</gatha>
    <gatha type="last">Tassā  na suṇāmi kiñci pāpaṃ, atha ce patthayasī pavassa deva’’.</gatha>
    <hangnum nr="23"/>
    <gatha type="1"> ‘‘Cittaṃ mama assavaṃ vimuttaṃ, (iti bhagavā)</gatha>
    <gatha type="2">Dīgharattaṃ paribhāvitaṃ sudantaṃ;</gatha>
    <gatha type="last">Pāpaṃ pana me na vijjati, atha ce patthayasī pavassa deva’’.</gatha>
    <hangnum nr="24"/>
    <gatha type="1"> ‘‘Attavetanabhatohamasmi , (iti dhaniyo gopo)</gatha>
    <gatha type="2">Puttā ca me samāniyā arogā;</gatha>
    <gatha type="last">Tesaṃ na suṇāmi kiñci pāpaṃ, atha ce patthayasī pavassa deva’’.</gatha>
    <hangnum nr="25"/>
    <gatha type="1"> ‘‘Nāhaṃ bhatakosmi kassaci, (iti bhagavā)</gatha>
    <gatha type="2">Nibbiṭṭhena carāmi sabbaloke;</gatha>
    <gatha type="last">Attho bhatiyā na vijjati, atha ce patthayasī pavassa deva’’.</gatha>
    <hangnum nr="26"/>
    <gatha type="1"> ‘‘Atthi vasā atthi dhenupā, (iti dhaniyo gopo)</gatha>
    <gatha type="2">Godharaṇiyo paveṇiyopi atthi;</gatha>
    <gatha type="last">Usabhopi gavampatīdha atthi, atha ce patthayasī pavassa deva’’.</gatha>
    <hangnum nr="27"/>
    <gatha type="1"> ‘‘Natthi  vasā natthi dhenupā, (iti bhagavā)</gatha>
    <gatha type="2">Godharaṇiyo paveṇiyopi natthi;</gatha>
    <gatha type="last">Usabhopi  gavampatīdha natthi, atha ce patthayasī pavassa deva’’.</gatha>
    <hangnum nr="28"/>
    <gatha type="1"> ‘‘Khilā nikhātā asampavedhī, (iti dhaniyo gopo)</gatha>
    <gatha type="2">Dāmā muñjamayā navā susaṇṭhānā;</gatha>
    <gatha type="last">Na hi sakkhinti dhenupāpi chettuṃ <note>[chetuṃ (ka.)]</note>, atha ce patthayasī pavassa deva’’.</gatha>
    <hangnum nr="29"/>
    <gatha type="1"> ‘‘Usabhoriva chetva <note>[chetvā (syā. ka.)]</note> bandhanāni, (iti bhagavā)</gatha>
    <gatha type="2">Nāgo pūtilataṃva dālayitvā <note>[pūtilataṃ padālayitvā (syā. ka.)]</note>;</gatha>
    <gatha type="last">Nāhaṃ punupessaṃ <note>[puna upessaṃ (sī. syā. kaṃ. pī.), punupeyya (ka.)]</note> gabbhaseyyaṃ, atha ce patthayasī pavassa deva’’.</gatha>
    <hangnum nr="30"/>
    <gatha type="1"> ‘‘Ninnañca thalañca pūrayanto, mahāmegho pavassi tāvadeva;</gatha>
    <gatha type="last">Sutvā devassa vassato, imamatthaṃ dhaniyo abhāsatha.</gatha>
    <hangnum nr="31"/>
    <gatha type="1"> ‘‘Lābhā  vata no anappakā, ye mayaṃ bhagavantaṃ addasāma;</gatha>
    <gatha type="last">Saraṇaṃ taṃ upema cakkhuma, satthā no hohi tuvaṃ mahāmuni.</gatha>
    <hangnum nr="32"/>
    <gatha type="1"> ‘‘Gopī ca ahañca assavā, brahmacariyaṃ <note>[brahmacariya (ka.)]</note> sugate carāmase;</gatha>
    <gatha type="last">Jātimaraṇassa  pāragū <note>[pāragā (sī. syā. kaṃ. pī.)]</note>, dukkhassantakarā bhavāmase’’.</gatha>
    <hangnum nr="33"/>
    <gatha type="1"> ‘‘Nandati  puttehi puttimā, (iti māro pāpimā)</gatha>
    <gatha type="2">Gomā <note>[gomiko (sī. pī.), gopiko (syā. kaṃ.), gopiyo (ka.)]</note> gohi tatheva nandati;</gatha>
    <gatha type="last">Upadhī hi narassa nandanā, na hi so nandati yo nirūpadhi’’.</gatha>
    <hangnum nr="34"/>
    <gatha type="1"> ‘‘Socati puttehi puttimā, (iti bhagavā)</gatha>
    <gatha type="2">Gopiyo gohi tatheva socati;</gatha>
    <gatha type="last">Upadhī hi narassa socanā, na hi so socati yo nirūpadhī’’ti.</gatha>
    <centered>Dhaniyasuttaṃ dutiyaṃ niṭṭhitaṃ.</centered>
    <subhead>3. Khaggavisāṇasuttaṃ</subhead>
    <hangnum nr="35"/>
    <gatha type="1"> Sabbesu  bhūtesu nidhāya daṇḍaṃ, aviheṭhayaṃ aññatarampi tesaṃ;</gatha>
    <gatha type="last">Na puttamiccheyya kuto sahāyaṃ, eko care khaggavisāṇakappo.</gatha>
    <hangnum nr="36"/>
    <gatha type="1"> Saṃsaggajātassa  bhavanti snehā, snehanvayaṃ  dukkhamidaṃ pahoti;</gatha>
    <gatha type="last">Ādīnavaṃ snehajaṃ pekkhamāno, eko care khaggavisāṇakappo.</gatha>
    <hangnum nr="37"/>
    <gatha type="1"> Mitte suhajje anukampamāno, hāpeti atthaṃ paṭibaddhacitto;</gatha>
    <gatha type="last">Etaṃ bhayaṃ santhave <note>[sandhave (ka.)]</note> pekkhamāno, eko care khaggavisāṇakappo.</gatha>
    <hangnum nr="38"/>
    <gatha type="1"> Vaṃso visālova yathā visatto, puttesu dāresu ca yā apekkhā;</gatha>
    <gatha type="last">Vaṃsakkaḷīrova <note>[vaṃsakaḷīrova (sī.), vaṃsākaḷīrova (syā. kaṃ. pī.), vaṃsekaḷīrova (niddesa)]</note> sajjamāno, eko care khaggavisāṇakappo.</gatha>
    <hangnum nr="39"/>
    <gatha type="1"> Migo araññamhi yathā abaddho <note>[abandho (syā. kaṃ.)]</note>, yenicchakaṃ gacchati gocarāya;</gatha>
    <gatha type="last">Viññū naro seritaṃ pekkhamāno, eko care khaggavisāṇakappo.</gatha>
    <hangnum nr="40"/>
    <gatha type="1"> Āmantanā hoti sahāyamajjhe, vāse ṭhāne gamane cārikāya;</gatha>
    <gatha type="last">Anabhijjhitaṃ seritaṃ pekkhamāno, eko care khaggavisāṇakappo.</gatha>
    <hangnum nr="41"/>
    <gatha type="1"> Khiḍḍā  ratī hoti sahāyamajjhe, puttesu ca vipulaṃ hoti pemaṃ;</gatha>
    <gatha type="last">Piyavippayogaṃ vijigucchamāno, eko care khaggavisāṇakappo.</gatha>
    <hangnum nr="42"/>
    <gatha type="1"> Cātuddiso  appaṭigho ca hoti, santussamāno itarītarena;</gatha>
    <gatha type="last">Parissayānaṃ sahitā achambhī, eko care khaggavisāṇakappo.</gatha>
    <hangnum nr="43"/>
    <gatha type="1"> Dussaṅgahā pabbajitāpi eke, atho gahaṭṭhā gharamāvasantā;</gatha>
    <gatha type="last">Appossukko paraputtesu hutvā, eko care khaggavisāṇakappo.</gatha>
    <hangnum nr="44"/>
    <gatha type="1"> Oropayitvā  gihibyañjanāni <note>[gihivyañjanāni (syā. kaṃ. pī.)]</note>, sañchinnapatto <note>[saṃsīnapatto (sī.)]</note> yathā koviḷāro;</gatha>
    <gatha type="last">Chetvāna  vīro gihibandhanāni, eko care khaggavisāṇakappo.</gatha>
    <hangnum nr="45"/>
    <gatha type="1"> Sace labhetha nipakaṃ sahāyaṃ, saddhiṃ caraṃ sādhuvihāridhīraṃ;</gatha>
    <gatha type="last">Abhibhuyya sabbāni parissayāni, careyya tenattamano satīmā.</gatha>
    <hangnum nr="46"/>
    <gatha type="1"> No  ce labhetha nipakaṃ sahāyaṃ, saddhiṃ caraṃ sādhuvihāridhīraṃ;</gatha>
    <gatha type="last">Rājāva raṭṭhaṃ vijitaṃ pahāya, eko care mātaṅgaraññeva nāgo.</gatha>
    <hangnum nr="47"/>
    <gatha type="1"> Addhā pasaṃsāma sahāyasampadaṃ, seṭṭhā samā sevitabbā sahāyā;</gatha>
    <gatha type="last">Ete aladdhā anavajjabhojī, eko care khaggavisāṇakappo.</gatha>
    <hangnum nr="48"/>
    <gatha type="1"> Disvā suvaṇṇassa pabhassarāni, kammāraputtena suniṭṭhitāni;</gatha>
    <gatha type="last">Saṅghaṭṭamānāni duve bhujasmiṃ, eko care khaggavisāṇakappo.</gatha>
    <hangnum nr="49"/>
    <gatha type="1"> Evaṃ  dutiyena <note>[dutiyena (sabbattha)]</note> sahā mamassa, vācābhilāpo abhisajjanā vā;</gatha>
    <gatha type="last">Etaṃ bhayaṃ āyatiṃ pekkhamāno, eko care khaggavisāṇakappo.</gatha>
    <hangnum nr="50"/>
    <gatha type="1"> Kāmā hi citrā madhurā manoramā, virūparūpena mathenti cittaṃ;</gatha>
    <gatha type="last">Ādīnavaṃ kāmaguṇesu disvā, eko care khaggavisāṇakappo.</gatha>
    <hangnum nr="51"/>
    <gatha type="1"> Ītī  ca gaṇḍo ca upaddavo ca, rogo ca sallañca bhayañca metaṃ;</gatha>
    <gatha type="last">Etaṃ bhayaṃ kāmaguṇesu disvā, eko care khaggavisāṇakappo.</gatha>
    <hangnum nr="52"/>
    <gatha type="1"> Sītañca  uṇhañca khudaṃ pipāsaṃ, vātātape ḍaṃsasarīsape <note>[ḍaṃsasiriṃsape (sī. syā. kaṃ. pī.)]</note> ca;</gatha>
    <gatha type="last">Sabbānipetāni abhisambhavitvā, eko care khaggavisāṇakappo.</gatha>
    <hangnum nr="53"/>
    <gatha type="1"> Nāgova yūthāni vivajjayitvā, sañjātakhandho padumī uḷāro;</gatha>
    <gatha type="last">Yathābhirantaṃ viharaṃ <note>[vihare (sī. pī. niddesa)]</note> araññe, eko care khaggavisāṇakappo.</gatha>
    <hangnum nr="54"/>
    <gatha type="1"> Aṭṭhānataṃ  saṅgaṇikāratassa, yaṃ phassaye <note>[phussaye (syā.)]</note> sāmayikaṃ vimuttiṃ;</gatha>
    <gatha type="last">Ādiccabandhussa vaco nisamma, eko care khaggavisāṇakappo.</gatha>
    <hangnum nr="55"/>
    <gatha type="1"> Diṭṭhīvisūkāni upātivatto, patto niyāmaṃ paṭiladdhamaggo;</gatha>
    <gatha type="last">Uppannañāṇomhi anaññaneyyo, eko care khaggavisāṇakappo.</gatha>
    <hangnum nr="56"/>
    <gatha type="1"> Nillolupo  nikkuho nippipāso, nimmakkho niddhantakasāvamoho;</gatha>
    <gatha type="last">Nirāsayo <note>[nirāsāso (ka.)]</note> sabbaloke bhavitvā, eko care khaggavisāṇakappo.</gatha>
    <hangnum nr="57"/>
    <gatha type="1"> Pāpaṃ sahāyaṃ parivajjayetha, anatthadassiṃ visame niviṭṭhaṃ;</gatha>
    <gatha type="last">Sayaṃ na seve pasutaṃ pamattaṃ, eko care khaggavisāṇakappo.</gatha>
    <hangnum nr="58"/>
    <gatha type="1"> Bahussutaṃ  dhammadharaṃ bhajetha, mittaṃ uḷāraṃ paṭibhānavantaṃ;</gatha>
    <gatha type="last">Aññāya atthāni vineyya kaṅkhaṃ, eko care khaggavisāṇakappo.</gatha>
    <hangnum nr="59"/>
    <gatha type="1"> Khiḍḍaṃ ratiṃ kāmasukhañca loke, analaṅkaritvā anapekkhamāno;</gatha>
    <gatha type="last">Vibhūsanaṭṭhānā virato saccavādī, eko care khaggavisāṇakappo.</gatha>
    <hangnum nr="60"/>
    <gatha type="1"> Puttañca dāraṃ pitarañca mātaraṃ, dhanāni dhaññāni ca bandhavāni <note>[bandhavāni ca (pī.)]</note>;</gatha>
    <gatha type="last">Hitvāna kāmāni yathodhikāni, eko care khaggavisāṇakappo.</gatha>
    <hangnum nr="61"/>
    <gatha type="1"> Saṅgo  eso parittamettha sokhyaṃ, appassādo dukkhamettha bhiyyo;</gatha>
    <gatha type="last">Gaḷo eso iti ñatvā mutīmā <note>[matīmā (syā. ka.)]</note>, eko care khaggavisāṇakappo.</gatha>
    <hangnum nr="62"/>
    <gatha type="1"> Sandālayitvāna <note>[padālayitvāna (ka.)]</note> saṃyojanāni, jālaṃva bhetvā salilambucārī;</gatha>
    <gatha type="last">Aggīva daḍḍhaṃ anivattamāno, eko care khaggavisāṇakappo.</gatha>
    <hangnum nr="63"/>
    <gatha type="1"> Okkhittacakkhū  na ca pādalolo, guttindriyo rakkhitamānasāno;</gatha>
    <gatha type="last">Anavassuto apariḍayhamāno, eko care khaggavisāṇakappo.</gatha>
    <hangnum nr="64"/>
    <gatha type="1"> Ohārayitvā  gihibyañjanāni, sañchannapatto <note>[sañchinnapatto (syā. pī.), pacchinnapatto (ka.)]</note> yathā pārichatto;</gatha>
    <gatha type="last">Kāsāyavattho  abhinikkhamitvā, eko care khaggavisāṇakappo.</gatha>
    <hangnum nr="65"/>
    <gatha type="1"> Rasesu gedhaṃ akaraṃ alolo, anaññaposī sapadānacārī;</gatha>
    <gatha type="last">Kule kule appaṭibaddhacitto <note>[appaṭibandhacitto (ka.)]</note>, eko care khaggavisāṇakappo.</gatha>
    <hangnum nr="66"/>
    <gatha type="1"> Pahāya  pañcāvaraṇāni cetaso, upakkilese byapanujja sabbe;</gatha>
    <gatha type="last">Anissito chetva <note>[chetvā (syā. pī. ka.)]</note> sinehadosaṃ <note>[snehadosaṃ (ka.)]</note>, eko care khaggavisāṇakappo.</gatha>
    <hangnum nr="67"/>
    <gatha type="1"> Vipiṭṭhikatvāna sukhaṃ dukhañca, pubbeva ca somanassadomanassaṃ;</gatha>
    <gatha type="last">Laddhānupekkhaṃ samathaṃ visuddhaṃ, eko care khaggavisāṇakappo.</gatha>
    <hangnum nr="68"/>
    <gatha type="1"> Āraddhavīriyo paramatthapattiyā, alīnacitto akusītavutti;</gatha>
    <gatha type="last">Daḷhanikkamo thāmabalūpapanno, eko care khaggavisāṇakappo.</gatha>
    <hangnum nr="69"/>
    <gatha type="1"> Paṭisallānaṃ jhānamariñcamāno, dhammesu niccaṃ anudhammacārī;</gatha>
    <gatha type="last">Ādīnavaṃ sammasitā bhavesu, eko care khaggavisāṇakappo.</gatha>
    <hangnum nr="70"/>
    <gatha type="1"> Taṇhakkhayaṃ  patthayamappamatto, aneḷamūgo <note>[anelamūgo (syā. pī. ka.)]</note> sutavā satīmā;</gatha>
    <gatha type="last">Saṅkhātadhammo niyato padhānavā, eko care khaggavisāṇakappo.</gatha>
    <hangnum nr="71"/>
    <gatha type="1"> Sīhova  saddesu asantasanto, vātova jālamhi asajjamāno;</gatha>
    <gatha type="last">Padumaṃva toyena alippamāno <note>[alimpamāno (sī. syā. ka.)]</note>, eko care khaggavisāṇakappo.</gatha>
    <hangnum nr="72"/>
    <gatha type="1"> Sīho yathā dāṭhabalī pasayha, rājā migānaṃ abhibhuyya cārī;</gatha>
    <gatha type="last">Sevetha pantāni senāsanāni, eko care khaggavisāṇakappo.</gatha>
    <hangnum nr="73"/>
    <gatha type="1"> Mettaṃ upekkhaṃ karuṇaṃ vimuttiṃ, āsevamāno muditañca kāle;</gatha>
    <gatha type="last">Sabbena lokena avirujjhamāno, eko care khaggavisāṇakappo.</gatha>
    <hangnum nr="74"/>
    <gatha type="1"> Rāgañca  dosañca pahāya mohaṃ, sandālayitvāna saṃyojanāni;</gatha>
    <gatha type="last">Asantasaṃ jīvitasaṅkhayamhi, eko care khaggavisāṇakappo.</gatha>
    <hangnum nr="75"/>
    <gatha type="1"> Bhajanti sevanti ca kāraṇatthā, nikkāraṇā dullabhā ajja mittā;</gatha>
    <gatha type="last">Attaṭṭhapaññā asucī manussā, eko care khaggavisāṇakappo.</gatha>
    <centered>Khaggavisāṇasuttaṃ tatiyaṃ niṭṭhitaṃ.</centered>
    <subhead>4. Kasibhāradvājasuttaṃ</subhead>
    <paragraph>Evaṃ  me sutaṃ – ekaṃ samayaṃ bhagavā magadhesu viharati dakkhiṇāgirismiṃ <note>[dakkhiṇagirismiṃ (ka.)]</note> ekanāḷāyaṃ brāhmaṇagāme. Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle. Atha kho bhagavā pubbaṇhasamayaṃ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami. Tena kho pana samayena kasibhāradvājassa brāhmaṇassa parivesanā vattati. Atha kho bhagavā yena parivesanā tenupasaṅkami; upasaṅkamitvā ekamantaṃ aṭṭhāsi.</paragraph>
    <paragraph>Addasā kho kasibhāradvājo brāhmaṇo bhagavantaṃ piṇḍāya ṭhitaṃ. Disvāna bhagavantaṃ etadavoca – ‘‘ahaṃ kho, samaṇa, kasāmi ca vapāmi ca; kasitvā ca vapitvā ca bhuñjāmi. Tvampi, samaṇa, kasassu ca vapassu ca; kasitvā ca vapitvā ca bhuñjassū’’ti.</paragraph>
    <paragraph>‘‘Ahampi kho, brāhmaṇa, kasāmi ca vapāmi ca; kasitvā ca vapitvā ca bhuñjāmī’’ti. ‘‘Na kho pana mayaṃ <note>[na kho pana samaṇa (syā.)]</note> passāma bhoto gotamassa yugaṃ vā naṅgalaṃ vā phālaṃ vā pācanaṃ vā balibadde <note>[balivadde (sī. pī.), balībadde (?)]</note> vā. Atha ca pana bhavaṃ gotamo evamāha – ‘ahampi kho, brāhmaṇa, kasāmi ca vapāmi  ca; kasitvā ca vapitvā ca bhuñjāmī’’’ti.</paragraph>
    <paragraph>Atha kho kasibhāradvājo brāhmaṇo bhagavantaṃ gāthāya ajjhabhāsi –</paragraph>
    <hangnum nr="76"/>
    <gatha type="1"> ‘‘Kassako  paṭijānāsi, na ca passāma te kasiṃ;</gatha>
    <gatha type="last">Kasiṃ no pucchito brūhi, yathā jānemu te kasiṃ’’.</gatha>
    <hangnum nr="77"/>
    <gatha type="1"> ‘‘Saddhā bījaṃ tapo vuṭṭhi, paññā me yuganaṅgalaṃ;</gatha>
    <gatha type="last">Hirī īsā mano yottaṃ, sati me phālapācanaṃ.</gatha>
    <hangnum nr="78"/>
    <gatha type="1"> ‘‘Kāyagutto  vacīgutto, āhāre udare yato;</gatha>
    <gatha type="last">Saccaṃ karomi niddānaṃ, soraccaṃ me pamocanaṃ.</gatha>
    <hangnum nr="79"/>
    <gatha type="1"> ‘‘Vīriyaṃ me dhuradhorayhaṃ, yogakkhemādhivāhanaṃ;</gatha>
    <gatha type="last">Gacchati anivattantaṃ, yattha gantvā na socati.</gatha>
    <hangnum nr="80"/>
    <gatha type="1"> ‘‘Evamesā  kasī kaṭṭhā, sā hoti amatapphalā;</gatha>
    <gatha type="last">Etaṃ kasiṃ kasitvāna, sabbadukkhā pamuccatī’’ti.</gatha>
    <paragraph>Atha kho kasibhāradvājo brāhmaṇo mahatiyā kaṃsapātiyā pāyasaṃ <note>[pāyāsaṃ (sabbattha)]</note> vaḍḍhetvā bhagavato upanāmesi – ‘‘bhuñjatu bhavaṃ gotamo pāyasaṃ. Kassako bhavaṃ; yaṃ hi bhavaṃ gotamo amatapphalaṃ <note>[amatapphalampi (saṃ. ni. 1.197)]</note> kasiṃ kasatī’’ti.</paragraph>
    <hangnum nr="81"/>
    <gatha type="1"> ‘‘Gāthābhigītaṃ me abhojaneyyaṃ, sampassataṃ brāhmaṇa nesa dhammo;</gatha>
    <gatha type="last">Gāthābhigītaṃ panudanti buddhā, dhamme satī brāhmaṇa vuttiresā.</gatha>
    <hangnum nr="82"/>
    <gatha type="1"> ‘‘Aññena  ca kevalinaṃ mahesiṃ, khīṇāsavaṃ kukkuccavūpasantaṃ;</gatha>
    <gatha type="last">Annena pānena upaṭṭhahassu, khettaṃ hi taṃ puññapekkhassa hotī’’ti.</gatha>
    <paragraph>‘‘Atha  kassa cāhaṃ, bho gotama, imaṃ pāyasaṃ dammī’’ti? ‘‘Na khvāhaṃ taṃ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yassa so pāyaso bhutto sammā pariṇāmaṃ gaccheyya, aññatra tathāgatassa vā tathāgatasāvakassa vā. Tena hi tvaṃ, brāhmaṇa, taṃ pāyasaṃ appaharite vā chaḍḍehi appāṇake vā udake opilāpehī’’ti.</paragraph>
    <paragraph>Atha  kho kasibhāradvājo brāhmaṇo taṃ pāyasaṃ appāṇake udake opilāpesi. Atha kho so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati <note>[sandhūmāyati sampadhūmāyati (syā.)]</note>. Seyyathāpi nāma phālo divasaṃ santatto <note>[divasasantatto (sī. syā. kaṃ. pī.)]</note> udake pakkhitto cicciṭāyati ciṭiciṭāyati sandhūpāyati sampadhūpāyati; evameva so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati.</paragraph>
    <paragraph>Atha kho kasibhāradvājo brāhmaṇo saṃviggo lomahaṭṭhajāto yena bhagavā tenupasaṅkami; upasaṅkamitvā bhagavato pādesu sirasā nipatitvā  bhagavantaṃ etadavoca – ‘‘abhikkantaṃ, bho gotama, abhikkantaṃ , bho gotama! Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya, cakkhumanto rūpāni dakkhantīti <note>[dakkhintīti (sī. syā. kaṃ. pī.)]</note>; evamevaṃ bhotā gotamena anekapariyāyena dhammo pakāsito. Esāhaṃ bhavantaṃ gotamaṃ saraṇaṃ gacchāmi  dhammañca bhikkhusaṅghañca, labheyyāhaṃ bhoto gotamassa santike pabbajjaṃ, labheyyaṃ upasampada’’nti.</paragraph>
    <paragraph>Alattha kho kasibhāradvājo brāhmaṇo bhagavato santike pabbajjaṃ, alattha upasampadaṃ. Acirūpasampanno kho panāyasmā bhāradvājo eko vūpakaṭṭho appamatto ātāpī pahitatto viharanto nacirasseva – yassatthāya kulaputtā sammadeva agārasmā anagāriyaṃ pabbajanti, tadanuttaraṃ – brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ‘‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’’ti abbhaññāsi. Aññataro ca <note>[aññataro ca kho (sī. pī.), aññataro kho (syā. kaṃ. ka.)]</note> panāyasmā bhāradvājo arahataṃ ahosīti.</paragraph>
    <centered>Kasibhāradvājasuttaṃ catutthaṃ niṭṭhitaṃ.</centered>
    <subhead>5. Cundasuttaṃ</subhead>
    <hangnum nr="83"/>
    <gatha type="1"> ‘‘Pucchāmi  muniṃ pahūtapaññaṃ, (iti cundo kammāraputto)</gatha>
    <gatha type="2">Buddhaṃ dhammassāmiṃ vītataṇhaṃ;</gatha>
    <gatha type="last">Dvipaduttamaṃ <note>[dipaduttamaṃ (sī. syā. kaṃ. pī.)]</note> sārathīnaṃ pavaraṃ, kati loke samaṇā tadiṅgha brūhi’’.</gatha>
    <hangnum nr="84"/>
    <gatha type="1"> ‘‘Caturo  samaṇā na pañcamatthi, (cundāti bhagavā)</gatha>
    <gatha type="2">Te  te āvikaromi sakkhipuṭṭho;</gatha>
    <gatha type="last">Maggajino maggadesako ca, magge jīvati yo ca maggadūsī’’.</gatha>
    <hangnum nr="85"/>
    <gatha type="1"> ‘‘Kaṃ  maggajinaṃ vadanti buddhā, (iti cundo kammāraputto)</gatha>
    <gatha type="2">Maggakkhāyī kathaṃ atulyo hoti;</gatha>
    <gatha type="last">Magge jīvati me brūhi puṭṭho, atha me āvikarohi maggadūsiṃ’’ <note>[maggadūsī (ka.)]</note>.</gatha>
    <hangnum nr="86"/>
    <gatha type="1"> ‘‘Yo tiṇṇakathaṃkatho visallo, nibbānābhirato anānugiddho;</gatha>
    <gatha type="last">Lokassa sadevakassa netā, tādiṃ maggajinaṃ vadanti buddhā.</gatha>
    <hangnum nr="87"/>
    <gatha type="1"> ‘‘Paramaṃ paramanti yodha ñatvā, akkhāti  vibhajate idheva dhammaṃ;</gatha>
    <gatha type="2">Taṃ kaṅkhachidaṃ muniṃ anejaṃ, dutiyaṃ bhikkhunamāhu maggadesiṃ.</gatha>
    <hangnum nr="88"/>
    <gatha type="1"> ‘‘Yo dhammapade sudesite, magge jīvati saññato satīmā;</gatha>
    <gatha type="2">Anavajjapadāni sevamāno, tatiyaṃ bhikkhunamāhu maggajīviṃ.</gatha>
    <hangnum nr="89"/>
    <gatha type="1"> ‘‘Chadanaṃ katvāna subbatānaṃ, pakkhandī kuladūsako pagabbho;</gatha>
    <gatha type="last">Māyāvī asaññato palāpo, patirūpena caraṃ sa maggadūsī.</gatha>
    <hangnum nr="90"/>
    <gatha type="1"> ‘‘Ete ca paṭivijjhi yo gahaṭṭho, sutavā ariyasāvako sapañño;</gatha>
    <gatha type="2">Sabbe  netādisāti <note>[sabbe ne tādisāti (sī. syā. pī.)]</note> ñatvā, iti disvā na hāpeti tassa saddhā;</gatha>
    <gatha type="last">Kathaṃ hi duṭṭhena asampaduṭṭhaṃ, suddhaṃ asuddhena samaṃ kareyyā’’ti.</gatha>
    <centered>Cundasuttaṃ pañcamaṃ niṭṭhitaṃ.</centered>
    <subhead>6. Parābhavasuttaṃ</subhead>
    <paragraph>Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ gāthāya ajjhabhāsi –</paragraph>
    <hangnum nr="91"/>
    <gatha type="1"> ‘‘Parābhavantaṃ purisaṃ, mayaṃ pucchāma gotama <note>[gotamaṃ (sī. syā.)]</note>;</gatha>
    <gatha type="last">Bhagavantaṃ <note>[bhavantaṃ (syā. ka.)]</note> puṭṭhumāgamma, kiṃ parābhavato mukhaṃ’’.</gatha>
    <hangnum nr="92"/>
    <gatha type="1"> ‘‘Suvijāno bhavaṃ hoti, suvijāno <note>[duvijāno (syā. ka.)]</note> parābhavo;</gatha>
    <gatha type="last">Dhammakāmo bhavaṃ hoti, dhammadessī parābhavo’’.</gatha>
    <hangnum nr="93"/>
    <gatha type="1"> ‘‘Iti hetaṃ vijānāma, paṭhamo so parābhavo;</gatha>
    <gatha type="last">Dutiyaṃ bhagavā brūhi, kiṃ parābhavato mukhaṃ’’.</gatha>
    <hangnum nr="94"/>
    <gatha type="1"> ‘‘Asantassa piyā honti, sante na kurute piyaṃ;</gatha>
    <gatha type="last">Asataṃ dhammaṃ roceti, taṃ parābhavato mukhaṃ’’.</gatha>
    <hangnum nr="95"/>
    <gatha type="1"> ‘‘Iti hetaṃ vijānāma, dutiyo so parābhavo;</gatha>
    <gatha type="last">Tatiyaṃ bhagavā brūhi, kiṃ parābhavato mukhaṃ’’.</gatha>
    <hangnum nr="96"/>
    <gatha type="1"> ‘‘Niddāsīlī  sabhāsīlī, anuṭṭhātā ca yo naro;</gatha>
    <gatha type="last">Alaso kodhapaññāṇo, taṃ parābhavato mukhaṃ’’.</gatha>
    <hangnum nr="97"/>
    <gatha type="1"> ‘‘Iti  hetaṃ vijānāma, tatiyo so parābhavo;</gatha>
    <gatha type="last">Catutthaṃ bhagavā brūhi, kiṃ parābhavato mukhaṃ’’.</gatha>
    <hangnum nr="98"/>
    <gatha type="1"> ‘‘Yo  mātaraṃ <note>[yo mātaraṃ vā (sī. syā. kaṃ. pī.)]</note> pitaraṃ vā, jiṇṇakaṃ gatayobbanaṃ;</gatha>
    <gatha type="last">Pahu santo na bharati, taṃ parābhavato mukhaṃ’’.</gatha>
    <hangnum nr="99"/>
    <gatha type="1"> ‘‘Iti hetaṃ vijānāma, catuttho so parābhavo;</gatha>
    <gatha type="last">Pañcamaṃ bhagavā brūhi, kiṃ parābhavato mukhaṃ’’.</gatha>
    <hangnum nr="100"/>
    <gatha type="1"> ‘‘Yo brāhmaṇaṃ <note>[yo brāhmaṇaṃ vā (sī. syā. kaṃ. pī.)]</note> samaṇaṃ vā, aññaṃ vāpi vanibbakaṃ;</gatha>
    <gatha type="last">Musāvādena vañceti, taṃ parābhavato mukhaṃ’’.</gatha>
    <hangnum nr="101"/>
    <gatha type="1"> ‘‘Iti  hetaṃ vijānāma, pañcamo so parābhavo;</gatha>
    <gatha type="last">Chaṭṭhamaṃ bhagavā brūhi, kiṃ parābhavato mukhaṃ’’.</gatha>
    <hangnum nr="102"/>
    <gatha type="1"> ‘‘Pahūtavitto puriso, sahirañño sabhojano;</gatha>
    <gatha type="last">Eko bhuñjati sādūni, taṃ parābhavato mukhaṃ’’.</gatha>
    <hangnum nr="103"/>
    <gatha type="1"> ‘‘Iti hetaṃ vijānāma, chaṭṭhamo so parābhavo;</gatha>
    <gatha type="last">Sattamaṃ bhagavā brūhi, kiṃ parābhavato mukhaṃ’’.</gatha>
    <hangnum nr="104"/>
    <gatha type="1"> ‘‘Jātitthaddho dhanatthaddho, gottatthaddho ca yo naro;</gatha>
    <gatha type="last">Saññātiṃ atimaññeti, taṃ parābhavato mukhaṃ’’.</gatha>
    <hangnum nr="105"/>
    <gatha type="1"> ‘‘Iti hetaṃ vijānāma, sattamo so parābhavo;</gatha>
    <gatha type="last">Aṭṭhamaṃ bhagavā brūhi, kiṃ parābhavato mukhaṃ’’.</gatha>
    <hangnum nr="106"/>
    <gatha type="1"> ‘‘Itthidhutto surādhutto, akkhadhutto ca yo naro;</gatha>
    <gatha type="last">Laddhaṃ laddhaṃ vināseti, taṃ parābhavato mukhaṃ’’.</gatha>
    <hangnum nr="107"/>
    <gatha type="1"> ‘‘Iti  hetaṃ vijānāma, aṭṭhamo so parābhavo;</gatha>
    <gatha type="last">Navamaṃ bhagavā brūhi, kiṃ parābhavato mukhaṃ’’.</gatha>
    <hangnum nr="108"/>
    <gatha type="1"> ‘‘Sehi  dārehi asantuṭṭho <note>[dārehyasantuṭṭho (ka.)]</note>, vesiyāsu padussati <note>[padissati (sī.)]</note>;</gatha>
    <gatha type="last">Dussati <note>[dissati (sī. pī.)]</note> paradāresu, taṃ parābhavato mukhaṃ’’.</gatha>
    <hangnum nr="109"/>
    <gatha type="1"> ‘‘Iti hetaṃ vijānāma, navamo so parābhavo;</gatha>
    <gatha type="last">Dasamaṃ bhagavā brūhi, kiṃ parābhavato mukhaṃ’’.</gatha>
    <hangnum nr="110"/>
    <gatha type="1"> ‘‘Atītayobbano poso, āneti timbarutthaniṃ;</gatha>
    <gatha type="last">Tassā issā na supati, taṃ parābhavato mukhaṃ’’.</gatha>
    <hangnum nr="111"/>
    <gatha type="1"> ‘‘Iti hetaṃ vijānāma, dasamo so parābhavo;</gatha>
    <gatha type="last">Ekādasamaṃ bhagavā brūhi, kiṃ parābhavato mukhaṃ’’.</gatha>
    <hangnum nr="112"/>
    <gatha type="1"> ‘‘Itthiṃ soṇḍiṃ vikiraṇiṃ, purisaṃ vāpi tādisaṃ;</gatha>
    <gatha type="last">Issariyasmiṃ ṭhapeti <note>[ṭhāpeti (sī. pī.), thapeti (ka.)]</note>, taṃ parābhavato mukhaṃ’’.</gatha>
    <hangnum nr="113"/>
    <gatha type="1"> ‘‘Iti  hetaṃ vijānāma, ekādasamo so parābhavo;</gatha>
    <gatha type="last">Dvādasamaṃ bhagavā brūhi, kiṃ parābhavato mukhaṃ’’.</gatha>
    <hangnum nr="114"/>
    <gatha type="1"> ‘‘Appabhogo mahātaṇho, khattiye jāyate kule;</gatha>
    <gatha type="last">So ca rajjaṃ patthayati, taṃ parābhavato mukhaṃ’’.</gatha>
    <hangnum nr="115"/>
    <gatha type="1"> ‘‘Ete parābhave loke, paṇḍito samavekkhiya;</gatha>
    <gatha type="last">Ariyo dassanasampanno, sa lokaṃ bhajate siva’’nti.</gatha>
    <centered>Parābhavasuttaṃ chaṭṭhaṃ niṭṭhitaṃ.</centered>
    <subhead>7. Vasalasuttaṃ</subhead>
    <paragraph>Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Tena kho pana samayena aggikabhāradvājassa brāhmaṇassa nivesane aggi pajjalito hoti āhuti paggahitā. Atha kho bhagavā sāvatthiyaṃ sapadānaṃ piṇḍāya caramāno yena aggikabhāradvājassa brāhmaṇassa nivesanaṃ tenupasaṅkami.</paragraph>
    <paragraph>Addasā kho aggikabhāradvājo brāhmaṇo bhagavantaṃ dūratova āgacchantaṃ. Disvāna bhagavantaṃ etadavoca – ‘‘tatreva <note>[atreva (syā. ka.)]</note>, muṇḍaka; tatreva, samaṇaka; tatreva, vasalaka tiṭṭhāhī’’ti.</paragraph>
    <paragraph>Evaṃ vutte, bhagavā aggikabhāradvājaṃ brāhmaṇaṃ etadavoca – ‘‘jānāsi pana tvaṃ, brāhmaṇa, vasalaṃ vā vasalakaraṇe vā dhamme’’ti? ‘‘Na khvāhaṃ, bho gotama, jānāmi vasalaṃ vā vasalakaraṇe vā dhamme; sādhu me bhavaṃ gotamo tathā dhammaṃ desetu, yathāhaṃ jāneyyaṃ vasalaṃ vā vasalakaraṇe vā dhamme’’ti. ‘‘Tena hi, brāhmaṇa, suṇāhi, sādhukaṃ manasi karohi; bhāsissāmī’’ti. ‘‘Evaṃ, bho’’ti kho aggikabhāradvājo brāhmaṇo bhagavato paccassosi. Bhagavā etadavoca –</paragraph>
    <hangnum nr="116"/>
    <gatha type="1"> ‘‘Kodhano  upanāhī ca, pāpamakkhī ca yo naro;</gatha>
    <gatha type="last">Vipannadiṭṭhi  māyāvī, taṃ jaññā vasalo iti.</gatha>
    <hangnum nr="117"/>
    <gatha type="1"> ‘‘Ekajaṃ vā dvijaṃ <note>[dijaṃ (pī.)]</note> vāpi, yodha pāṇaṃ vihiṃsati;</gatha>
    <gatha type="last">Yassa pāṇe dayā natthi, taṃ jaññā vasalo iti.</gatha>
    <hangnum nr="118"/>
    <gatha type="1"> ‘‘Yo  hanti parirundhati <note>[uparundheti (syā.), uparundhati (ka.)]</note>, gāmāni nigamāni ca;</gatha>
    <gatha type="last">Niggāhako <note>[nigghātako (?)]</note> samaññāto, taṃ jaññā vasalo iti.</gatha>
    <hangnum nr="119"/>
    <gatha type="1"> ‘‘Gāme vā yadi vā raññe, yaṃ paresaṃ mamāyitaṃ;</gatha>
    <gatha type="last">Theyyā adinnamādeti <note>[adinnaṃ ādiyati (sī. pī.)]</note>, taṃ jaññā vasalo iti.</gatha>
    <hangnum nr="120"/>
    <gatha type="1"> ‘‘Yo  have iṇamādāya, cujjamāno <note>[bhuñjamāno (?)]</note> palāyati;</gatha>
    <gatha type="last">Na hi te iṇamatthīti, taṃ jaññā vasalo iti.</gatha>
    <hangnum nr="121"/>
    <gatha type="1"> ‘‘Yo ve kiñcikkhakamyatā, panthasmiṃ vajantaṃ janaṃ;</gatha>
    <gatha type="last">Hantvā kiñcikkhamādeti, taṃ jaññā vasalo iti.</gatha>
    <hangnum nr="122"/>
    <gatha type="1"> ‘‘Attahetu parahetu, dhanahetu ca <note>[dhanahetu va (ka.)]</note> yo naro;</gatha>
    <gatha type="last">Sakkhipuṭṭho musā brūti, taṃ jaññā vasalo iti.</gatha>
    <hangnum nr="123"/>
    <gatha type="1"> ‘‘Yo ñātīnaṃ sakhīnaṃ vā, dāresu paṭidissati;</gatha>
    <gatha type="last">Sāhasā <note>[sahasā (sī. syā.)]</note> sampiyena vā, taṃ jaññā vasalo iti.</gatha>
    <hangnum nr="124"/>
    <gatha type="1"> ‘‘Yo mātaraṃ pitaraṃ vā, jiṇṇakaṃ gatayobbanaṃ;</gatha>
    <gatha type="last">Pahu santo na bharati, taṃ jaññā vasalo iti.</gatha>
    <hangnum nr="125"/>
    <gatha type="1"> ‘‘Yo mātaraṃ pitaraṃ vā, bhātaraṃ bhaginiṃ sasuṃ;</gatha>
    <gatha type="last">Hanti roseti vācāya, taṃ jaññā vasalo iti.</gatha>
    <hangnum nr="126"/>
    <gatha type="1"> ‘‘Yo atthaṃ pucchito santo, anatthamanusāsati;</gatha>
    <gatha type="last">Paṭicchannena  manteti, taṃ jaññā vasalo iti.</gatha>
    <hangnum nr="127"/>
    <gatha type="1"> ‘‘Yo katvā pāpakaṃ kammaṃ, mā maṃ jaññāti icchati <note>[vibha. 894 passitabbaṃ]</note>;</gatha>
    <gatha type="last">Yo paṭicchannakammanto, taṃ jaññā vasalo iti.</gatha>
    <hangnum nr="128"/>
    <gatha type="1"> ‘‘Yo  ve parakulaṃ gantvā, bhutvāna <note>[sutvā ca (syā. ka.)]</note> sucibhojanaṃ;</gatha>
    <gatha type="last">Āgataṃ nappaṭipūjeti, taṃ jaññā vasalo iti.</gatha>
    <hangnum nr="129"/>
    <gatha type="1"> ‘‘Yo brāhmaṇaṃ samaṇaṃ vā, aññaṃ vāpi vanibbakaṃ;</gatha>
    <gatha type="last">Musāvādena vañceti, taṃ jaññā vasalo iti.</gatha>
    <hangnum nr="130"/>
    <gatha type="1"> ‘‘Yo  brāhmaṇaṃ samaṇaṃ vā, bhattakāle upaṭṭhite;</gatha>
    <gatha type="last">Roseti vācā na ca deti, taṃ jaññā vasalo iti.</gatha>
    <hangnum nr="131"/>
    <gatha type="1"> ‘‘Asataṃ yodha pabrūti, mohena paliguṇṭhito;</gatha>
    <gatha type="last">Kiñcikkhaṃ nijigīsāno <note>[nijigiṃsāno (sī. syā. kaṃ. pī.)]</note>, taṃ jaññā vasalo iti.</gatha>
    <hangnum nr="132"/>
    <gatha type="1"> ‘‘Yo cattānaṃ samukkaṃse, pare ca mavajānāti <note>[mavajānati (sī. syā. pī.)]</note>;</gatha>
    <gatha type="last">Nihīno sena mānena, taṃ jaññā vasalo iti.</gatha>
    <hangnum nr="133"/>
    <gatha type="1"> ‘‘Rosako kadariyo ca, pāpiccho maccharī saṭho;</gatha>
    <gatha type="last">Ahiriko anottappī, taṃ jaññā vasalo iti.</gatha>
    <hangnum nr="134"/>
    <gatha type="1"> ‘‘Yo buddhaṃ paribhāsati, atha vā tassa sāvakaṃ;</gatha>
    <gatha type="last">Paribbājaṃ <note>[paribbajaṃ (ka.), paribbājakaṃ (syā. kaṃ.)]</note> gahaṭṭhaṃ vā, taṃ jaññā vasalo iti.</gatha>
    <hangnum nr="135"/>
    <gatha type="1"> ‘‘Yo ve anarahaṃ <note>[anarahā (sī. pī.)]</note> santo, arahaṃ paṭijānāti <note>[paṭijānati (sī. syā. pī.)]</note>;</gatha>
    <gatha type="last">Coro sabrahmake loke, eso kho vasalādhamo.</gatha>
    <hangnum nr="136"/>
    <gatha type="1"> ‘‘Ete kho vasalā vuttā, mayā yete pakāsitā;</gatha>
    <gatha type="2">Na  jaccā vasalo hoti, na jaccā hoti brāhmaṇo;</gatha>
    <gatha type="last">Kammunā <note>[kammanā (sī. pī.)]</note> vasalo hoti, kammunā hoti brāhmaṇo.</gatha>
    <hangnum nr="137"/>
    <gatha type="1"> ‘‘Tadamināpi jānātha, yathāmedaṃ <note>[yathāpedaṃ (ka.)]</note> nidassanaṃ;</gatha>
    <gatha type="last">Caṇḍālaputto sopāko <note>[sapāko (?)]</note>, mātaṅgo iti vissuto.</gatha>
    <hangnum nr="138"/>
    <gatha type="1"> ‘‘So  yasaṃ paramaṃ patto <note>[so yasapparamappatto (syā. ka.)]</note>, mātaṅgo yaṃ sudullabhaṃ;</gatha>
    <gatha type="last">Āgacchuṃ tassupaṭṭhānaṃ, khattiyā brāhmaṇā bahū.</gatha>
    <hangnum nr="139"/>
    <gatha type="1"> ‘‘Devayānaṃ  abhiruyha, virajaṃ so mahāpathaṃ;</gatha>
    <gatha type="2">Kāmarāgaṃ virājetvā, brahmalokūpago ahu;</gatha>
    <gatha type="last">Na naṃ jāti nivāresi, brahmalokūpapattiyā.</gatha>
    <hangnum nr="140"/>
    <gatha type="1"> ‘‘Ajjhāyakakule jātā, brāhmaṇā mantabandhavā;</gatha>
    <gatha type="last">Te ca pāpesu kammesu, abhiṇhamupadissare.</gatha>
    <hangnum nr="141"/>
    <gatha type="1"> ‘‘Diṭṭheva dhamme gārayhā, samparāye ca duggati;</gatha>
    <gatha type="last">Na ne jāti nivāreti, duggatyā <note>[duggaccā (sī. syā. kaṃ. pī.)]</note> garahāya vā.</gatha>
    <hangnum nr="142"/>
    <gatha type="1"> ‘‘Na jaccā vasalo hoti, na jaccā hoti brāhmaṇo;</gatha>
    <gatha type="last">Kammunā vasalo hoti, kammunā hoti brāhmaṇo’’ti.</gatha>
    <paragraph>Evaṃ vutte, aggikabhāradvājo brāhmaṇo bhagavantaṃ etadavoca – ‘‘abhikkantaṃ, bho gotama…pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gata’’nti.</paragraph>
    <centered>Vasalasuttaṃ sattamaṃ niṭṭhitaṃ.</centered>
    <subhead>8. Mettasuttaṃ</subhead>
    <hangnum nr="143"/>
    <gatha type="1"> Karaṇīyamatthakusalena, yanta santaṃ padaṃ abhisamecca;</gatha>
    <gatha type="last">Sakko ujū ca suhujū <note>[sūjū (sī.)]</note> ca, sūvaco cassa mudu anatimānī.</gatha>
    <hangnum nr="144"/>
    <gatha type="1"> Santussako ca subharo ca, appakicco ca sallahukavutti;</gatha>
    <gatha type="last">Santindriyo ca nipako ca, appagabbho kulesvananugiddho.</gatha>
    <hangnum nr="145"/>
    <gatha type="1"> Na  ca khuddamācare kiñci, yena viññū pare upavadeyyuṃ;</gatha>
    <gatha type="last">Sukhino va khemino hontu, sabbasattā <note>[sabbe sattā (sī. syā.)]</note> bhavantu sukhitattā.</gatha>
    <hangnum nr="146"/>
    <gatha type="1"> Ye  keci pāṇabhūtatthi, tasā  vā thāvarā vanavasesā;</gatha>
    <gatha type="last">Dīghā vā ye va mahantā <note>[mahanta (?)]</note>, majjhimā rassakā aṇukathūlā.</gatha>
    <hangnum nr="147"/>
    <gatha type="1"> Diṭṭhā  vā ye va adiṭṭhā <note>[adiṭṭha (?)]</note>, ye va <note>[ye ca (sī. syā. kaṃ. pī.)]</note> dūre vasanti avidūre;</gatha>
    <gatha type="last">Bhūtā va sambhavesī va <note>[bhūtā vā sambhavesī vā (syā. kaṃ. pī. ka.)]</note>, sabbasattā bhavantu sukhitattā.</gatha>
    <hangnum nr="148"/>
    <gatha type="1"> Na paro paraṃ nikubbetha, nātimaññetha katthaci na kañci <note>[naṃ kañci (sī. pī.), naṃ kiñci (syā.), na kiñci (ka.)]</note>;</gatha>
    <gatha type="last">Byārosanā paṭighasaññā, nāññamaññassa dukkhamiccheyya.</gatha>
    <hangnum nr="149"/>
    <gatha type="1"> Mātā yathā niyaṃ puttamāyusā ekaputtamanurakkhe;</gatha>
    <gatha type="last">Evampi sabbabhūtesu, mānasaṃ bhāvaye aparimāṇaṃ.</gatha>
    <hangnum nr="150"/>
    <gatha type="1"> Mettañca sabbalokasmi, mānasaṃ bhāvaye aparimāṇaṃ;</gatha>
    <gatha type="last">Uddhaṃ adho ca tiriyañca, asambādhaṃ averamasapattaṃ.</gatha>
    <hangnum nr="151"/>
    <gatha type="1"> Tiṭṭhaṃ  caraṃ nisinno va <note>[vā (sī. syā. kaṃ. pī.)]</note>, sayāno  yāvatāssa vitamiddho <note>[vigatamiddo (bahūsu)]</note>;</gatha>
    <gatha type="last">Etaṃ satiṃ adhiṭṭheyya, brahmametaṃ vihāramidhamāhu.</gatha>
    <hangnum nr="152"/>
    <gatha type="1"> Diṭṭhiñca anupaggamma, sīlavā dassanena sampanno;</gatha>
    <gatha type="last">Kāmesu vinaya <note>[vineyya (sī. syā. pī.)]</note> gedhaṃ, na hi jātuggabbhaseyya punaretīti.</gatha>
    <centered>Mettasuttaṃ aṭṭhamaṃ niṭṭhitaṃ.</centered>
    <subhead>9. Hemavatasuttaṃ</subhead>
    <hangnum nr="153"/>
    <gatha type="1"> ‘‘Ajja  pannaraso uposatho, (iti sātāgiro yakkho)</gatha>
    <gatha type="2">Dibbā <note>[dibyā (sī. syā. kaṃ. pī.)]</note> ratti upaṭṭhitā;</gatha>
    <gatha type="last">Anomanāmaṃ satthāraṃ, handa passāma gotamaṃ’’.</gatha>
    <hangnum nr="154"/>
    <gatha type="1"> ‘‘Kacci  mano supaṇihito, (iti hemavato yakkho)</gatha>
    <gatha type="2">Sabbabhūtesu tādino;</gatha>
    <gatha type="last">Kacci iṭṭhe aniṭṭhe ca, saṅkappassa vasīkatā’’.</gatha>
    <hangnum nr="155"/>
    <gatha type="1"> ‘‘Mano cassa supaṇihito, (iti sātāgiro yakkho)</gatha>
    <gatha type="2">Sabbabhūtesu tādino;</gatha>
    <gatha type="last">Atho iṭṭhe aniṭṭhe ca, saṅkappassa vasīkatā’’.</gatha>
    <hangnum nr="156"/>
    <gatha type="1"> ‘‘Kacci  adinnaṃ nādiyati, (iti hemavato yakkho)</gatha>
    <gatha type="2">Kacci pāṇesu saññato;</gatha>
    <gatha type="last">Kacci ārā pamādamhā, kacci jhānaṃ na riñcati’’.</gatha>
    <hangnum nr="157"/>
    <gatha type="1"> ‘‘Na  so adinnaṃ ādiyati, (iti sātāgiro yakkho)</gatha>
    <gatha type="2">Atho pāṇesu saññato;</gatha>
    <gatha type="last">Atho ārā pamādamhā, buddho jhānaṃ na riñcati’’.</gatha>
    <hangnum nr="158"/>
    <gatha type="1"> ‘‘Kacci musā na bhaṇati, (iti hemavato yakkho)</gatha>
    <gatha type="2">Kacci na khīṇabyappatho;</gatha>
    <gatha type="last">Kacci  vebhūtiyaṃ nāha, kacci samphaṃ na bhāsati’’.</gatha>
    <hangnum nr="159"/>
    <gatha type="1"> ‘‘Musā ca so na bhaṇati, (iti sātāgiro yakkho)</gatha>
    <gatha type="2">Atho na khīṇabyappatho;</gatha>
    <gatha type="last">Atho vebhūtiyaṃ nāha, mantā atthaṃ ca <note>[atthaṃ so (sī. pī. ka.)]</note> bhāsati’’.</gatha>
    <hangnum nr="160"/>
    <gatha type="1"> ‘‘Kacci na rajjati kāmesu, (iti hemavato yakkho)</gatha>
    <gatha type="2">Kacci cittaṃ anāvilaṃ;</gatha>
    <gatha type="last">Kacci mohaṃ atikkanto, kacci dhammesu cakkhumā’’.</gatha>
    <hangnum nr="161"/>
    <gatha type="1"> ‘‘Na  so rajjati kāmesu, (iti sātāgiro yakkho)</gatha>
    <gatha type="2">Atho cittaṃ anāvilaṃ;</gatha>
    <gatha type="last">Sabbamohaṃ atikkanto, buddho dhammesu cakkhumā’’.</gatha>
    <hangnum nr="162"/>
    <gatha type="1"> ‘‘Kacci vijjāya sampanno, (iti hemavato yakkho )</gatha>
    <gatha type="2">Kacci saṃsuddhacāraṇo;</gatha>
    <gatha type="last">Kaccissa  āsavā khīṇā, kacci natthi punabbhavo’’.</gatha>
    <hangnum nr="163"/>
    <gatha type="1"> ‘‘Vijjāya  ceva sampanno, (iti sātāgiro yakkho)</gatha>
    <gatha type="2">Atho saṃsuddhacāraṇo;</gatha>
    <gatha type="last">Sabbassa āsavā khīṇā, natthi tassa punabbhavo’’.</gatha>
    <hangnum nr="164"/>
    <gatha type="1"> ‘‘Sampannaṃ  munino cittaṃ, kammunā byappathena ca;</gatha>
    <gatha type="last">Vijjācaraṇasampannaṃ, dhammato naṃ pasaṃsati’’.</gatha>
    <hangnum nr="165"/>
    <gatha type="1"> ‘‘Sampannaṃ munino cittaṃ, kammunā byappathena ca;</gatha>
    <gatha type="last">Vijjācaraṇasampannaṃ, dhammato anumodasi’’.</gatha>
    <hangnum nr="166"/>
    <gatha type="1"> ‘‘Sampannaṃ munino cittaṃ, kammunā byappathena ca;</gatha>
    <gatha type="last">Vijjācaraṇasampannaṃ, handa passāma gotamaṃ.</gatha>
    <hangnum nr="167"/>
    <gatha type="1"> ‘‘Eṇijaṅghaṃ kisaṃ vīraṃ <note>[dhīraṃ (syā.)]</note>, appāhāraṃ alolupaṃ;</gatha>
    <gatha type="last">Muniṃ vanasmiṃ jhāyantaṃ, ehi passāma gotamaṃ.</gatha>
    <hangnum nr="168"/>
    <gatha type="1"> ‘‘Sīhaṃvekacaraṃ nāgaṃ, kāmesu anapekkhinaṃ;</gatha>
    <gatha type="last">Upasaṅkamma pucchāma, maccupāsappamocanaṃ.</gatha>
    <hangnum nr="169"/>
    <gatha type="1"> ‘‘Akkhātāraṃ pavattāraṃ, sabbadhammāna pāraguṃ;</gatha>
    <gatha type="last">Buddhaṃ verabhayātītaṃ, mayaṃ pucchāma gotamaṃ’’.</gatha>
    <hangnum nr="170"/>
    <gatha type="1"> ‘‘Kismiṃ  loko samuppanno, (iti hemavato yakkho)</gatha>
    <gatha type="2">Kismiṃ kubbati santhavaṃ <note>[sandhavaṃ (ka.)]</note>;</gatha>
    <gatha type="last">Kissa loko upādāya, kismiṃ loko vihaññati’’.</gatha>
    <hangnum nr="171"/>
    <gatha type="1"> ‘‘Chasu <note>[chassu (sī. pī.)]</note> loko samuppanno, (hemavatāti bhagavā)</gatha>
    <gatha type="2">Chasu kubbati santhavaṃ;</gatha>
    <gatha type="last">Channameva upādāya, chasu loko vihaññati’’.</gatha>
    <hangnum nr="172"/>
    <gatha type="1"> ‘‘Katamaṃ taṃ upādānaṃ, yattha loko vihaññati;</gatha>
    <gatha type="last">Niyyānaṃ pucchito brūhi, kathaṃ dukkhā pamuccati’’ <note>[pamuñcati (syā.)]</note>.</gatha>
    <hangnum nr="173"/>
    <gatha type="1"> ‘‘Pañca kāmaguṇā loke, manochaṭṭhā paveditā;</gatha>
    <gatha type="last">Ettha chandaṃ virājetvā, evaṃ dukkhā pamuccati.</gatha>
    <hangnum nr="174"/>
    <gatha type="1"> ‘‘Etaṃ lokassa niyyānaṃ, akkhātaṃ vo yathātathaṃ;</gatha>
    <gatha type="last">Etaṃ vo ahamakkhāmi, evaṃ dukkhā pamuccati’’.</gatha>
    <hangnum nr="175"/>
    <gatha type="1"> ‘‘Ko  sūdha tarati oghaṃ, kodha tarati aṇṇavaṃ;</gatha>
    <gatha type="last">Appatiṭṭhe anālambe, ko gambhīre na sīdati’’.</gatha>
    <hangnum nr="176"/>
    <gatha type="1"> ‘‘Sabbadā sīlasampanno, paññavā susamāhito;</gatha>
    <gatha type="last">Ajjhattacintī <note>[ajjhattasaññī (syā. kaṃ. ka.)]</note> satimā, oghaṃ tarati duttaraṃ.</gatha>
    <hangnum nr="177"/>
    <gatha type="1"> ‘‘Virato kāmasaññāya, sabbasaṃyojanātigo;</gatha>
    <gatha type="last">Nandībhavaparikkhīṇo, so gambhīre na sīdati’’.</gatha>
    <hangnum nr="178"/>
    <gatha type="1"> ‘‘Gabbhīrapaññaṃ nipuṇatthadassiṃ, akiñcanaṃ kāmabhave asattaṃ;</gatha>
    <gatha type="last">Taṃ passatha sabbadhi vippamuttaṃ, dibbe pathe kamamānaṃ mahesiṃ.</gatha>
    <hangnum nr="179"/>
    <gatha type="1"> ‘‘Anomanāmaṃ  nipuṇatthadassiṃ, paññādadaṃ  kāmālaye asattaṃ;</gatha>
    <gatha type="last">Taṃ  passatha sabbaviduṃ sumedhaṃ, ariye pathe kamamānaṃ mahesiṃ.</gatha>
    <hangnum nr="180"/>
    <gatha type="1"> ‘‘Sudiṭṭhaṃ vata no ajja, suppabhātaṃ suhuṭṭhitaṃ;</gatha>
    <gatha type="last">Yaṃ addasāma sambuddhaṃ, oghatiṇṇamanāsavaṃ.</gatha>
    <hangnum nr="181"/>
    <gatha type="1"> ‘‘Ime dasasatā yakkhā, iddhimanto yasassino;</gatha>
    <gatha type="last">Sabbe taṃ saraṇaṃ yanti, tvaṃ no satthā anuttaro.</gatha>
    <hangnum nr="182"/>
    <gatha type="1"> ‘‘Te mayaṃ vicarissāma, gāmā gāmaṃ nagā nagaṃ;</gatha>
    <gatha type="last">Namassamānā sambuddhaṃ, dhammassa ca sudhammata’’nti.</gatha>
    <centered>Hemavatasuttaṃ navamaṃ niṭṭhitaṃ.</centered>
    <subhead>10. Āḷavakasuttaṃ</subhead>
    <paragraph>Evaṃ me sutaṃ – ekaṃ samayaṃ bhagavā āḷaviyaṃ viharati āḷavakassa yakkhassa bhavane. Atha kho āḷavako yakkho yena bhagavā tenupasaṅkami; upasaṅkamitvā bhagavantaṃ etadavoca – ‘‘nikkhama, samaṇā’’ti. ‘‘Sādhāvuso’’ti  bhagavā nikkhami. ‘‘Pavisa, samaṇā’’ti. ‘‘Sādhāvuso’’ti bhagavā pāvisi.</paragraph>
    <paragraph>Dutiyampi kho…pe… tatiyampi kho āḷavako yakkho bhagavantaṃ etadavoca – ‘‘nikkhama, samaṇā’’ti. ‘‘Sādhāvuso’’ti  bhagavā nikkhami. ‘‘Pavisa, samaṇā’’ti. ‘‘Sādhāvuso’’ti bhagavā pāvisi.</paragraph>
    <paragraph>Catutthampi kho āḷavako yakkho bhagavantaṃ etadavoca – ‘‘nikkhama, samaṇā’’ti. ‘‘Na khvāhaṃ taṃ , āvuso, nikkhamissāmi. Yaṃ te karaṇīyaṃ, taṃ karohī’’ti.</paragraph>
    <paragraph>‘‘Pañhaṃ  taṃ, samaṇa, pucchissāmi. Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī’’ti.</paragraph>
    <paragraph>‘‘Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya. Api ca tvaṃ, āvuso, puccha yadākaṅkhasī’’ti. Atha kho āḷavako yakkho bhagavantaṃ gāthāya ajjhabhāsi –</paragraph>
    <hangnum nr="183"/>
    <gatha type="1"> ‘‘Kiṃ sūdha vittaṃ purisassa seṭṭhaṃ, kiṃ su suciṇṇaṃ sukhamāvahāti;</gatha>
    <gatha type="last">Kiṃ su <note>[kiṃ sū (sī.)]</note> have sādutaraṃ rasānaṃ, kathaṃ jīviṃ jīvitamāhu seṭṭhaṃ’’.</gatha>
    <hangnum nr="184"/>
    <gatha type="1"> ‘‘Saddhīdha vittaṃ purisassa seṭṭhaṃ, dhammo suciṇṇo sukhamāvahāti;</gatha>
    <gatha type="last">Saccaṃ have sādutaraṃ rasānaṃ, paññājīviṃ jīvitamāhu seṭṭhaṃ’’.</gatha>
    <hangnum nr="185"/>
    <gatha type="1"> ‘‘Kathaṃ su tarati oghaṃ, kathaṃ su tarati aṇṇavaṃ;</gatha>
    <gatha type="last">Kathaṃ  su dukkhamacceti, kathaṃ su parisujjhati’’.</gatha>
    <hangnum nr="186"/>
    <gatha type="1"> ‘‘Saddhā  tarati oghaṃ, appamādena aṇṇavaṃ;</gatha>
    <gatha type="last">Vīriyena <note>[viriyena (sī. syā. kaṃ. pī.)]</note> dukkhamacceti, paññāya parisujjhati’’.</gatha>
    <hangnum nr="187"/>
    <gatha type="1"> ‘‘Kathaṃ  su labhate paññaṃ, kathaṃ su vindate dhanaṃ;</gatha>
    <gatha type="2">Kathaṃ su kittiṃ pappoti, kathaṃ mittāni ganthati;</gatha>
    <gatha type="last">Asmā lokā paraṃ lokaṃ, kathaṃ pecca na socati’’.</gatha>
    <hangnum nr="188"/>
    <gatha type="1"> ‘‘Saddahāno arahataṃ, dhammaṃ nibbānapattiyā;</gatha>
    <gatha type="last">Sussūsaṃ <note>[sussūsā (sī. pī.)]</note> labhate paññaṃ, appamatto vicakkhaṇo.</gatha>
    <hangnum nr="189"/>
    <gatha type="1"> ‘‘Patirūpakārī dhuravā, uṭṭhātā vindate dhanaṃ;</gatha>
    <gatha type="last">Saccena kittiṃ pappoti, dadaṃ mittāni ganthati.</gatha>
    <hangnum nr="190"/>
    <gatha type="1"> ‘‘Yassete  caturo dhammā, saddhassa gharamesino;</gatha>
    <gatha type="last">Saccaṃ dhammo <note>[damo (?)]</note> dhiti cāgo, sa ve pecca na socati.</gatha>
    <hangnum nr="191"/>
    <gatha type="1"> ‘‘Iṅgha aññepi pucchassu, puthū samaṇabrāhmaṇe;</gatha>
    <gatha type="last">Yadi saccā damā cāgā, khantyā bhiyyodha vijjati’’.</gatha>
    <hangnum nr="192"/>
    <gatha type="1"> ‘‘Kathaṃ nu dāni puccheyyaṃ, puthū samaṇabrāhmaṇe;</gatha>
    <gatha type="last">Yohaṃ <note>[sohaṃ (sī. pī.)]</note> ajja pajānāmi, yo attho samparāyiko.</gatha>
    <hangnum nr="193"/>
    <gatha type="1"> ‘‘Atthāya vata me buddho, vāsāyāḷavimāgamā;</gatha>
    <gatha type="last">Yohaṃ <note>[aṭṭhinhārūhi saṃyutto (syā. ka.)]</note> ajja pajānāmi, yattha dinnaṃ mahapphalaṃ.</gatha>
    <hangnum nr="194"/>
    <gatha type="1"> ‘‘So ahaṃ vicarissāmi, gāmā gāmaṃ purā puraṃ;</gatha>
    <gatha type="last">Namassamāno sambuddhaṃ, dhammassa ca sudhammata’’nti.</gatha>
    <centered>Āḷavakasuttaṃ dasamaṃ niṭṭhitaṃ.</centered>
    <subhead>11. Vijayasuttaṃ</subhead>
    <hangnum nr="195"/>
    <gatha type="1"> Caraṃ  vā yadi vā tiṭṭhaṃ, nisinno uda vā sayaṃ;</gatha>
    <gatha type="last">Samiñjeti pasāreti, esā kāyassa iñjanā.</gatha>
    <hangnum nr="196"/>
    <gatha type="1"> Aṭṭhinahārusaṃyutto, tacamaṃsāvalepano;</gatha>
    <gatha type="last">Chaviyā kāyo paṭicchanno, yathābhūtaṃ na dissati.</gatha>
    <hangnum nr="197"/>
    <gatha type="1"> Antapūro  udarapūro, yakanapeḷassa <note>[yakapeḷassa (sī. syā.)]</note> vatthino;</gatha>
    <gatha type="last">Hadayassa papphāsassa, vakkassa pihakassa ca.</gatha>
    <hangnum nr="198"/>
    <gatha type="1"> Siṅghāṇikāya  kheḷassa, sedassa ca medassa ca;</gatha>
    <gatha type="last">Lohitassa lasikāya, pittassa ca vasāya ca.</gatha>
    <hangnum nr="199"/>
    <gatha type="1"> Athassa navahi sotehi, asucī savati sabbadā;</gatha>
    <gatha type="last">Akkhimhā akkhigūthako, kaṇṇamhā kaṇṇagūthako.</gatha>
    <hangnum nr="200"/>
    <gatha type="1"> Siṅghāṇikā ca nāsato, mukhena vamatekadā;</gatha>
    <gatha type="last">Pittaṃ semhañca vamati, kāyamhā sedajallikā.</gatha>
    <hangnum nr="201"/>
    <gatha type="1"> Athassa susiraṃ sīsaṃ, matthaluṅgassa pūritaṃ;</gatha>
    <gatha type="last">Subhato naṃ maññati, bālo avijjāya purakkhato.</gatha>
    <hangnum nr="202"/>
    <gatha type="1"> Yadā ca so mato seti, uddhumāto vinīlako;</gatha>
    <gatha type="last">Apaviddho susānasmiṃ, anapekkhā honti ñātayo.</gatha>
    <hangnum nr="203"/>
    <gatha type="1"> Khādanti naṃ suvānā <note>[supāṇā (pī.)]</note> ca, siṅgālā <note>[sigālā (sī. syā. kaṃ. pī.)]</note> vakā kimī;</gatha>
    <gatha type="last">Kākā  gijjhā ca khādanti, ye caññe santi pāṇino.</gatha>
    <hangnum nr="204"/>
    <gatha type="1"> Sutvāna  buddhavacanaṃ, bhikkhu paññāṇavā idha;</gatha>
    <gatha type="last">So kho naṃ parijānāti, yathābhūtañhi passati.</gatha>
    <hangnum nr="205"/>
    <gatha type="1"> Yathā idaṃ tathā etaṃ, yathā etaṃ tathā idaṃ;</gatha>
    <gatha type="last">Ajjhattañca bahiddhā ca, kāye chandaṃ virājaye.</gatha>
    <hangnum nr="206"/>
    <gatha type="1"> Chandarāgaviratto so, bhikkhu paññāṇavā idha;</gatha>
    <gatha type="last">Ajjhagā amataṃ santiṃ, nibbānaṃ padamaccutaṃ.</gatha>
    <hangnum nr="207"/>
    <gatha type="1"> Dvipādakoyaṃ <note>[dipādakoyaṃ (sī. syā. kaṃ. pī.)]</note> asuci, duggandho parihārati <note>[parihīrati (sī. syā. kaṃ. pī.)]</note>;</gatha>
    <gatha type="last">Nānākuṇapaparipūro, vissavanto tato tato.</gatha>
    <hangnum nr="208"/>
    <gatha type="1"> Etādisena  kāyena, yo maññe uṇṇametave <note>[unnametave (?)]</note>;</gatha>
    <gatha type="last">Paraṃ vā avajāneyya, kimaññatra adassanāti.</gatha>
    <centered>Vijayasuttaṃ ekādasamaṃ niṭṭhitaṃ.</centered>
    <subhead>12. Munisuttaṃ</subhead>
    <hangnum nr="209"/>
    <gatha type="1"> Santhavāto <note>[sandhavato (ka.)]</note> bhayaṃ jātaṃ, niketā jāyate rajo;</gatha>
    <gatha type="last">Aniketamasanthavaṃ, etaṃ ve munidassanaṃ.</gatha>
    <hangnum nr="210"/>
    <gatha type="1"> Yo jātamucchijja na ropayeyya, jāyantamassa nānuppavecche;</gatha>
    <gatha type="last">Tamāhu ekaṃ muninaṃ carantaṃ, addakkhi  so santipadaṃ mahesi.</gatha>
    <hangnum nr="211"/>
    <gatha type="1"> Saṅkhāya  vatthūni pamāya <note>[pahāya (ka. sī. ka.), samāya (ka.) pa + mī + tvā = pamāya, yathā nissāyātipadaṃ]</note> bījaṃ, sinehamassa nānuppavecche;</gatha>
    <gatha type="last">Sa ve munī jātikhayantadassī, takkaṃ pahāya na upeti saṅkhaṃ.</gatha>
    <hangnum nr="212"/>
    <gatha type="1"> Aññāya sabbāni nivesanāni, anikāmayaṃ aññatarampi tesaṃ;</gatha>
    <gatha type="last">Sa ve munī vītagedho agiddho, nāyūhatī pāragato hi hoti.</gatha>
    <hangnum nr="213"/>
    <gatha type="1"> Sabbābhibhuṃ sabbaviduṃ sumedhaṃ, sabbesu dhammesu anūpalittaṃ;</gatha>
    <gatha type="last">Sabbañjahaṃ taṇhakkhaye vimuttaṃ, taṃ vāpi dhīrā muni <note>[muniṃ (sī. pī.)]</note> vedayanti.</gatha>
    <hangnum nr="214"/>
    <gatha type="1"> Paññābalaṃ sīlavatūpapannaṃ, samāhitaṃ jhānarataṃ satīmaṃ;</gatha>
    <gatha type="last">Saṅgā pamuttaṃ akhilaṃ anāsavaṃ, taṃ vāpi dhīrā muni vedayanti.</gatha>
    <hangnum nr="215"/>
    <gatha type="1"> Ekaṃ  carantaṃ munimappamattaṃ, nindāpasaṃsāsu avedhamānaṃ;</gatha>
    <gatha type="2">Sīhaṃva saddesu asantasantaṃ, vātaṃva  jālamhi asajjamānaṃ;</gatha>
    <gatha type="3">Padmaṃva <note>[padumaṃva (sī. syā. pī.)]</note> toyena alippamānaṃ <note>[alimpamānaṃ (syā. ka.)]</note>, netāramaññesamanaññaneyyaṃ;</gatha>
    <gatha type="last">Taṃ vāpi dhīrā muni vedayanti.</gatha>
    <hangnum nr="216"/>
    <gatha type="1"> Yo  ogahaṇe thambhorivābhijāyati, yasmiṃ pare vācāpariyantaṃ <note>[vācaṃ pariyantaṃ (ka.)]</note> vadanti;</gatha>
    <gatha type="last">Taṃ vītarāgaṃ susamāhitindriyaṃ, taṃ vāpi dhīrā muni vedayanti.</gatha>
    <hangnum nr="217"/>
    <gatha type="1"> Yo ve ṭhitatto tasaraṃva ujju, jigucchati kammehi pāpakehi;</gatha>
    <gatha type="last">Vīmaṃsamāno visamaṃ samañca, taṃ vāpi dhīrā muni vedayanti.</gatha>
    <hangnum nr="218"/>
    <gatha type="1"> Yo saññatatto na karoti pāpaṃ, daharo majjhimo ca muni <note>[daharo ca majjho ca munī (sī. syā. kaṃ. pī.)]</note> yatatto;</gatha>
    <gatha type="last">Arosaneyyo na so roseti kañci <note>[na roseti (syā.)]</note>, taṃ vāpi dhīrā muni vedayanti.</gatha>
    <hangnum nr="219"/>
    <gatha type="1"> Yadaggato majjhato sesato vā, piṇḍaṃ labhetha paradattūpajīvī;</gatha>
    <gatha type="last">Nālaṃ thutuṃ nopi nipaccavādī, taṃ vāpi dhīrā muni vedayanti.</gatha>
    <hangnum nr="220"/>
    <gatha type="1"> Muniṃ  carantaṃ virataṃ methunasmā, yo yobbane nopanibajjhate kvaci;</gatha>
    <gatha type="last">Madappamādā virataṃ vippamuttaṃ, taṃ vāpi dhīrā muni vedayanti.</gatha>
    <hangnum nr="221"/>
    <gatha type="1"> Aññāya  lokaṃ paramatthadassiṃ, oghaṃ samuddaṃ atitariya tādiṃ;</gatha>
    <gatha type="last">Taṃ  chinnaganthaṃ asitaṃ anāsavaṃ, taṃ vāpi dhīrā muni vedayanti.</gatha>
    <hangnum nr="222"/>
    <gatha type="1"> Asamā ubho dūravihāravuttino, gihī <note>[gihi (ka.)]</note> dāraposī amamo ca subbato;</gatha>
    <gatha type="last">Parapāṇarodhāya gihī asaññato, niccaṃ munī rakkhati pāṇine <note>[pāṇino (sī.)]</note> yato.</gatha>
    <hangnum nr="223"/>
    <gatha type="1"> Sikhī yathā nīlagīvo <note>[nīlagivo (syā.)]</note> vihaṅgamo, haṃsassa nopeti javaṃ kudācanaṃ;</gatha>
    <gatha type="last">Evaṃ gihī nānukaroti bhikkhuno, munino vivittassa vanamhi jhāyatoti.</gatha>
    <centered>Munisuttaṃ dvādasamaṃ niṭṭhitaṃ.Uragavaggo paṭhamo niṭṭhito.</centered>
    <paragraph>Tassuddānaṃ  –</paragraph>
    <gatha type="1">Urago dhaniyo ceva, visāṇañca tathā kasi;</gatha>
    <gatha type="last">Cundo parābhavo  ceva, vasalo mettabhāvanā.</gatha>
    <gatha type="1">Sātāgiro āḷavako, vijayo ca tathā muni;</gatha>
    <gatha type="last">Dvādasetāni suttāni, uragavaggoti vuccatīti.</gatha>
  </text>
</tree>
