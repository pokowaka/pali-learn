<?xml version='1.0' encoding='UTF-8'?>
<tree text="4. Khattiy&#x101;vaggo" target="text">
  <text>
    <subhead>1. Yasavatīpamukhaaṭṭhārasabhikkhunīsahassaapadānaṃ</subhead>
    <hangnum nr="1"/>
    <gatha type="1"> ‘‘Bhavā  sabbe parikkhīṇā, bhavā santi vimocitā;</gatha>
    <gatha type="last">Sabbāsavā ca no natthi, ārocema mahāmune.</gatha>
    <hangnum nr="2"/>
    <gatha type="1"> ‘‘Purimaṃ kusalaṃ kammaṃ <note>[parikammañca kusalaṃ (syā.)]</note>, yaṃ kiñci sādhupatthitaṃ;</gatha>
    <gatha type="last">Paribhogamayaṃ dinnaṃ, tuyhatthāya mahāmune.</gatha>
    <hangnum nr="3"/>
    <gatha type="1"> ‘‘Buddhapaccekabuddhānaṃ, sāvakānañca patthitaṃ <note>[buddhānaṃ sāvakānañca (sī. ka.)]</note>;</gatha>
    <gatha type="last">Paribhogamayaṃ dinnaṃ, tuyhatthāya mahāmune.</gatha>
    <hangnum nr="4"/>
    <gatha type="1"> ‘‘Uccanīcamayaṃ kammaṃ, bhikkhūnaṃ sādhupatthitaṃ;</gatha>
    <gatha type="last">Uccākulaparikammaṃ, katametaṃ mahāmune <note>[katamhehi mahāmune (syā. pī.)]</note>.</gatha>
    <hangnum nr="5"/>
    <gatha type="1"> ‘‘Teneva sukkamūlena, coditā kammasampadā;</gatha>
    <gatha type="last">Mānusikamatikkantā, jāyiṃsu khattiye kule.</gatha>
    <hangnum nr="6"/>
    <gatha type="1"> ‘‘Uppatte ca kate kamme, jātiyā vāpi ekato;</gatha>
    <gatha type="last">Pacchime ekato jātā, khattiyā kulasambhavā.</gatha>
    <hangnum nr="7"/>
    <gatha type="1"> ‘‘Rūpavatī bhogavatī, lābhasakkārapūjitā;</gatha>
    <gatha type="last">Antepure mahāvīra, devānaṃ viya nandane.</gatha>
    <hangnum nr="8"/>
    <gatha type="1"> ‘‘Nibbinditvā agāramhā, pabbajimhanagāriyaṃ;</gatha>
    <gatha type="last">Katipāhaṃ upādāya, sabbā pattāmha nibbutiṃ.</gatha>
    <hangnum nr="9"/>
    <gatha type="1"> ‘‘Cīvaraṃ  piṇḍapātañca, paccayaṃ sayanāsanaṃ;</gatha>
    <gatha type="last">Upanenti bahū amhe, sadā sakkatapūjitā.</gatha>
    <hangnum nr="10"/>
    <gatha type="1"> ‘‘Kilesā jhāpitā amhaṃ, bhavā sabbe samūhatā;</gatha>
    <gatha type="last">Nāgīva bandhanaṃ chetvā, viharāma anāsavā.</gatha>
    <hangnum nr="11"/>
    <gatha type="1"> ‘‘Svāgataṃ vata no āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="12"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ yasavatīpamukhāni khattiyakaññābhikkhuniyo aṭṭhārasasahassāni bhagavato sammukhā imā gāthāyo abhāsitthāti.</paragraph>
    <centered>Yasavatīpamukhaaṭṭhārasabhikkhunīsahassāpadānaṃ paṭhamaṃ.</centered>
    <subhead>2. Caturāsītibhikkhunīsahassaapadānaṃ</subhead>
    <hangnum nr="13"/>
    <gatha type="1"> ‘‘Cullāsītisahassāni , brāhmaññakulasambhavā <note>[brāhmaṇakulasambhavā (syā. ka.)]</note>;</gatha>
    <gatha type="last">Sukhumālahatthapādā, pure tuyhaṃ mahāmune.</gatha>
    <hangnum nr="14"/>
    <gatha type="1"> ‘‘Vessasuddakule jātā, devā nāgā ca kinnarā;</gatha>
    <gatha type="last">Cātuddīpā bahū kaññā, pure tuyhaṃ mahāmune.</gatha>
    <hangnum nr="15"/>
    <gatha type="1"> ‘‘Kāci pabbajitā atthi, sabbadassāvino <note>[saccadassāvino (sī. pī.)]</note> hū;</gatha>
    <gatha type="last">Devā ca kinnarā nāgā, phusissanti anāgate.</gatha>
    <hangnum nr="16"/>
    <gatha type="1"> ‘‘Anubhotvā yasaṃ sabbaṃ, patvāna sabbasampadā;</gatha>
    <gatha type="last">Tumhaṃ <note>[tvayi (sī. pī.)]</note> pasādaṃ paṭiladdhā, bujjhissanti anāgate.</gatha>
    <hangnum nr="17"/>
    <gatha type="1"> ‘‘Amhe brāhmaṇadhītā tu, brāhmaññakulasambhavā;</gatha>
    <gatha type="last">Pekkhato no <note>[lakkhaṇā ca (syā.)]</note> mahāvīra, pāde vandāma cakkhuma.</gatha>
    <hangnum nr="18"/>
    <gatha type="1"> ‘‘Upahatā bhavā sabbe, mūlataṇhā samūhatā;</gatha>
    <gatha type="last">Samucchinnā anusayā, puññasaṅkhāradālitā.</gatha>
    <hangnum nr="19"/>
    <gatha type="1"> ‘‘Samādhigocarā sabbā, samāpattivasī katā;</gatha>
    <gatha type="last">Jhānena dhammaratiyā, viharissāma no sadā.</gatha>
    <hangnum nr="20"/>
    <gatha type="1"> ‘‘Bhavanetti avijjā ca, saṅkhārāpi ca khepitā;</gatha>
    <gatha type="last">Sududdasaṃ padaṃ gantvā, anujānātha <note>[anujānimha (syā. pī. ka.)]</note> nāyaka.</gatha>
    <hangnum nr="21"/>
    <gatha type="1"> ‘‘Upakārā mamaṃ tumhe, dīgharattaṃ katāvino;</gatha>
    <gatha type="last">Catunnaṃ saṃsayaṃ chetvā, sabbā gacchantu nibbutiṃ.</gatha>
    <hangnum nr="22"/>
    <gatha type="1"> ‘‘Vanditvā  munino pāde, katvā iddhivikubbanaṃ;</gatha>
    <gatha type="last">Kāci dassenti ālokaṃ, andhakāramathāparā.</gatha>
    <hangnum nr="23"/>
    <gatha type="1"> ‘‘Dassenti candasūriye, sāgarañca samacchakaṃ;</gatha>
    <gatha type="last">Sineruṃ paribhaṇḍañca, dassenti pārichattakaṃ.</gatha>
    <hangnum nr="24"/>
    <gatha type="1"> ‘‘Tāvatiṃsañca bhavanaṃ, yāmaṃ dassenti iddhiyā;</gatha>
    <gatha type="last">Tusitaṃ nimmite deve, vasavattī mahissare.</gatha>
    <hangnum nr="25"/>
    <gatha type="1"> ‘‘Brahmāno kāci dassenti, caṅkamañca mahārahaṃ;</gatha>
    <gatha type="last">Brahmavaṇṇañca māpetvā, dhammaṃ desenti suññataṃ.</gatha>
    <hangnum nr="26"/>
    <gatha type="1"> ‘‘Nānāvikubbanaṃ katvā, iddhiṃ dassiya satthuno;</gatha>
    <gatha type="last">Dassayiṃsu  balaṃ sabbā, pāde vandiṃsu satthuno.</gatha>
    <hangnum nr="27"/>
    <gatha type="1"> ‘‘Iddhīsu  ca vasī homa, dibbāya sotadhātuyā;</gatha>
    <gatha type="last">Cetopariyañāṇassa, vasī homa mahāmune.</gatha>
    <hangnum nr="28"/>
    <gatha type="1"> ‘‘Pubbenivāsaṃ jānāma, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="29"/>
    <gatha type="1"> ‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ amhaṃ mahāvīra, uppannaṃ tava santike.</gatha>
    <hangnum nr="30"/>
    <gatha type="1"> ‘‘Pubbānaṃ lokanāthānaṃ, saṅgamaṃ no nidassitaṃ;</gatha>
    <gatha type="last">Adhikāraṃ bahuṃ amhaṃ, tuyhatthāya mahāmune.</gatha>
    <hangnum nr="31"/>
    <gatha type="1"> ‘‘Yaṃ amhehi kataṃ kammaṃ, kusalaṃ sara taṃ mune;</gatha>
    <gatha type="last">Tuyhatthāya mahāvīra, puññānupacitāni no.</gatha>
    <hangnum nr="32"/>
    <gatha type="1"> ‘‘Satasahassito kappe, padumuttaro mahāmuni;</gatha>
    <gatha type="last">Puraṃ haṃsavatī nāma, sambuddhassa kulāsayaṃ.</gatha>
    <hangnum nr="33"/>
    <gatha type="1"> ‘‘Dvārena haṃsavatiyā, gaṅgā sandati sabbadā;</gatha>
    <gatha type="last">Ubbaḷhā nadiyā bhikkhū, gamanaṃ na labhanti te.</gatha>
    <hangnum nr="34"/>
    <gatha type="1"> ‘‘Divasaṃ dve tayo ceva, sattāhaṃ māsikaṃ tato;</gatha>
    <gatha type="last">Catumāsampi sampuṇṇaṃ, gamanaṃ na labhanti te.</gatha>
    <hangnum nr="35"/>
    <gatha type="1"> ‘‘Tadā ahu sattasāro, jaṭilo nāma raṭṭhiko;</gatha>
    <gatha type="last">Oruddhe <note>[oratīre (syā.)]</note> bhikkhavo disvā, setuṃ gaṅgāya kārayi.</gatha>
    <hangnum nr="36"/>
    <gatha type="1"> ‘‘Tadā  satasahassehi, setuṃ gaṅgāya kārayi;</gatha>
    <gatha type="last">Saṅghassa orime tīre, vihārañca akārayi.</gatha>
    <hangnum nr="37"/>
    <gatha type="1"> ‘‘Itthiyo purisā ceva, uccanīcakulāni ca;</gatha>
    <gatha type="last">Tassa setuṃ vihārañca <note>[tesu setuvihāresu (sī.), tassa setū vihāre ca (pī.)]</note>, samabhāgaṃ akaṃsu te.</gatha>
    <hangnum nr="38"/>
    <gatha type="1"> ‘‘Amhe aññe ca mānujā, vippasannena cetasā;</gatha>
    <gatha type="last">Tassa dhammesu dāyādā, nagare janapadesu ca.</gatha>
    <hangnum nr="39"/>
    <gatha type="1"> ‘‘Itthī pumā kumārā ca, bahū ceva kumārikā;</gatha>
    <gatha type="last">Setuno ca vihārassa, vālukā ākiriṃsu te.</gatha>
    <hangnum nr="40"/>
    <gatha type="1"> ‘‘Vīthiṃ  sammajjanaṃ katvā, kadalīpuṇṇaghaṭe dhaje;</gatha>
    <gatha type="last">Dhūpaṃ cuṇṇañca mālañca, kāraṃ katvāna satthuno.</gatha>
    <hangnum nr="41"/>
    <gatha type="1"> ‘‘Setuvihāre kāretvā, nimantetvā vināyakaṃ;</gatha>
    <gatha type="last">Mahādānaṃ daditvāna, sambodhiṃ abhipatthayiṃ.</gatha>
    <hangnum nr="42"/>
    <gatha type="1"> ‘‘Padumuttaro mahāvīro, tārako sabbapāṇinaṃ;</gatha>
    <gatha type="last">Anumodanīyaṃkāsi, jaṭilassa mahāmuni <note>[katvā, viyākāsi mahāmuni (syā.)]</note>.</gatha>
    <hangnum nr="43"/>
    <gatha type="1"> ‘‘‘Satasahassātikkante, kappo hessati bhaddako;</gatha>
    <gatha type="last">Bhavābhavenubhotvāna, pāpuṇissati bodhiyaṃ.</gatha>
    <hangnum nr="44"/>
    <gatha type="1"> ‘‘‘Kāci hatthaparikammaṃ, katāvī naranāriyo;</gatha>
    <gatha type="last">Anāgatamhi addhāne, sabbā hessanti sammukhā’.</gatha>
    <hangnum nr="45"/>
    <gatha type="1"> ‘‘Tena kammavipākena, cetanāpaṇidhīhi ca;</gatha>
    <gatha type="last">Uppannā devabhavanaṃ, tuyhaṃ tā paricārikā.</gatha>
    <hangnum nr="46"/>
    <gatha type="1"> ‘‘Dibbasukhaṃ  asaṅkhiyaṃ, mānusañca asaṅkhiyaṃ;</gatha>
    <gatha type="last">Tuyhaṃ te paricārema, saṃsarimha bhavābhave.</gatha>
    <hangnum nr="47"/>
    <gatha type="1"> ‘‘Satasahassito kappe, sukataṃ kammasampadaṃ;</gatha>
    <gatha type="last">Sukhumālī manussānaṃ, atho devapure vare.</gatha>
    <hangnum nr="48"/>
    <gatha type="1"> ‘‘Rūpabhogayase ceva, atho kittiñca sakkataṃ <note>[kittisukhaṃ piyaṃ (syā.)]</note>;</gatha>
    <gatha type="last">Labhāma satataṃ sabbaṃ, sukataṃ kammasampadaṃ.</gatha>
    <hangnum nr="49"/>
    <gatha type="1"> ‘‘Pacchime  bhave sampatte, jātāmha brāhmaṇe kule;</gatha>
    <gatha type="last">Sukhumālahatthapādā, sakyaputtanivesane.</gatha>
    <hangnum nr="50"/>
    <gatha type="1"> ‘‘Sabbakālampi  pathaviṃ, na passāma na laṅkataṃ;</gatha>
    <gatha type="last">Cikkhallabhūmimasuciṃ <note>[cikkhallaṃ bhūmiṃ gamanaṃ (syā.)]</note>, na passāma mahāmune.</gatha>
    <hangnum nr="51"/>
    <gatha type="1"> ‘‘Agāraṃ vasante amhe, sakkāraṃ sabbakālikaṃ;</gatha>
    <gatha type="last">Upanenti sadā sabbaṃ, pubbakammaphalena no <note>[pubbakammaphalaṃ tato (sī. pī.)]</note>.</gatha>
    <hangnum nr="52"/>
    <gatha type="1"> ‘‘Agāraṃ  pajahitvāna, pabbajitvānagāriyaṃ;</gatha>
    <gatha type="last">Saṃsārapathanitthiṇṇā, vītarāgā bhavāmase <note>[natthi dāni punabbhavo (sī. syā. pī.)]</note>.</gatha>
    <hangnum nr="53"/>
    <gatha type="1"> ‘‘Cīvaraṃ piṇḍapātañca, paccayaṃ sayanāsanaṃ;</gatha>
    <gatha type="last">Upanenti sadā amhe, sahassāni tato tato.</gatha>
    <hangnum nr="54"/>
    <gatha type="1"> ‘‘Kilesā jhāpitā amhaṃ…pe… viharāma anāsavā.</gatha>
    <hangnum nr="55"/>
    <gatha type="1"> ‘‘Svāgataṃ  vata no āsi…pe… kataṃ buddhassa sāsanaṃ.</gatha>
    <hangnum nr="56"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ caturāsītibrāhmaṇakaññābhikkhunīsahassāni bhagavato sammukhā imā gāthāyo abhāsitthāti.</paragraph>
    <centered>Caturāsītibhikkhunīsahassāpadānaṃ dutiyaṃ.</centered>
    <subhead>3. Uppaladāyikātherīapadānaṃ</subhead>
    <hangnum nr="57"/>
    <gatha type="1"> ‘‘Nagare aruṇavatiyā, aruṇo nāma khattiyo;</gatha>
    <gatha type="last">Tassa rañño ahuṃ bhariyā, ekajjhaṃ cārayāmahaṃ.</gatha>
    <hangnum nr="58"/>
    <gatha type="1"> ‘‘Rahogatā nisīditvā, evaṃ cintesahaṃ tadā;</gatha>
    <gatha type="last">‘Kusalaṃ me kataṃ natthi, ādāya gamiyaṃ mama.</gatha>
    <hangnum nr="59"/>
    <gatha type="1"> ‘‘‘Mahābhitāpaṃ kaṭukaṃ, ghorarūpaṃ sudāruṇaṃ;</gatha>
    <gatha type="last">Nirayaṃ nūna gacchāmi, ettha me natthi saṃsayo’.</gatha>
    <hangnum nr="60"/>
    <gatha type="1"> ‘‘Evāhaṃ  cintayitvāna, pahaṃsetvāna mānasaṃ;</gatha>
    <gatha type="last">Rājānaṃ upagantvāna, idaṃ vacanamabraviṃ.</gatha>
    <hangnum nr="61"/>
    <gatha type="1"> ‘‘‘Itthī nāma mayaṃ deva, purisānittarā ahu <note>[purisānugatā sadā (sī.), purisā na bhavāma no (syā.), purisānaṃ bharā mayaṃ (pī.)]</note>;</gatha>
    <gatha type="last">Ekaṃ me samaṇaṃ dehi, bhojayissāmi khattiya’.</gatha>
    <hangnum nr="62"/>
    <gatha type="1"> ‘‘Adāsi  me tadā rājā, samaṇaṃ bhāvitindriyaṃ;</gatha>
    <gatha type="last">Tassa pattaṃ gahetvāna, paramannena pūrayiṃ.</gatha>
    <hangnum nr="63"/>
    <gatha type="1"> ‘‘Pūretvā  paramaṃ annaṃ, saha sugandhalepanaṃ;</gatha>
    <gatha type="last">Mahācelena chāditvā, adāsiṃ tuṭṭhamānasā.</gatha>
    <hangnum nr="64"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="65"/>
    <gatha type="1"> ‘‘Sahassadevarājūnaṃ, mahesittamakārayiṃ;</gatha>
    <gatha type="last">Sahassacakkavattīnaṃ, mahesittamakārayiṃ.</gatha>
    <hangnum nr="66"/>
    <gatha type="1"> ‘‘Padesarajjaṃ vipulaṃ, gaṇanāto asaṅkhiyaṃ;</gatha>
    <gatha type="last">Nānāvidhaṃ bahuṃ aññaṃ, tassa kammaphalaṃ tato.</gatha>
    <hangnum nr="67"/>
    <gatha type="1"> ‘‘Uppalasseva me vaṇṇo, abhirūpā sudassanā;</gatha>
    <gatha type="last">Itthisabbaṅgasampannā, abhijātā jutindharā.</gatha>
    <hangnum nr="68"/>
    <gatha type="1"> ‘‘Pacchime bhave sampatte, ajāyiṃ sākiye kule;</gatha>
    <gatha type="last">Nārīsahassapāmokkhā, suddhodanasutassahaṃ.</gatha>
    <hangnum nr="69"/>
    <gatha type="1"> ‘‘Nibbinditvā agārehaṃ, pabbajiṃ anagāriyaṃ;</gatha>
    <gatha type="last">Sattamīrattisampattā <note>[sattamiṃrattimapattā (sī. syā. pī.)]</note>, catusaccamapāpuṇiṃ.</gatha>
    <hangnum nr="70"/>
    <gatha type="1"> ‘‘Cīvaraṃ piṇḍapātañca, paccayaṃ sayanāsanaṃ;</gatha>
    <gatha type="last">Parimetuṃ na sakkomi, piṇḍapātassidaṃ phalaṃ.</gatha>
    <hangnum nr="71"/>
    <gatha type="1"> ‘‘Yaṃ mayhaṃ pūritaṃ kammaṃ, kusalaṃ sarase muni;</gatha>
    <gatha type="last">Tuyhatthāya mahāvīra, paricattaṃ bahuṃ mayā.</gatha>
    <hangnum nr="72"/>
    <gatha type="1"> ‘‘Ekattiṃse ito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, piṇḍapātassidaṃ phalaṃ.</gatha>
    <hangnum nr="73"/>
    <gatha type="1"> ‘‘Dve  gatiyo pajānāmi, devattaṃ atha mānusaṃ;</gatha>
    <gatha type="last">Aññaṃ gatiṃ na jānāmi, piṇḍapātassidaṃ phalaṃ.</gatha>
    <hangnum nr="74"/>
    <gatha type="1"> ‘‘Ucce kule pajāyāmi, mahāsāle <note>[tayo sāla (ka.)]</note> mahaddhane;</gatha>
    <gatha type="last">Aññe kule na jāyāmi, piṇḍapātassidaṃ phalaṃ.</gatha>
    <hangnum nr="75"/>
    <gatha type="1"> ‘‘Bhavābhave saṃsaritvā, sukkamūlena coditā;</gatha>
    <gatha type="last">Amanāpaṃ na passāmi, somanassakataṃ phalaṃ.</gatha>
    <hangnum nr="76"/>
    <gatha type="1"> ‘‘Iddhīsu  ca vasī homi, dibbāya sotadhātuyā;</gatha>
    <gatha type="last">Cetopariyañāṇassa, vasī homi mahāmune.</gatha>
    <hangnum nr="77"/>
    <gatha type="1"> ‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="78"/>
    <gatha type="1"> ‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ mama mahāvīra, uppannaṃ tava santike.</gatha>
    <hangnum nr="79"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavā.</gatha>
    <hangnum nr="80"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="81"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ uppaladāyikā bhikkhunī bhagavato sammukhā imā gāthāyo abhāsitthāti.</paragraph>
    <centered>Uppaladāyikātheriyāpadānaṃ tatiyaṃ.</centered>
    <subhead>4. Siṅgālamātutherīapadānaṃ</subhead>
    <hangnum nr="82"/>
    <gatha type="1"> ‘‘Padumuttaro  nāma jino, sabbadhammāna pāragū;</gatha>
    <gatha type="last">Ito satasahassamhi, kappe uppajji nāyako.</gatha>
    <hangnum nr="83"/>
    <gatha type="1"> ‘‘Tadāhaṃ haṃsavatiyaṃ, jātāmaccakule ahuṃ;</gatha>
    <gatha type="last">Nānāratanapajjote, iddhe phīte mahaddhane.</gatha>
    <hangnum nr="84"/>
    <gatha type="1"> ‘‘Pitunā saha gantvāna, mahājanapurakkhatā;</gatha>
    <gatha type="last">Dhammaṃ buddhassa sutvāna, pabbajiṃ anagāriyaṃ.</gatha>
    <hangnum nr="85"/>
    <gatha type="1"> ‘‘Pabbajitvāna  kāyena, pāpakammaṃ vivajjayiṃ;</gatha>
    <gatha type="last">Vacīduccaritaṃ hitvā, ājīvaṃ parisodhayiṃ.</gatha>
    <hangnum nr="86"/>
    <gatha type="1"> ‘‘Buddhe pasannā dhamme ca, saṅghe ca tibbagāravā;</gatha>
    <gatha type="last">Saddhammassavane yuttā, buddhadassanalālasā <note>[buddhadassanasālayā (syā.)]</note>.</gatha>
    <hangnum nr="87"/>
    <gatha type="1"> ‘‘Aggaṃ saddhādhimuttānaṃ, assosiṃ bhikkhuniṃ tadā;</gatha>
    <gatha type="last">Taṃ ṭhānaṃ patthayitvāna, tisso sikkhā apūrayiṃ.</gatha>
    <hangnum nr="88"/>
    <gatha type="1"> ‘‘Tato  maṃ sugato āha, karuṇānugatāsayo;</gatha>
    <gatha type="2">‘Yassa saddhā tathāgate, acalā suppatiṭṭhitā;</gatha>
    <gatha type="last">Sīlañca  yassa kalyāṇaṃ, ariyakantaṃ pasaṃsitaṃ.</gatha>
    <hangnum nr="89"/>
    <gatha type="1"> ‘‘‘Saṅghe pasādo yassatthi, ujubhūtañca dassanaṃ;</gatha>
    <gatha type="last">Adaliddoti taṃ āhu, amoghaṃ tassa jīvitaṃ.</gatha>
    <hangnum nr="90"/>
    <gatha type="1"> ‘‘‘Tasmā saddhañca sīlañca, pasādaṃ dhammadassanaṃ;</gatha>
    <gatha type="last">Anuyuñjetha  medhāvī, saraṃ buddhāna <note>[buddhānusāsanaṃ (sī.), buddhānaṃ sāsanaṃ (syā.)]</note> sāsanaṃ’.</gatha>
    <hangnum nr="91"/>
    <gatha type="1"> ‘‘Taṃ sutvāhaṃ pamuditā, apucchiṃ paṇidhiṃ mama;</gatha>
    <gatha type="2">Tadā anomo amito, byākarittha vināyako;</gatha>
    <gatha type="last">‘Buddhe pasannā kalyāṇī, lacchase taṃ supatthitaṃ.</gatha>
    <hangnum nr="92"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="93"/>
    <gatha type="1"> ‘‘‘Tassa dhammesu dāyādā, orasā dhammanimmitā;</gatha>
    <gatha type="last">Siṅgālakassa <note>[sigālakassa (sī. pī.)]</note> mātāti, hessati satthu sāvikā’.</gatha>
    <hangnum nr="94"/>
    <gatha type="1"> ‘‘Taṃ sutvā muditā hutvā, yāvajīvaṃ tadā jinaṃ;</gatha>
    <gatha type="last">Mettacittā paricariṃ, paṭipattīhi nāyakaṃ.</gatha>
    <hangnum nr="95"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="96"/>
    <gatha type="1"> ‘‘Pacchime ca bhave dāni, giribbajapuruttame;</gatha>
    <gatha type="last">Jātā seṭṭhikule phīte, mahāratanasañcaye.</gatha>
    <hangnum nr="97"/>
    <gatha type="1"> ‘‘Putto  siṅgālako nāma, mamāsi vipathe rato;</gatha>
    <gatha type="last">Diṭṭhigahanapakkhando, disāpūjanatapparo.</gatha>
    <hangnum nr="98"/>
    <gatha type="1"> ‘‘Nānādisā namassantaṃ <note>[namassati (syā.)]</note>, piṇḍāya nagaraṃ vajaṃ;</gatha>
    <gatha type="last">Taṃ disvā ovadī buddho, magge ṭhatvā vināyako.</gatha>
    <hangnum nr="99"/>
    <gatha type="1"> ‘‘Tassa desayato dhammaṃ, panādo vimhayo ahu;</gatha>
    <gatha type="last">Dvekoṭinaranārīnaṃ, dhammābhisamayo ahu.</gatha>
    <hangnum nr="100"/>
    <gatha type="1"> ‘‘Tadāhaṃ  parisaṃ gantvā, sutvā sugatabhāsitaṃ;</gatha>
    <gatha type="last">Sotāpattiphalaṃ pattā, pabbajiṃ anagāriyaṃ.</gatha>
    <hangnum nr="101"/>
    <gatha type="1"> ‘‘Na  cireneva kālena, buddhadassanalālasā;</gatha>
    <gatha type="last">Anussatiṃ taṃ bhāvetvā, arahattamapāpuṇiṃ.</gatha>
    <hangnum nr="102"/>
    <gatha type="1"> ‘‘Dassanatthāya buddhassa, sabbadā ca vajāmahaṃ;</gatha>
    <gatha type="last">Atittāyeva passāmi, rūpaṃ nayananandanaṃ.</gatha>
    <hangnum nr="103"/>
    <gatha type="1"> ‘‘Sabbapāramisambhūtaṃ, lakkhīnilayanaṃ varaṃ;</gatha>
    <gatha type="last">Rūpaṃ sabbasubhākiṇṇaṃ, atittā viharāmahaṃ.</gatha>
    <hangnum nr="104"/>
    <gatha type="1"> ‘‘Jino tasmiṃ guṇe tuṭṭho, etadagge ṭhapesi maṃ;</gatha>
    <gatha type="last">Siṅgālakassa yā mātā, aggā saddhādhimuttikā <note>[saṃghavimuttikā (pī.), mamādhimuttikā (ka.)]</note>.</gatha>
    <hangnum nr="105"/>
    <gatha type="1"> ‘‘Iddhīsu ca vasī homi, dibbāya sotadhātuyā;</gatha>
    <gatha type="last">Cetopariyañāṇassa, vasī homi mahāmuni.</gatha>
    <hangnum nr="106"/>
    <gatha type="1"> ‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="107"/>
    <gatha type="1"> ‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ mama mahāvīra, uppannaṃ tava santike.</gatha>
    <hangnum nr="108"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavā.</gatha>
    <hangnum nr="109"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="110"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ siṅgālamātā bhikkhunī imā gāthāyo abhāsitthāti.</paragraph>
    <centered>Siṅgālamātutheriyāpadānaṃ catutthaṃ.</centered>
    <subhead>5. Sukkātherīapadānaṃ</subhead>
    <hangnum nr="111"/>
    <gatha type="1"> ‘‘Ekanavutito  kappe, vipassī nāma nāyako;</gatha>
    <gatha type="last">Uppajji cārudassano, sabbadhammavipassako.</gatha>
    <hangnum nr="112"/>
    <gatha type="1"> ‘‘Tadāhaṃ bandhumatiyaṃ, jātā aññatare kule;</gatha>
    <gatha type="last">Dhammaṃ sutvāna munino, pabbajiṃ anagāriyaṃ.</gatha>
    <hangnum nr="113"/>
    <gatha type="1"> ‘‘Bahussutā  dhammadharā, paṭibhānavatī tathā;</gatha>
    <gatha type="last">Vicittakathikā cāpi, jinasāsanakārikā.</gatha>
    <hangnum nr="114"/>
    <gatha type="1"> ‘‘Tadā  dhammakathaṃ katvā, hitāya janataṃ bahuṃ <note>[janatāya hitaṃ bahuṃ (sī.) … sadā (syā.), hitāya janasaṃsariṃ (pī.)]</note>;</gatha>
    <gatha type="last">Tato cutāhaṃ tusitaṃ, upapannā yasassinī.</gatha>
    <hangnum nr="115"/>
    <gatha type="1"> ‘‘Ekatiṃse ito kappe, sikhī viya sikhī jino;</gatha>
    <gatha type="last">Tapanto yasasā loke <note>[lokaṃ (syā. pī.)]</note>, uppajji vadataṃ varo.</gatha>
    <hangnum nr="116"/>
    <gatha type="1"> ‘‘Tadāpi pabbajitvāna, buddhasāsanakovidā;</gatha>
    <gatha type="last">Jotetvā jinavākyāni, tatopi tidivaṃ gatā.</gatha>
    <hangnum nr="117"/>
    <gatha type="1"> ‘‘Ekatiṃseva kappamhi, vessabhū nāma nāyako;</gatha>
    <gatha type="last">Uppajjittha mahāñāṇī, tadāpi ca tathevahaṃ.</gatha>
    <hangnum nr="118"/>
    <gatha type="1"> ‘‘Pabbajitvā  dhammadharā, jotayiṃ jinasāsanaṃ;</gatha>
    <gatha type="last">Gantvā marupuraṃ rammaṃ, anubhosiṃ mahāsukhaṃ.</gatha>
    <hangnum nr="119"/>
    <gatha type="1"> ‘‘Imamhi bhaddake kappe, kakusandho jinuttamo;</gatha>
    <gatha type="last">Uppajji narasaraṇo <note>[narasaddūlo (sī. syā. pī.)]</note>, tadāpi ca tathevahaṃ.</gatha>
    <hangnum nr="120"/>
    <gatha type="1"> ‘‘Pabbajitvā munimataṃ, jotayitvā yathāyukaṃ;</gatha>
    <gatha type="last">Tato cutāhaṃ tidivaṃ, agaṃ sabhavanaṃ yathā.</gatha>
    <hangnum nr="121"/>
    <gatha type="1"> ‘‘Imasmiṃyeva kappamhi, koṇāgamananāyako;</gatha>
    <gatha type="last">Uppajji lokasaraṇo, araṇo amataṅgato <note>[vadataṃ varo, sabbasattānamuttamo (syā.)]</note>.</gatha>
    <hangnum nr="122"/>
    <gatha type="1"> ‘‘Tadāpi pabbajitvāna, sāsane tassa tādino;</gatha>
    <gatha type="last">Bahussutā dhammadharā, jotayiṃ jinasāsanaṃ.</gatha>
    <hangnum nr="123"/>
    <gatha type="1"> ‘‘Imasmiṃyeva  kappamhi, kassapo munimuttamo;</gatha>
    <gatha type="last">Uppajji lokasaraṇo, araṇo maraṇantagū.</gatha>
    <hangnum nr="124"/>
    <gatha type="1"> ‘‘Tassāpi naravīrassa, pabbajitvāna sāsane;</gatha>
    <gatha type="last">Pariyāpuṭasaddhammā, paripucchāvisāradā.</gatha>
    <hangnum nr="125"/>
    <gatha type="1"> ‘‘Susīlā lajjinī ceva, tīsu sikkhāsu kovidā;</gatha>
    <gatha type="last">Bahuṃ dhammakathaṃ katvā, yāvajīvaṃ mahāmune.</gatha>
    <hangnum nr="126"/>
    <gatha type="1"> ‘‘Tena  kammavipākena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="127"/>
    <gatha type="1"> ‘‘Pacchime  ca bhave dāni, giribbajapuruttame;</gatha>
    <gatha type="last">Jātā seṭṭhikule phīte, mahāratanasañcaye.</gatha>
    <hangnum nr="128"/>
    <gatha type="1"> ‘‘Yadā  bhikkhusahassena, parivuto lokanāyako;</gatha>
    <gatha type="last">Upāgami rājagahaṃ, sahassakkhena vaṇṇito.</gatha>
    <hangnum nr="129"/>
    <gatha type="1"> ‘‘‘Danto dantehi saha purāṇajaṭilehi, vippamutto vippamuttehi;</gatha>
    <gatha type="last">Siṅgīnikkhasavaṇṇo, rājagahaṃ pāvisi bhagavā’.</gatha>
    <hangnum nr="130"/>
    <gatha type="1"> ‘‘Disvā buddhānubhāvaṃ taṃ, sutvāva guṇasañcayaṃ;</gatha>
    <gatha type="last">Buddhe cittaṃ pasādetvā, pūjayiṃ taṃ yathābalaṃ.</gatha>
    <hangnum nr="131"/>
    <gatha type="1"> ‘‘Aparena ca kālena, dhammadinnāya santike;</gatha>
    <gatha type="last">Agārā nikkhamitvāna, pabbajiṃ anagāriyaṃ.</gatha>
    <hangnum nr="132"/>
    <gatha type="1"> ‘‘Kesesu chijjamānesu, kilese jhāpayiṃ ahaṃ;</gatha>
    <gatha type="last">Uggahiṃ sāsanaṃ sabbaṃ, pabbajitvācirenahaṃ.</gatha>
    <hangnum nr="133"/>
    <gatha type="1"> ‘‘Tato dhammamadesesiṃ, mahājanasamāgame;</gatha>
    <gatha type="last">Dhamme desiyamānamhi, dhammābhisamayo ahu.</gatha>
    <hangnum nr="134"/>
    <gatha type="1"> ‘‘Nekapāṇasahassānaṃ, taṃ viditvātivimhito;</gatha>
    <gatha type="last">Abhippasanno me yakkho, bhamitvāna giribbajaṃ.</gatha>
    <hangnum nr="135"/>
    <gatha type="1"> ‘‘Kiṃ me katā rājagahe manussā, madhuṃ pītāva acchare;</gatha>
    <gatha type="last">Ye sukkaṃ na upāsanti, desentiṃ amataṃ padaṃ.</gatha>
    <hangnum nr="136"/>
    <gatha type="1"> ‘‘Tañca  appaṭivānīyaṃ, asecanakamojavaṃ;</gatha>
    <gatha type="last">Pivanti maññe sappaññā, valāhakamivaddhagū.</gatha>
    <hangnum nr="137"/>
    <gatha type="1"> ‘‘Iddhīsu  ca vasī homi, dibbāya sotadhātuyā;</gatha>
    <gatha type="last">Cetopariyañāṇassa, vasī homi mahāmune.</gatha>
    <hangnum nr="138"/>
    <gatha type="1"> ‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="139"/>
    <gatha type="1"> ‘‘Atthadhammaniruttīsu , paṭibhāne tatheva ca;</gatha>
    <gatha type="last">Ñāṇaṃ mama mahāvīra, uppannaṃ tava santike.</gatha>
    <hangnum nr="140"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavā.</gatha>
    <hangnum nr="141"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="142"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ sukkā bhikkhunī imā gāthāyo abhāsitthāti.</paragraph>
    <centered>Sukkātheriyāpadānaṃ pañcamaṃ.</centered>
    <centered>Pañcamaṃ bhāṇavāraṃ.</centered>
    <subhead>6. Abhirūpanandātherīapadānaṃ</subhead>
    <hangnum nr="143"/>
    <gatha type="1"> ‘‘Ekanavutito kappe, vipassī nāma nāyako;</gatha>
    <gatha type="last">Uppajji cārudassano, sabbadhammesu cakkhumā.</gatha>
    <hangnum nr="144"/>
    <gatha type="1"> ‘‘Tadāhaṃ bandhumatiyaṃ, iddhe phīte mahākule;</gatha>
    <gatha type="last">Jātā  surūpā dayitā, pūjanīyā janassa ca.</gatha>
    <hangnum nr="145"/>
    <gatha type="1"> ‘‘Upagantvā mahāvīraṃ, vipassiṃ lokanāyakaṃ;</gatha>
    <gatha type="last">Dhammaṃ suṇitvā saraṇaṃ, upesiṃ naranāyakaṃ.</gatha>
    <hangnum nr="146"/>
    <gatha type="1"> ‘‘Sīlesu saṃvutā hutvā, nibbute ca naruttame;</gatha>
    <gatha type="last">Dhātuthūpassa upari, soṇṇacchattamapūjayiṃ.</gatha>
    <hangnum nr="147"/>
    <gatha type="1"> ‘‘Muttacāgā sīlavatī, yāvajīvaṃ tato cutā;</gatha>
    <gatha type="last">Jahitvā mānusaṃ dehaṃ, tāvatiṃsūpagā ahaṃ.</gatha>
    <hangnum nr="148"/>
    <gatha type="1"> ‘‘Tadā  dasahi ṭhānehi, adhibhotvāna sesake <note>[adhibhotvā asesato (syā.)]</note>;</gatha>
    <gatha type="last">Rūpasaddehi gandhehi, rasehi phusanehi ca.</gatha>
    <hangnum nr="149"/>
    <gatha type="1"> ‘‘Āyunāpi ca vaṇṇena, sukhena yasasāpi ca;</gatha>
    <gatha type="last">Tathevādhipateyyena, adhigayha virocahaṃ.</gatha>
    <hangnum nr="150"/>
    <gatha type="1"> ‘‘Pacchime ca bhave dāni, jātāhaṃ kapilavhaye;</gatha>
    <gatha type="last">Dhītā khemakasakkassa, nandā nāmāti vissutā.</gatha>
    <hangnum nr="151"/>
    <gatha type="1"> ‘‘Abhirūpasampadampi <note>[abhirupaṃ upapadaṃ (sī.), abhirupaṃ uppādaṃ (pī.)]</note>, ahu me kantisūcakaṃ;</gatha>
    <gatha type="last">Yadāhaṃ yobbanappattā, rūpalāvaññabhūsitā.</gatha>
    <hangnum nr="152"/>
    <gatha type="1"> ‘‘Tadā <note>[tadā mamatthaṃ (sī.), idha mamatte (syā. ka.)]</note> matthe sakyānaṃ, vivādo sumahā ahu;</gatha>
    <gatha type="last">Pabbājesi tato tāto, mā sakyā vinassiṃsuti.</gatha>
    <hangnum nr="153"/>
    <gatha type="1"> ‘‘Pabbajitvā tathāgataṃ, rūpadessiṃ naruttamaṃ;</gatha>
    <gatha type="last">Sutvāna nopagacchāmi, mama rūpena gabbitā.</gatha>
    <hangnum nr="154"/>
    <gatha type="1"> ‘‘Ovādampi  na gacchāmi, buddhadassanabhīrutā;</gatha>
    <gatha type="last">Tadā jino upāyena, upanetvā sasantikaṃ.</gatha>
    <hangnum nr="155"/>
    <gatha type="1"> ‘‘Tissitthiyo <note>[tisso thīyo (sī. pī.)]</note> nidassesi, iddhiyā maggakovido;</gatha>
    <gatha type="last">Accharārūpasadisaṃ, taruṇiṃ jaritaṃ <note>[jarikaṃ (syā. ka.)]</note> mataṃ.</gatha>
    <hangnum nr="156"/>
    <gatha type="1"> ‘‘Tāyo disvā susaṃviggā, virattāse kaḷevare;</gatha>
    <gatha type="last">Aṭṭhāsiṃ bhavanibbindā, tadā maṃ āha nāyako.</gatha>
    <hangnum nr="157"/>
    <gatha type="1"> ‘‘‘Āturaṃ asuciṃ pūtiṃ, passa nande samussayaṃ;</gatha>
    <gatha type="last">Uggharantaṃ paggharantaṃ, bālānaṃ abhinanditaṃ.</gatha>
    <hangnum nr="158"/>
    <gatha type="1"> ‘‘‘Asubhāya cittaṃ bhāvehi, ekaggaṃ susamāhitaṃ;</gatha>
    <gatha type="last">Yathā idaṃ tathā etaṃ, yathā etaṃ tathā idaṃ.</gatha>
    <hangnum nr="159"/>
    <gatha type="1"> ‘‘‘Evametaṃ avekkhantī, rattindivamatanditā;</gatha>
    <gatha type="last">Tato sakāya paññāya, abhinibbijjha vacchasi’.</gatha>
    <hangnum nr="160"/>
    <gatha type="1"> ‘‘Tassā  me appamattāya, vicarantiyā <note>[vicarantvādha (sī.), vicinantīdha (syā. pī.)]</note> yoniso;</gatha>
    <gatha type="last">Yathābhūtaṃ ayaṃ kāyo, diṭṭho santarabāhiro.</gatha>
    <hangnum nr="161"/>
    <gatha type="1"> ‘‘Atha nibbindahaṃ kāye, ajjhattañca virajjahaṃ;</gatha>
    <gatha type="last">Appamattā visaṃyuttā, upasantāmhi nibbutā.</gatha>
    <hangnum nr="162"/>
    <gatha type="1"> ‘‘Iddhīsu ca vasī homi, dibbāya sotadhātuyā;</gatha>
    <gatha type="last">Cetopariyañāṇassa, vasī homi mahāmune.</gatha>
    <hangnum nr="163"/>
    <gatha type="1"> ‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā , natthi dāni punabbhavo.</gatha>
    <hangnum nr="164"/>
    <gatha type="1"> ‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ mama mahāvīra, uppannaṃ tava santike.</gatha>
    <hangnum nr="165"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavā.</gatha>
    <hangnum nr="166"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="167"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ abhirūpanandā bhikkhunī imā gāthāyo abhāsitthāti.</paragraph>
    <centered>Abhirūpanandātheriyāpadānaṃ chaṭṭhaṃ.</centered>
    <subhead>7. Aḍḍhakāsitherīapadānaṃ</subhead>
    <hangnum nr="168"/>
    <gatha type="1"> ‘‘Imamhi bhaddake kappe, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <hangnum nr="169"/>
    <gatha type="1"> ‘‘Tadāhaṃ pabbajitvāna, tassa buddhassa sāsane;</gatha>
    <gatha type="last">Saṃvutā pātimokkhamhi, indriyesu ca pañcasu.</gatha>
    <hangnum nr="170"/>
    <gatha type="1"> ‘‘Mattaññunī ca asane, yuttā jāgariyepi ca;</gatha>
    <gatha type="last">Vasantī yuttayogāhaṃ, bhikkhuniṃ vigatāsavaṃ.</gatha>
    <hangnum nr="171"/>
    <gatha type="1"> ‘‘Akkosiṃ duṭṭhacittāhaṃ, gaṇiketi bhaṇiṃ tadā;</gatha>
    <gatha type="last">Tena pāpena kammena, nirayamhi apaccisaṃ.</gatha>
    <hangnum nr="172"/>
    <gatha type="1"> ‘‘Tena  kammāvasesena, ajāyiṃ gaṇikākule;</gatha>
    <gatha type="last">Bahusova parādhīnā, pacchimāya ca jātiyaṃ.</gatha>
    <hangnum nr="173"/>
    <gatha type="1"> ‘‘Kāsīsu seṭṭhikulajā, brahmacārībalenahaṃ;</gatha>
    <gatha type="last">Accharā viya devesu, ahosiṃ rūpasampadā.</gatha>
    <hangnum nr="174"/>
    <gatha type="1"> ‘‘Disvāna dassanīyaṃ maṃ, giribbajapuruttame;</gatha>
    <gatha type="last">Gaṇikatte nivesesuṃ, akkosanabalena me.</gatha>
    <hangnum nr="175"/>
    <gatha type="1"> ‘‘Sāhaṃ sutvāna saddhammaṃ, buddhaseṭṭhena desitaṃ;</gatha>
    <gatha type="last">Pubbavāsanasampannā, pabbajiṃ anagāriyaṃ.</gatha>
    <hangnum nr="176"/>
    <gatha type="1"> ‘‘Tadūpasampadatthāya, gacchantī jinasantikaṃ;</gatha>
    <gatha type="last">Magge dhutte ṭhite sutvā, labhiṃ dūtopasampadaṃ.</gatha>
    <hangnum nr="177"/>
    <gatha type="1"> ‘‘Sabbakammaṃ  parikkhīṇaṃ, puññaṃ pāpaṃ tatheva ca;</gatha>
    <gatha type="last">Sabbasaṃsāramuttiṇṇā, gaṇikattañca khepitaṃ.</gatha>
    <hangnum nr="178"/>
    <gatha type="1"> ‘‘Iddhīsu ca vasī homi, dibbāya sotadhātuyā;</gatha>
    <gatha type="last">Cetopariyañāṇassa, vasī homi mahāmune.</gatha>
    <hangnum nr="179"/>
    <gatha type="1"> ‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="180"/>
    <gatha type="1"> ‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ mama mahāvīra, uppannaṃ tava santike.</gatha>
    <hangnum nr="181"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavā.</gatha>
    <hangnum nr="182"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="183"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ aḍḍhakāsi bhikkhunī imā gāthāyo abhāsitthāti.</paragraph>
    <centered>Aḍḍhakāsitheriyāpadānaṃ sattamaṃ.</centered>
    <subhead>8. Puṇṇikātherīapadānaṃ</subhead>
    <hangnum nr="184"/>
    <gatha type="1"> ‘‘Vipassino bhagavato, sikhino vessabhussa ca;</gatha>
    <gatha type="last">Kakusandhassa munino, koṇāgamanatādino.</gatha>
    <hangnum nr="185"/>
    <gatha type="1"> ‘‘Kassapassa  ca buddhassa, pabbajitvāna sāsane;</gatha>
    <gatha type="last">Bhikkhunī sīlasampannā, nipakā saṃvutindriyā.</gatha>
    <hangnum nr="186"/>
    <gatha type="1"> ‘‘Bahussutā dhammadharā, dhammatthapaṭipucchikā;</gatha>
    <gatha type="last">Uggahetā ca dhammānaṃ, sotā payirupāsitā.</gatha>
    <hangnum nr="187"/>
    <gatha type="1"> ‘‘Desentī janamajjhehaṃ, ahosiṃ jinasāsane;</gatha>
    <gatha type="last">Bāhusaccena tenāhaṃ, pesalā atimaññisaṃ.</gatha>
    <hangnum nr="188"/>
    <gatha type="1"> ‘‘Pacchime  ca bhave dāni, sāvatthiyaṃ puruttame;</gatha>
    <gatha type="last">Anāthapiṇḍino gehe, jātāhaṃ kumbhadāsiyā.</gatha>
    <hangnum nr="189"/>
    <gatha type="1"> ‘‘Gatā udakahāriyaṃ, sotthiyaṃ dijamaddasaṃ;</gatha>
    <gatha type="last">Sītaṭṭaṃ toyamajjhamhi, taṃ disvā idamabraviṃ.</gatha>
    <hangnum nr="190"/>
    <gatha type="1"> ‘‘‘Udahārī  ahaṃ sīte, sadā udakamotariṃ;</gatha>
    <gatha type="last">Ayyānaṃ daṇḍabhayabhītā, vācādosabhayaṭṭitā <note>[vācārosabhayaṭṭitā (syā.)]</note>.</gatha>
    <hangnum nr="191"/>
    <gatha type="1"> ‘‘‘Kassa brāhmaṇa tvaṃ bhīto, sadā udakamotari;</gatha>
    <gatha type="last">Vedhamānehi gattehi, sītaṃ vedayase bhusaṃ’.</gatha>
    <hangnum nr="192"/>
    <gatha type="1"> ‘‘‘Jānantī vata maṃ bhoti, puṇṇike paripucchasi;</gatha>
    <gatha type="last">Karontaṃ kusalaṃ kammaṃ, rundhantaṃ <note>[niddhantaṃ (sī. pī.), nudantaṃ (syā.)]</note> katapāpakaṃ.</gatha>
    <hangnum nr="193"/>
    <gatha type="1"> ‘‘‘Yo ce vuḍḍho daharo vā, pāpakammaṃ pakubbati;</gatha>
    <gatha type="last">Dakābhisiñcanā sopi <note>[bhoti (sī. ka.) therīgā. 239]</note>, pāpakammā pamuccati’.</gatha>
    <hangnum nr="194"/>
    <gatha type="1"> ‘‘Uttarantassa akkhāsiṃ, dhammatthasaṃhitaṃ padaṃ;</gatha>
    <gatha type="last">Tañca sutvā sa saṃviggo <note>[susaṃviggo (syā.)]</note>, pabbajitvārahā ahu.</gatha>
    <hangnum nr="195"/>
    <gatha type="1"> ‘‘Pūrentī ūnakasataṃ, jātā dāsikule yato;</gatha>
    <gatha type="last">Tato puṇṇāti nāmaṃ me, bhujissaṃ maṃ akaṃsu te.</gatha>
    <hangnum nr="196"/>
    <gatha type="1"> ‘‘Seṭṭhiṃ tatonujānetvā <note>[tato anumodetvā (sī. syā.), tato anumānetvā (pī.)]</note>, pabbajiṃ anagāriyaṃ;</gatha>
    <gatha type="last">Na cireneva kālena, arahattamapāpuṇiṃ.</gatha>
    <hangnum nr="197"/>
    <gatha type="1"> ‘‘Iddhīsu  ca vasī homi, dibbāya sotadhātuyā;</gatha>
    <gatha type="last">Cetopariyañāṇassa, vasī homi mahāmune.</gatha>
    <hangnum nr="198"/>
    <gatha type="1"> ‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="199"/>
    <gatha type="1"> ‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ  me vimalaṃ suddhaṃ, buddhaseṭṭhassa vāhasā.</gatha>
    <hangnum nr="200"/>
    <gatha type="1"> ‘‘Bhāvanāya mahāpaññā, suteneva sutāvinī;</gatha>
    <gatha type="last">Mānena nīcakulajā, na hi kammaṃ vinassati <note>[panassati (syā.)]</note>.</gatha>
    <hangnum nr="201"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavā.</gatha>
    <hangnum nr="202"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="203"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ puṇṇikā bhikkhunī imā gāthāyo abhāsitthāti.</paragraph>
    <centered>Puṇṇikātheriyāpadānaṃ aṭṭhamaṃ.</centered>
    <subhead>9. Ambapālitherīapadānaṃ</subhead>
    <hangnum nr="204"/>
    <gatha type="1"> ‘‘Yo  raṃsiphusitāveḷo, phusso nāma mahāmuni;</gatha>
    <gatha type="last">Tassāhaṃ bhaginī āsiṃ, ajāyiṃ khattiye kule.</gatha>
    <hangnum nr="205"/>
    <gatha type="1"> ‘‘Tassa dhammaṃ suṇitvāhaṃ, vippasannena cetasā;</gatha>
    <gatha type="last">Mahādānaṃ daditvāna, patthayiṃ rūpasampadaṃ.</gatha>
    <hangnum nr="206"/>
    <gatha type="1"> ‘‘Ekatiṃse ito kappe, sikhī lokagganāyako;</gatha>
    <gatha type="last">Uppanno lokapajjoto, tilokasaraṇo jino.</gatha>
    <hangnum nr="207"/>
    <gatha type="1"> ‘‘Tadāruṇapure ramme, brāhmaññakulasambhavā;</gatha>
    <gatha type="last">Vimuttacittaṃ kupitā, bhikkhuniṃ abhisāpayiṃ.</gatha>
    <hangnum nr="208"/>
    <gatha type="1"> ‘‘Vesikāva  anācārā, jinasāsanadūsikā;</gatha>
    <gatha type="last">Evaṃ akkosayitvāna, tena pāpena kammunā.</gatha>
    <hangnum nr="209"/>
    <gatha type="1"> ‘‘Dāruṇaṃ  nirayaṃ gantvā, mahādukkhasamappitā;</gatha>
    <gatha type="last">Tato cutā manussesu, upapannā tapassinī.</gatha>
    <hangnum nr="210"/>
    <gatha type="1"> ‘‘Dasajātisahassāni, gaṇikattamakārayiṃ;</gatha>
    <gatha type="last">Tamhā pāpā na muccissaṃ, bhutvā duṭṭhavisaṃ yathā.</gatha>
    <hangnum nr="211"/>
    <gatha type="1"> ‘‘Brahmacariyamasevissaṃ <note>[brahmavesamasevissaṃ (syā.), brahmaceramasevissaṃ (pī.)]</note>, kassape jinasāsane;</gatha>
    <gatha type="last">Tena kammavipākena, ajāyiṃ tidase pure.</gatha>
    <hangnum nr="212"/>
    <gatha type="1"> ‘‘Pacchime bhave sampatte, ahosiṃ opapātikā;</gatha>
    <gatha type="last">Ambasākhantare jātā, ambapālīti tenahaṃ.</gatha>
    <hangnum nr="213"/>
    <gatha type="1"> ‘‘Parivutā  pāṇakoṭīhi, pabbajiṃ jinasāsane;</gatha>
    <gatha type="last">Pattāhaṃ acalaṃ ṭhānaṃ, dhītā buddhassa orasā.</gatha>
    <hangnum nr="214"/>
    <gatha type="1"> ‘‘Iddhīsu ca vasī homi, sotadhātuvisuddhiyā;</gatha>
    <gatha type="last">Cetopariyañāṇassa, vasī homi mahāmune.</gatha>
    <hangnum nr="215"/>
    <gatha type="1"> ‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="216"/>
    <gatha type="1"> ‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ me vimalaṃ suddhaṃ, buddhaseṭṭhassa vāhasā.</gatha>
    <hangnum nr="217"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavā.</gatha>
    <hangnum nr="218"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="219"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ ambapāli bhikkhunī imā gāthāyo</centered>
    <paragraph>Abhāsitthāti.</paragraph>
    <centered>Ambapālitheriyāpadānaṃ navamaṃ.</centered>
    <subhead>10. Pesalātherīapadānaṃ</subhead>
    <hangnum nr="220"/>
    <gatha type="1"> ‘‘Imamhi bhaddake kappe, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <hangnum nr="221"/>
    <gatha type="1"> ‘‘Sāvatthiyaṃ  pure vare, upāsakakule ahaṃ;</gatha>
    <gatha type="last">Pasūtā taṃ <note>[naṃ (syā.)]</note> jinavaraṃ, disvā sutvā ca desanaṃ.</gatha>
    <hangnum nr="222"/>
    <gatha type="1"> ‘‘Taṃ vīraṃ saraṇaṃ gantvā, sīlāni ca samādiyiṃ;</gatha>
    <gatha type="last">Kadāci so mahāvīro, mahājanasamāgame.</gatha>
    <hangnum nr="223"/>
    <gatha type="1"> ‘‘Attano abhisambodhiṃ, pakāsesi narāsabho;</gatha>
    <gatha type="last">Ananussutadhammesu, pubbe dukkhādikesu ca.</gatha>
    <hangnum nr="224"/>
    <gatha type="1"> ‘‘Cakkhu ñāṇañca paññā ca, vijjāloko ca āsi me;</gatha>
    <gatha type="last">Taṃ sutvā uggahetvāna, paripucchiñca bhikkhavo.</gatha>
    <hangnum nr="225"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="226"/>
    <gatha type="1"> ‘‘Pacchime  ca bhave dāni, jātā seṭṭhimahākule;</gatha>
    <gatha type="last">Upecca buddhaṃ saddhammaṃ, sutvā saccūpasaṃhitaṃ.</gatha>
    <hangnum nr="227"/>
    <gatha type="1"> ‘‘Pabbajitvācireneva, saccatthāni <note>[sabbatthāni (syā. ka.)]</note> vicintayaṃ;</gatha>
    <gatha type="last">Khepetvā āsave sabbe, arahattamapāpuṇiṃ.</gatha>
    <hangnum nr="228"/>
    <gatha type="1"> ‘‘Iddhīsu ca vasī homi, dibbāya sotadhātuyā;</gatha>
    <gatha type="last">Cetopariyañāṇassa, vasī homi mahāmune.</gatha>
    <hangnum nr="229"/>
    <gatha type="1"> ‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="230"/>
    <gatha type="1"> ‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ me vimalaṃ suddhaṃ, buddhaseṭṭhassa vāhasā.</gatha>
    <hangnum nr="231"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgīva bandhanaṃ chetvā, viharāmi anāsavā.</gatha>
    <hangnum nr="232"/>
    <gatha type="1"> ‘‘Svāgataṃ  vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="233"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ pesalā <note>[selā (syā. pī.)]</note> bhikkhunī imā gāthāyo abhāsitthāti.</paragraph>
    <centered>Pesalātheriyāpadānaṃ dasamaṃ.</centered>
    <centered>Khattiyāvaggo catuttho.</centered>
    <paragraph>Tassuddānaṃ –</paragraph>
    <gatha type="1">Khattiyā  brāhmaṇī ceva, tathā uppaladāyikā;</gatha>
    <gatha type="last">Siṅgālamātā sukkā ca, abhirūpā aḍḍhakāsikā.</gatha>
    <gatha type="1">Puṇṇā ca ambapālī ca, pesalāti ca tā dasa;</gatha>
    <gatha type="last">Gāthāyo dvisatānettha, dvicattālīsa cuttari.</gatha>
    <paragraph>Atha  vagguddānaṃ –</paragraph>
    <gatha type="1">Sumedhā ekūposathā, kuṇḍalakesī khattiyā;</gatha>
    <gatha type="last">Sahassaṃ tisatā gāthā, sattatālīsa piṇḍitā.</gatha>
    <gatha type="1">Saha uddānagāthāhi, gaṇitāyo vibhāvibhi;</gatha>
    <gatha type="last">Sahassaṃ tisataṃ gāthā, sattapaññāsameva cāti.</gatha>
    <centered>Therikāpadānaṃ samattaṃ.</centered>
    <centered>Apadānapāḷi samattā.</centered>
  </text>
</tree>
