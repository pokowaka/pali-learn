<?xml version='1.0' encoding='UTF-8'?>
<tree text="54. Kacc&#x101;yanavaggo" target="text">
  <text>
    <subhead>1. Mahākaccāyanattheraapadānaṃ</subhead>
    <hangnum nr="1"/>
    <gatha type="1"> ‘‘Padumuttaro  nāma jino, anejo ajitaṃ jayo;</gatha>
    <gatha type="last">Satasahasse kappānaṃ, ito uppajji nāyako.</gatha>
    <hangnum nr="2"/>
    <gatha type="1"> ‘‘Vīro kamalapattakkho, sasaṅkavimalānano;</gatha>
    <gatha type="last">Kanakācalasaṅkāso <note>[kañcanatacasaṅkāso (syā.)]</note>, ravidittisamappabho.</gatha>
    <hangnum nr="3"/>
    <gatha type="1"> ‘‘Sattanettamanohārī, varalakkhaṇabhūsito;</gatha>
    <gatha type="last">Sabbavākyapathātīto, manujāmarasakkato.</gatha>
    <hangnum nr="4"/>
    <gatha type="1"> ‘‘Sambuddho bodhayaṃ satte, vāgīso madhurassaro;</gatha>
    <gatha type="last">Karuṇānibandhasantāno, parisāsu visārado.</gatha>
    <hangnum nr="5"/>
    <gatha type="1"> ‘‘Deseti  madhuraṃ dhammaṃ, catusaccūpasaṃhitaṃ;</gatha>
    <gatha type="last">Nimugge mohapaṅkamhi, samuddharati pāṇine.</gatha>
    <hangnum nr="6"/>
    <gatha type="1"> ‘‘Tadā ekacaro hutvā, tāpaso himavālayo;</gatha>
    <gatha type="last">Nabhasā mānusaṃ lokaṃ, gacchanto jinamaddasaṃ.</gatha>
    <hangnum nr="7"/>
    <gatha type="1"> ‘‘Upecca santikaṃ tassa, assosiṃ dhammadesanaṃ;</gatha>
    <gatha type="last">Vaṇṇayantassa vīrassa, sāvakassa mahāguṇaṃ.</gatha>
    <hangnum nr="8"/>
    <gatha type="1"> ‘‘Saṅkhittena mayā vuttaṃ, vitthārena pakāsayaṃ;</gatha>
    <gatha type="last">Parisaṃ mañca toseti, yathā kaccāyano ayaṃ.</gatha>
    <hangnum nr="9"/>
    <gatha type="1"> ‘‘‘Nāhaṃ  evamidhekaccaṃ <note>[evaṃvidhaṃ kañci (sī. pī.)]</note>, aññaṃ passāmi sāvakaṃ;</gatha>
    <gatha type="last">Tasmātadagge <note>[tasmetadagge (sī.)]</note> esaggo, evaṃ dhāretha bhikkhavo’.</gatha>
    <hangnum nr="10"/>
    <gatha type="1"> ‘‘Tadāhaṃ vimhito hutvā, sutvā vākyaṃ manoramaṃ;</gatha>
    <gatha type="last">Himavantaṃ gamitvāna, āhitvā <note>[āhatvā (sī. pī.)]</note> pupphasañcayaṃ.</gatha>
    <hangnum nr="11"/>
    <gatha type="1"> ‘‘Pūjetvā lokasaraṇaṃ, taṃ ṭhānamabhipatthayiṃ;</gatha>
    <gatha type="last">Tadā mamāsayaṃ ñatvā, byākāsi sa raṇañjaho.</gatha>
    <hangnum nr="12"/>
    <gatha type="1"> ‘‘‘Passathetaṃ  isivaraṃ, niddhantakanakattacaṃ;</gatha>
    <gatha type="last">Uddhaggalomaṃ pīṇaṃsaṃ, acalaṃ pañjaliṃ ṭhitaṃ.</gatha>
    <hangnum nr="13"/>
    <gatha type="1"> ‘‘‘Hāsaṃ  supuṇṇanayanaṃ, buddhavaṇṇagatāsayaṃ;</gatha>
    <gatha type="last">Dhammajaṃ uggahadayaṃ <note>[dhammaṃva viggahavaraṃ (sī.), dhammapaṭiggahavaraṃ (pī.)]</note>, amatāsittasannibhaṃ’.</gatha>
    <hangnum nr="14"/>
    <gatha type="1"> ‘‘Kaccānassa guṇaṃ sutvā, taṃ ṭhānaṃ patthayaṃ ṭhito;</gatha>
    <gatha type="last">Anāgatamhi addhāne, gotamassa mahāmune.</gatha>
    <hangnum nr="15"/>
    <gatha type="1"> ‘‘Tassa dhammesu dāyādo, oraso dhammanimmito;</gatha>
    <gatha type="last">Kaccāno nāma nāmena, hessati satthu sāvako.</gatha>
    <hangnum nr="16"/>
    <gatha type="1"> ‘‘Bahussuto mahāñāṇī, adhippāyavidū mune;</gatha>
    <gatha type="last">Pāpuṇissati taṃ ṭhānaṃ, yathāyaṃ byākato mayā.</gatha>
    <hangnum nr="17"/>
    <gatha type="1"> ‘‘Satasahassito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="18"/>
    <gatha type="1"> ‘‘Duve bhave saṃsarāmi, devatte atha mānuse;</gatha>
    <gatha type="last">Aññaṃ gatiṃ na gacchāmi, buddhapūjāyidaṃ phalaṃ.</gatha>
    <hangnum nr="19"/>
    <gatha type="1"> ‘‘Duve  kule pajāyāmi, khattiye atha brāhmaṇe;</gatha>
    <gatha type="last">Nīce kule na jāyāmi, buddhapūjāyidaṃ phalaṃ.</gatha>
    <hangnum nr="20"/>
    <gatha type="1"> ‘‘Pacchime  ca bhave dāni, jāto ujjeniyaṃ pure <note>[jāto, ujjeniyaṃ pure rame (syā.)]</note>;</gatha>
    <gatha type="last">Pajjotassa ca caṇḍassa, purohitadijādhino <note>[purohitadijātino (sī. pī.)]</note>.</gatha>
    <hangnum nr="21"/>
    <gatha type="1"> ‘‘Putto tiriṭivacchassa <note>[tiriṭavacchassa (sī.), tipitivacchassa (syā.)]</note>, nipuṇo vedapāragū;</gatha>
    <gatha type="last">Mātā ca candimā nāma, kaccānohaṃ varattaco.</gatha>
    <hangnum nr="22"/>
    <gatha type="1"> ‘‘Vīmaṃsanatthaṃ buddhassa, bhūmipālena pesito;</gatha>
    <gatha type="last">Disvā mokkhapuradvāraṃ, nāyakaṃ guṇasañcayaṃ.</gatha>
    <hangnum nr="23"/>
    <gatha type="1"> ‘‘Sutvā ca vimalaṃ vākyaṃ, gatipaṅkavisosanaṃ;</gatha>
    <gatha type="last">Pāpuṇiṃ amataṃ santaṃ, sesehi saha sattahi.</gatha>
    <hangnum nr="24"/>
    <gatha type="1"> ‘‘Adhippāyavidū jāto, sugatassa mahāmate;</gatha>
    <gatha type="last">Ṭhapito etadagge ca, susamiddhamanoratho.</gatha>
    <hangnum nr="25"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="26"/>
    <gatha type="1"> ‘‘Svāgataṃ  vata me āsi, mama buddhassa santike;</gatha>
    <gatha type="last">‘‘Svāgataṃ vata me āsi, mama buddhassa santike; Tisso vijjā anuppattā, kataṃ buddhassa sāsanaṃ.</gatha>
    <hangnum nr="27"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā mahākaccāyano thero imā gāthāyo</centered>
    <paragraph>Abhāsitthāti.</paragraph>
    <centered>Mahākaccāyanattherassāpadānaṃ paṭhamaṃ.</centered>
    <subhead>2. Vakkalittheraapadānaṃ</subhead>
    <hangnum nr="28"/>
    <gatha type="1"> ‘‘Ito  satasahassamhi, kappe uppajji nāyako;</gatha>
    <gatha type="last">Anomanāmo amito, nāmena padumuttaro.</gatha>
    <hangnum nr="29"/>
    <gatha type="1"> ‘‘Padumākāravadano, padumāmalasucchavī;</gatha>
    <gatha type="last">Lokenānupalittova toyena padumaṃ yathā.</gatha>
    <hangnum nr="30"/>
    <gatha type="1"> ‘‘Vīro padumapattakkho, kanto ca padumaṃ yathā;</gatha>
    <gatha type="last">Padumuttaragandhova, tasmā so padumuttaro.</gatha>
    <hangnum nr="31"/>
    <gatha type="1"> ‘‘Lokajeṭṭho ca nimmāno, andhānaṃ nayanūpamo;</gatha>
    <gatha type="last">Santaveso guṇanidhi, karuṇāmatisāgaro.</gatha>
    <hangnum nr="32"/>
    <gatha type="1"> ‘‘Sa kadāci mahāvīro, brahmāsurasuraccito;</gatha>
    <gatha type="last">Sadevamanujākiṇṇe, janamajjhe jinuttamo <note>[januttamo (syā. pī.), anuttamo (ka.) vaṅgīsattherāpadānepi]</note>.</gatha>
    <hangnum nr="33"/>
    <gatha type="1"> ‘‘Vadanena sugandhena, madhurena rutena ca;</gatha>
    <gatha type="last">Rañjayaṃ parisaṃ sabbaṃ, santhavī sāvakaṃ sakaṃ.</gatha>
    <hangnum nr="34"/>
    <gatha type="1"> ‘‘Saddhādhimutto  sumati, mama dassanalālaso <note>[dassanasālayo (syā.)]</note>;</gatha>
    <gatha type="last">Natthi etādiso añño, yathāyaṃ bhikkhu vakkali.</gatha>
    <hangnum nr="35"/>
    <gatha type="1"> ‘‘Tadāhaṃ haṃsavatiyaṃ, nagare brāhmaṇatrajo;</gatha>
    <gatha type="last">Hutvā sutvā ca taṃ vākyaṃ, taṃ ṭhānamabhirocayiṃ.</gatha>
    <hangnum nr="36"/>
    <gatha type="1"> ‘‘Sasāvakaṃ  taṃ vimalaṃ, nimantetvā tathāgataṃ;</gatha>
    <gatha type="last">Sattāhaṃ bhojayitvāna, dussehacchādayiṃ tadā.</gatha>
    <hangnum nr="37"/>
    <gatha type="1"> ‘‘Nipacca  sirasā tassa, anantaguṇasāgare;</gatha>
    <gatha type="last">Nimuggo pītisampuṇṇo, idaṃ vacanamabraviṃ.</gatha>
    <hangnum nr="38"/>
    <gatha type="1"> ‘‘‘Yo so tayā santhavito, ito sattamake muni <note>[idha saddhādhimutto isi (syā.), ito sattamakehani (sī. pī.)]</note>;</gatha>
    <gatha type="last">Bhikkhu saddhāvataṃ aggo, tādiso homahaṃ mune’.</gatha>
    <hangnum nr="39"/>
    <gatha type="1"> ‘‘Evaṃ vutte mahāvīro, anāvaraṇadassano;</gatha>
    <gatha type="last">Imaṃ vākyaṃ udīresi, parisāya mahāmuni.</gatha>
    <hangnum nr="40"/>
    <gatha type="1"> ‘‘‘Passathetaṃ māṇavakaṃ, pītamaṭṭhanivāsanaṃ;</gatha>
    <gatha type="last">Hemayaññopacitaṅgaṃ <note>[hemayaññopavītaṅgaṃ (sī.)]</note>, jananettamanoharaṃ.</gatha>
    <hangnum nr="41"/>
    <gatha type="1"> ‘‘‘Eso anāgataddhāne, gotamassa mahesino;</gatha>
    <gatha type="last">Aggo saddhādhimuttānaṃ, sāvakoyaṃ bhavissati.</gatha>
    <hangnum nr="42"/>
    <gatha type="1"> ‘‘‘Devabhūto manusso vā, sabbasantāpavajjito;</gatha>
    <gatha type="last">Sabbabhogaparibyūḷho, sukhito saṃsarissati.</gatha>
    <hangnum nr="43"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="44"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Vakkali nāma nāmena, hessati satthu sāvako’.</gatha>
    <hangnum nr="45"/>
    <gatha type="1"> ‘‘Tena kammavisesena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="46"/>
    <gatha type="1"> ‘‘Sabbattha sukhito hutvā, saṃsaranto bhavābhave;</gatha>
    <gatha type="last">Sāvatthiyaṃ pure jāto, kule aññatare ahaṃ.</gatha>
    <hangnum nr="47"/>
    <gatha type="1"> ‘‘Nonītasukhumālaṃ  maṃ, jātapallavakomalaṃ;</gatha>
    <gatha type="last">Mandaṃ uttānasayanaṃ, pisācabhayatajjitā.</gatha>
    <hangnum nr="48"/>
    <gatha type="1"> ‘‘Pādamūle mahesissa, sāyesuṃ dīnamānasā;</gatha>
    <gatha type="last">Imaṃ dadāma te nātha, saraṇaṃ hohi nāyaka.</gatha>
    <hangnum nr="49"/>
    <gatha type="1"> ‘‘Tadā  paṭiggahi so maṃ, bhītānaṃ saraṇo muni;</gatha>
    <gatha type="last">Jālinā cakkaṅkitena <note>[saṅkalaṅkena (sī.)]</note>, mudukomalapāṇinā.</gatha>
    <hangnum nr="50"/>
    <gatha type="1"> ‘‘Tadā pabhuti tenāhaṃ, arakkheyyena rakkhito;</gatha>
    <gatha type="last">Sabbaveravinimutto <note>[sabbabyādhivinimutto (syā.), sabbūpadhivinimutto (pī.)]</note>, sukhena parivuddhito.</gatha>
    <hangnum nr="51"/>
    <gatha type="1"> ‘‘Sugatena  vinā bhūto, ukkaṇṭhāmi muhuttakaṃ;</gatha>
    <gatha type="last">Jātiyā sattavassohaṃ, pabbajiṃ anagāriyaṃ.</gatha>
    <hangnum nr="52"/>
    <gatha type="1"> ‘‘Sabbapāramisambhūtaṃ, nīlakkhinayanaṃ <note>[laṅkinīlayanaṃ (sī.)]</note> varaṃ;</gatha>
    <gatha type="last">Rūpaṃ sabbasubhākiṇṇaṃ, atitto viharāmahaṃ <note>[vihayāmahaṃ (sī. pī.)]</note>.</gatha>
    <hangnum nr="53"/>
    <gatha type="1"> ‘‘Buddharūparatiṃ <note>[buddho rūparatiṃ (sī.)]</note> ñatvā, tadā ovadi maṃ jino;</gatha>
    <gatha type="last">‘Alaṃ vakkali kiṃ rūpe, ramase bālanandite.</gatha>
    <hangnum nr="54"/>
    <gatha type="1"> ‘‘‘Yo hi passati saddhammaṃ, so maṃ passati paṇḍito;</gatha>
    <gatha type="last">Apassamāno saddhammaṃ, maṃ passampi na passati.</gatha>
    <hangnum nr="55"/>
    <gatha type="1"> ‘‘‘Anantādīnavo kāyo, visarukkhasamūpamo;</gatha>
    <gatha type="last">Āvāso sabbarogānaṃ, puñjo dukkhassa kevalo.</gatha>
    <hangnum nr="56"/>
    <gatha type="1"> ‘‘‘Nibbindiya tato rūpe, khandhānaṃ udayabbayaṃ;</gatha>
    <gatha type="last">Passa upakkilesānaṃ, sukhenantaṃ gamissati’.</gatha>
    <hangnum nr="57"/>
    <gatha type="1"> ‘‘Evaṃ  tenānusiṭṭhohaṃ, nāyakena hitesinā;</gatha>
    <gatha type="last">Gijjhakūṭaṃ samāruyha, jhāyāmi girikandare.</gatha>
    <hangnum nr="58"/>
    <gatha type="1"> ‘‘Ṭhito pabbatapādamhi, assāsayi <note>[mamāhaso (sī.)]</note> mahāmuni;</gatha>
    <gatha type="last">Vakkalīti jino vācaṃ, taṃ sutvā mudito ahaṃ.</gatha>
    <hangnum nr="59"/>
    <gatha type="1"> ‘‘Pakkhandiṃ selapabbhāre, anekasataporise;</gatha>
    <gatha type="last">Tadā buddhānubhāvena, sukheneva mahiṃ gato.</gatha>
    <hangnum nr="60"/>
    <gatha type="1"> ‘‘Punopi <note>[punāpi (syā.), muni maṃ (ka.)]</note> dhammaṃ deseti, khandhānaṃ udayabbayaṃ;</gatha>
    <gatha type="last">Tamahaṃ dhammamaññāya, arahattamapāpuṇiṃ.</gatha>
    <hangnum nr="61"/>
    <gatha type="1"> ‘‘Sumahāparisamajjhe , tadā maṃ caraṇantago;</gatha>
    <gatha type="last">Aggaṃ saddhādhimuttānaṃ, paññapesi mahāmati.</gatha>
    <hangnum nr="62"/>
    <gatha type="1"> ‘‘Satasahassito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="63"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="64"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="65"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā vakkalitthero imā gāthāyo</centered>
    <paragraph>Abhāsitthāti.</paragraph>
    <centered>Vakkalittherassāpadānaṃ dutiyaṃ.</centered>
    <subhead>3. Mahākappinattheraapadānaṃ</subhead>
    <hangnum nr="66"/>
    <gatha type="1"> ‘‘Padumuttaro  nāma jino, sabbadhammāna pāragū;</gatha>
    <gatha type="last">Udito ajaṭākāse <note>[jagadākāse (sī.), jaladākāse (pī.)]</note>, ravīva saradambare.</gatha>
    <hangnum nr="67"/>
    <gatha type="1"> ‘‘Vacanābhāya bodheti, veneyyapadumāni so;</gatha>
    <gatha type="last">Kilesapaṅkaṃ soseti, matiraṃsīhi nāyako.</gatha>
    <hangnum nr="68"/>
    <gatha type="1"> ‘‘Titthiyānaṃ yase <note>[yaso (sī. pī.)]</note> hanti, khajjotābhā yathā ravi;</gatha>
    <paragraph>Saccatthābhaṃ pakāseti, ratanaṃva divākaro.</paragraph>
    <hangnum nr="69"/>
    <gatha type="1"> ‘‘Guṇānaṃ āyatibhūto, ratanānaṃva sāgaro;</gatha>
    <gatha type="last">Pajjunnoriva bhūtāni, dhammameghena vassati.</gatha>
    <hangnum nr="70"/>
    <gatha type="1"> ‘‘Akkhadasso tadā āsiṃ, nagare haṃsasavhaye;</gatha>
    <gatha type="last">Upecca dhammamassosiṃ, jalajuttamanāmino.</gatha>
    <hangnum nr="71"/>
    <gatha type="1"> ‘‘Ovādakassa bhikkhūnaṃ, sāvakassa katāvino;</gatha>
    <gatha type="last">Guṇaṃ pakāsayantassa, tappayantassa <note>[tosayantassa (sī.), hāsayantassa (syā.), vāsayantassa (pī.)]</note> me manaṃ.</gatha>
    <hangnum nr="72"/>
    <gatha type="1"> ‘‘Sutvā patīto sumano, nimantetvā tathāgataṃ;</gatha>
    <gatha type="last">Sasissaṃ bhojayitvāna, taṃ ṭhānamabhipatthayiṃ.</gatha>
    <hangnum nr="73"/>
    <gatha type="1"> ‘‘Tadā  haṃsasamabhāgo, haṃsadundubhinissano <note>[haṃsadundubhisussaro (sī.)]</note>;</gatha>
    <gatha type="last">Passathetaṃ mahāmattaṃ, vinicchayavisāradaṃ.</gatha>
    <hangnum nr="74"/>
    <gatha type="1"> ‘‘Patitaṃ pādamūle me, samuggatatanūruhaṃ;</gatha>
    <gatha type="last">Jīmūtavaṇṇaṃ pīṇaṃsaṃ, pasannanayanānanaṃ.</gatha>
    <hangnum nr="75"/>
    <gatha type="1"> ‘‘Parivārena  mahatā, rājayuttaṃ mahāyasaṃ;</gatha>
    <gatha type="last">Eso katāvino ṭhānaṃ, pattheti muditāsayo.</gatha>
    <hangnum nr="76"/>
    <gatha type="1"> ‘‘‘Iminā  paṇipātena, cāgena paṇidhīhi ca <note>[piṇḍapātena, cetanā paṇidhīhi ca (sī.)]</note>;</gatha>
    <gatha type="last">Kappasatasahassāni, nupapajjati duggatiṃ.</gatha>
    <hangnum nr="77"/>
    <gatha type="1"> ‘‘‘Devesu devasobhaggaṃ, manussesu mahantataṃ;</gatha>
    <gatha type="last">Anubhotvāna sesena <note>[abhutvāva sesena (sī.), anubhotvāva sesena (syā.)]</note>, nibbānaṃ pāpuṇissati.</gatha>
    <hangnum nr="78"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="79"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Kappino nāma nāmena, hessati satthu sāvako’.</gatha>
    <hangnum nr="80"/>
    <gatha type="1"> ‘‘Tatohaṃ sukataṃ kāraṃ, katvāna jinasāsane;</gatha>
    <gatha type="last">Jahitvā mānusaṃ dehaṃ, tusitaṃ agamāsahaṃ.</gatha>
    <hangnum nr="81"/>
    <gatha type="1"> ‘‘Devamānusarajjāni, sataso anusāsiya;</gatha>
    <gatha type="last">Bārāṇasiyamāsanne, jāto keniyajātiyaṃ.</gatha>
    <hangnum nr="82"/>
    <gatha type="1"> ‘‘Sahassaparivārena <note>[satasahassaparivāro (syā.)]</note>, sapajāpatiko ahaṃ;</gatha>
    <gatha type="last">Pañca paccekabuddhānaṃ, satāni samupaṭṭhahiṃ.</gatha>
    <hangnum nr="83"/>
    <gatha type="1"> ‘‘Temāsaṃ bhojayitvāna, pacchādamha ticīvaraṃ;</gatha>
    <gatha type="last">Tato cutā mayaṃ sabbe, ahumha tidasūpagā.</gatha>
    <hangnum nr="84"/>
    <gatha type="1"> ‘‘Puno sabbe manussattaṃ, agamimha tato cutā;</gatha>
    <gatha type="last">Kukkuṭamhi pure jātā, himavantassa passato.</gatha>
    <hangnum nr="85"/>
    <gatha type="1"> ‘‘Kappino  nāmahaṃ āsiṃ, rājaputto mahāyaso;</gatha>
    <gatha type="last">Sesāmaccakule jātā, mameva parivārayuṃ.</gatha>
    <hangnum nr="86"/>
    <gatha type="1"> ‘‘Mahārajjasukhaṃ patto, sabbakāmasamiddhimā;</gatha>
    <gatha type="last">Vāṇijehi samakkhātaṃ, buddhuppādamahaṃ suṇiṃ.</gatha>
    <hangnum nr="87"/>
    <gatha type="1"> ‘‘‘Buddho loke samuppanno, asamo ekapuggalo;</gatha>
    <gatha type="last">So pakāseti saddhammaṃ, amataṃ sukhamuttamaṃ.</gatha>
    <hangnum nr="88"/>
    <gatha type="1"> ‘‘‘Suyuttā tassa sissā ca, sumuttā ca anāsavā’;</gatha>
    <gatha type="last">‘‘Sutvā nesaṃ suvacanaṃ, sakkaritvāna vāṇije.</gatha>
    <hangnum nr="89"/>
    <gatha type="1"> ‘‘Pahāya rajjaṃ sāmacco, nikkhamiṃ buddhamāmako;</gatha>
    <gatha type="last">Nadiṃ disvā mahācandaṃ, pūritaṃ samatittikaṃ.</gatha>
    <hangnum nr="90"/>
    <gatha type="1"> ‘‘Appatiṭṭhaṃ  anālambaṃ, duttaraṃ sīghavāhiniṃ;</gatha>
    <gatha type="last">Guṇaṃ saritvā buddhassa, sotthinā samatikkamiṃ.</gatha>
    <hangnum nr="91"/>
    <gatha type="1"> ‘‘‘Bhavasotaṃ sace buddho, tiṇṇo lokantagū vidū <note>[vibhū (ka.)]</note>;</gatha>
    <gatha type="last">Etena saccavajjena, gamanaṃ me samijjhatu.</gatha>
    <hangnum nr="92"/>
    <gatha type="1"> ‘‘‘Yadi  santigamo maggo, mokkho caccantikaṃ <note>[mokkhadaṃ santikaṃ (syā.)]</note> sukhaṃ;</gatha>
    <gatha type="last">Etena saccavajjena, gamanaṃ me samijjhatu.</gatha>
    <hangnum nr="93"/>
    <gatha type="1"> ‘‘‘Saṅgho ce tiṇṇakantāro, puññakkhetto anuttaro;</gatha>
    <gatha type="last">Etena saccavajjena, gamanaṃ me samijjhatu’.</gatha>
    <hangnum nr="94"/>
    <gatha type="1"> ‘‘Saha kate saccavare, maggā apagataṃ jalaṃ;</gatha>
    <gatha type="last">Tato sukhena uttiṇṇo, nadītīre manorame.</gatha>
    <hangnum nr="95"/>
    <gatha type="1"> ‘‘Nisinnaṃ  addasaṃ buddhaṃ, udentaṃva pabhaṅkaraṃ;</gatha>
    <gatha type="last">Jalantaṃ hemaselaṃva, dīparukkhaṃva jotitaṃ.</gatha>
    <hangnum nr="96"/>
    <gatha type="1"> ‘‘Sasiṃva tārāsahitaṃ, sāvakehi purakkhataṃ;</gatha>
    <gatha type="last">Vāsavaṃ viya vassantaṃ, desanājaladantaraṃ <note>[devena jalanandanaṃ (syā. pī.)]</note>.</gatha>
    <hangnum nr="97"/>
    <gatha type="1"> ‘‘Vanditvāna sahāmacco, ekamantamupāvisiṃ;</gatha>
    <gatha type="last">Tato no āsayaṃ <note>[tato ajjhāsayaṃ (syā.)]</note> ñatvā, buddho dhammamadesayi.</gatha>
    <hangnum nr="98"/>
    <gatha type="1"> ‘‘Sutvāna  dhammaṃ vimalaṃ, avocumha mayaṃ jinaṃ;</gatha>
    <gatha type="last">‘Pabbājehi mahāvīra, nibbindāmha <note>[nibbinnāmha (sī. pī.), otiṇṇamha (syā.)]</note> mayaṃ bhave’.</gatha>
    <hangnum nr="99"/>
    <gatha type="1"> ‘‘‘Svakkhāto bhikkhave dhammo, dukkhantakaraṇāya vo;</gatha>
    <gatha type="last">Caratha brahmacariyaṃ’, iccāha munisattamo.</gatha>
    <hangnum nr="100"/>
    <gatha type="1"> ‘‘Saha vācāya sabbepi, bhikkhuvesadharā mayaṃ;</gatha>
    <gatha type="last">Ahumha upasampannā, sotāpannā ca sāsane.</gatha>
    <hangnum nr="101"/>
    <gatha type="1"> ‘‘Tato jetavanaṃ gantvā, anusāsi vināyako;</gatha>
    <gatha type="last">Anusiṭṭho jinenāhaṃ, arahattamapāpuṇiṃ.</gatha>
    <hangnum nr="102"/>
    <gatha type="1"> ‘‘Tato bhikkhusahassāni <note>[bhikkhusahassaṃ taṃ (sī. pī.)]</note>, anusāsimahaṃ tadā;</gatha>
    <gatha type="last">Mamānusāsanakarā, tepi āsuṃ anāsavā.</gatha>
    <hangnum nr="103"/>
    <gatha type="1"> ‘‘Jino tasmiṃ guṇe tuṭṭho, etadagge ṭhapesi maṃ;</gatha>
    <gatha type="last">Bhikkhuovādakānaggo, kappinoti mahājane.</gatha>
    <hangnum nr="104"/>
    <gatha type="1"> ‘‘Satasahasse  kataṃ kammaṃ, phalaṃ dassesi me idha;</gatha>
    <gatha type="last">Pamutto saravegova, kilese jhāpayiṃ <note>[jhāpayī (sī.)]</note> mama.</gatha>
    <hangnum nr="105"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="106"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="107"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā mahākappino thero imā gāthāyo</centered>
    <paragraph>Abhāsitthāti.</paragraph>
    <centered>Mahākappinattherassāpadānaṃ tatiyaṃ.</centered>
    <subhead>4. Dabbamallaputtattheraapadānaṃ</subhead>
    <hangnum nr="108"/>
    <gatha type="1"> ‘‘Padumuttaro  nāma jino, sabbalokavidū muni;</gatha>
    <gatha type="last">Ito satasahassamhi, kappe uppajji cakkhumā.</gatha>
    <hangnum nr="109"/>
    <gatha type="1"> ‘‘Ovādako viññāpako, tārako sabbapāṇinaṃ;</gatha>
    <gatha type="last">Desanākusalo buddho, tāresi janataṃ bahuṃ.</gatha>
    <hangnum nr="110"/>
    <gatha type="1"> ‘‘Anukampako  kāruṇiko, hitesī sabbapāṇinaṃ;</gatha>
    <gatha type="last">Sampatte titthiye sabbe, pañcasīle patiṭṭhapi <note>[patiṭṭhahi (syā. ka.)]</note>.</gatha>
    <hangnum nr="111"/>
    <gatha type="1"> ‘‘Evaṃ nirākulaṃ āsi, suññataṃ <note>[suññakaṃ (sī.) evamuparipi]</note> titthiyehi ca;</gatha>
    <gatha type="last">Vicittaṃ arahantehi, vasībhūtehi tādibhi.</gatha>
    <hangnum nr="112"/>
    <gatha type="1"> ‘‘Ratanānaṭṭhapaññāsaṃ, uggato so mahāmuni;</gatha>
    <gatha type="last">Kañcanagghiyasaṅkāso, bāttiṃsavaralakkhaṇo.</gatha>
    <hangnum nr="113"/>
    <gatha type="1"> ‘‘Vassasatasahassāni , āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="114"/>
    <gatha type="1"> ‘‘Tadāhaṃ haṃsavatiyaṃ, seṭṭhiputto mahāyaso;</gatha>
    <gatha type="last">Upetvā lokapajjotaṃ, assosiṃ dhammadesanaṃ.</gatha>
    <hangnum nr="115"/>
    <gatha type="1"> ‘‘Senāsanāni bhikkhūnaṃ, paññāpentaṃ sasāvakaṃ;</gatha>
    <gatha type="last">Kittayantassa vacanaṃ, suṇitvā mudito ahaṃ.</gatha>
    <hangnum nr="116"/>
    <gatha type="1"> ‘‘Adhikāraṃ  sasaṅghassa, katvā tassa mahesino;</gatha>
    <gatha type="last">Nipacca sirasā pāde, taṃ ṭhānamabhipatthayiṃ.</gatha>
    <hangnum nr="117"/>
    <gatha type="1"> ‘‘Tadāha sa mahāvīro, mama kammaṃ pakittayaṃ;</gatha>
    <gatha type="last">‘Yo sasaṅghamabhojesi, sattāhaṃ lokanāyakaṃ.</gatha>
    <hangnum nr="118"/>
    <gatha type="1"> ‘‘‘Soyaṃ kamalapattakkho, sīhaṃso kanakattaco;</gatha>
    <gatha type="last">Mama pādamūle nipati <note>[patito (pī.)]</note>, patthayaṃ ṭhānamuttamaṃ.</gatha>
    <hangnum nr="119"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="120"/>
    <gatha type="1"> ‘‘‘Sāvako tassa buddhassa, dabbo nāmena vissuto;</gatha>
    <gatha type="last">Senāsanapaññāpako, aggo hessatiyaṃ tadā’.</gatha>
    <hangnum nr="121"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="122"/>
    <gatha type="1"> ‘‘Satānaṃ tīṇikkhattuñca, devarajjamakārayiṃ;</gatha>
    <gatha type="last">Satānaṃ pañcakkhattuñca, cakkavattī ahosahaṃ.</gatha>
    <hangnum nr="123"/>
    <gatha type="1"> ‘‘Padesarajjaṃ  vipulaṃ, gaṇanāto asaṅkhiyaṃ;</gatha>
    <gatha type="last">Sabbattha sukhito āsiṃ, tassa kammassa vāhasā.</gatha>
    <hangnum nr="124"/>
    <gatha type="1"> ‘‘Ekanavutito kappe, vipassī nāma nāyako;</gatha>
    <gatha type="last">Uppajji cārudassano <note>[cārunayano (sī. syā. pī.)]</note>, sabbadhammavipassako.</gatha>
    <hangnum nr="125"/>
    <gatha type="1"> ‘‘Duṭṭhacitto upavadiṃ, sāvakaṃ tassa tādino;</gatha>
    <gatha type="last">Sabbāsavaparikkhīṇaṃ, suddhoti ca vijāniya.</gatha>
    <hangnum nr="126"/>
    <gatha type="1"> ‘‘Tasseva naravīrassa, sāvakānaṃ mahesinaṃ;</gatha>
    <gatha type="last">Salākañca gahetvāna <note>[salākaṃ paggahetvāna (sī. pī.)]</note>, khīrodanamadāsahaṃ.</gatha>
    <hangnum nr="127"/>
    <gatha type="1"> ‘‘Imamhi bhaddake kappe, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <hangnum nr="128"/>
    <gatha type="1"> ‘‘Sāsanaṃ jotayitvāna, abhibhuyya kutitthiye;</gatha>
    <gatha type="last">Vineyye vinayitvāva, nibbuto so sasāvako.</gatha>
    <hangnum nr="129"/>
    <gatha type="1"> ‘‘Sasisse nibbute nāthe, atthamentamhi sāsane;</gatha>
    <gatha type="last">Devā kandiṃsu saṃviggā, muttakesā rudammukhā.</gatha>
    <hangnum nr="130"/>
    <gatha type="1"> ‘‘Nibbāyissati  dhammakkho, na passissāma subbate;</gatha>
    <gatha type="last">Na suṇissāma saddhammaṃ, aho no appapuññatā.</gatha>
    <hangnum nr="131"/>
    <gatha type="1"> ‘‘Tadāyaṃ pathavī sabbā, acalā sā calācalā <note>[calācalī (sī.), pulāpulī (syā.)]</note>;</gatha>
    <gatha type="last">Sāgaro ca sasokova, vinadī karuṇaṃ giraṃ.</gatha>
    <hangnum nr="132"/>
    <gatha type="1"> ‘‘Catuddisā dundubhiyo, nādayiṃsu amānusā;</gatha>
    <gatha type="last">Samantato asaniyo, phaliṃsu ca bhayāvahā.</gatha>
    <hangnum nr="133"/>
    <gatha type="1"> ‘‘Ukkā  patiṃsu nabhasā, dhūmaketu ca dissati;</gatha>
    <gatha type="last">Sadhūmā jālavaṭṭā ca <note>[sabbathalajasattā ca (sī.)]</note>, raviṃsu karuṇaṃ migā.</gatha>
    <hangnum nr="134"/>
    <gatha type="1"> ‘‘Uppāde dāruṇe disvā, sāsanatthaṅgasūcake;</gatha>
    <gatha type="last">Saṃviggā bhikkhavo satta, cintayimha mayaṃ tadā.</gatha>
    <hangnum nr="135"/>
    <gatha type="1"> ‘‘Sāsanena vināmhākaṃ, jīvitena alaṃ mayaṃ;</gatha>
    <gatha type="last">Pavisitvā mahāraññaṃ, yuñjāma jinasāsanaṃ.</gatha>
    <hangnum nr="136"/>
    <gatha type="1"> ‘‘Addasamha  tadāraññe, ubbiddhaṃ selamuttamaṃ;</gatha>
    <gatha type="last">Nisseṇiyā tamāruyha, nisseṇiṃ pātayimhase.</gatha>
    <hangnum nr="137"/>
    <gatha type="1"> ‘‘Tadā  ovadi no thero, buddhuppādo sudullabho;</gatha>
    <gatha type="last">Saddhātidullabhā laddhā, thokaṃ sesañca sāsanaṃ.</gatha>
    <hangnum nr="138"/>
    <gatha type="1"> ‘‘Nipatanti khaṇātītā, anante dukkhasāgare;</gatha>
    <gatha type="last">Tasmā payogo kattabbo, yāva ṭhāti mune mataṃ <note>[yāva tiṭṭhati sāsanaṃ (syā.)]</note>.</gatha>
    <hangnum nr="139"/>
    <gatha type="1"> ‘‘Arahā āsi so thero, anāgāmī tadānugo;</gatha>
    <gatha type="last">Susīlā itare yuttā, devalokaṃ agamhase.</gatha>
    <hangnum nr="140"/>
    <gatha type="1"> ‘‘Nibbuto tiṇṇasaṃsāro, suddhāvāse ca ekako;</gatha>
    <gatha type="last">Ahañca pakkusāti ca, sabhiyo bāhiyo tathā.</gatha>
    <hangnum nr="141"/>
    <gatha type="1"> ‘‘Kumārakassapo ceva, tattha tatthūpagā mayaṃ;</gatha>
    <gatha type="last">Saṃsārabandhanā muttā, gotamenānukampitā.</gatha>
    <hangnum nr="142"/>
    <gatha type="1"> ‘‘Mallesu kusinārāyaṃ, jāto gabbheva me sato;</gatha>
    <gatha type="last">Mātā matā citāruḷhā, tato nippatito ahaṃ.</gatha>
    <hangnum nr="143"/>
    <gatha type="1"> ‘‘Patito  dabbapuñjamhi, tato dabboti vissuto;</gatha>
    <gatha type="last">Brahmacārībalenāhaṃ, vimutto sattavassiko.</gatha>
    <hangnum nr="144"/>
    <gatha type="1"> ‘‘Khīrodanabalenāhaṃ , pañcahaṅgehupāgato;</gatha>
    <gatha type="last">Khīṇāsavopavādena, pāpehi bahucodito.</gatha>
    <hangnum nr="145"/>
    <gatha type="1"> ‘‘Ubho puññañca pāpañca, vītivattomhi dānihaṃ;</gatha>
    <gatha type="last">Patvāna paramaṃ santiṃ, viharāmi anāsavo.</gatha>
    <hangnum nr="146"/>
    <gatha type="1"> ‘‘Senāsanaṃ paññāpayiṃ, hāsayitvāna subbate;</gatha>
    <gatha type="last">Jino tasmiṃ guṇe tuṭṭho, etadagge ṭhapesi maṃ.</gatha>
    <hangnum nr="147"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="148"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="149"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā dabbamallaputto thero imā gāthāyo</centered>
    <paragraph>Abhāsitthāti.</paragraph>
    <centered>Dabbamallaputtattherassāpadānaṃ catutthaṃ.</centered>
    <subhead>5. Kumārakassapattheraapadānaṃ</subhead>
    <hangnum nr="150"/>
    <gatha type="1"> ‘‘Ito  satasahassamhi, kappe uppajji nāyako;</gatha>
    <gatha type="last">Sabbalokahito vīro, padumuttaranāmako.</gatha>
    <hangnum nr="151"/>
    <gatha type="1"> ‘‘Tadāhaṃ  brāhmaṇo hutvā, vissuto vedapāragū;</gatha>
    <gatha type="last">Divāvihāraṃ vicaraṃ, addasaṃ lokanāyakaṃ.</gatha>
    <hangnum nr="152"/>
    <gatha type="1"> ‘‘Catusaccaṃ  pakāsentaṃ, bodhayantaṃ sadevakaṃ;</gatha>
    <gatha type="last">Vicittakathikānaggaṃ, vaṇṇayantaṃ mahājane.</gatha>
    <hangnum nr="153"/>
    <gatha type="1"> ‘‘Tadā muditacittohaṃ, nimantetvā tathāgataṃ;</gatha>
    <gatha type="last">Nānārattehi vatthehi, alaṅkaritvāna maṇḍapaṃ.</gatha>
    <hangnum nr="154"/>
    <gatha type="1"> ‘‘Nānāratanapajjotaṃ, sasaṅghaṃ bhojayiṃ tahiṃ;</gatha>
    <gatha type="last">Bhojayitvāna sattāhaṃ, nānaggarasabhojanaṃ.</gatha>
    <hangnum nr="155"/>
    <gatha type="1"> ‘‘Nānācittehi <note>[nānāvaṇṇehi (sī.)]</note> pupphehi, pūjayitvā sasāvakaṃ <note>[mahāvīraṃ (ka.)]</note>;</gatha>
    <gatha type="last">Nipacca pādamūlamhi, taṃ ṭhānaṃ patthayiṃ ahaṃ.</gatha>
    <hangnum nr="156"/>
    <gatha type="1"> ‘‘Tadā  munivaro āha, karuṇekarasāsayo <note>[karuṇo karuṇālayo (syā.)]</note>;</gatha>
    <gatha type="last">‘Passathetaṃ dijavaraṃ, padumānanalocanaṃ.</gatha>
    <hangnum nr="157"/>
    <gatha type="1"> ‘‘‘Pītipāmojjabahulaṃ, samuggatatanūruhaṃ;</gatha>
    <gatha type="last">Hāsamhitavisālakkhaṃ, mama sāsanalālasaṃ.</gatha>
    <hangnum nr="158"/>
    <gatha type="1"> ‘‘‘Patitaṃ pādamūle me, ekāvatthasumānasaṃ <note>[ekavatthaṃ sumānasaṃ (syā. ka.)]</note>;</gatha>
    <gatha type="last">Esa pattheti taṃ ṭhānaṃ, vicittakathikattanaṃ <note>[vicittakathikattadaṃ (sī. pī.)]</note>.</gatha>
    <hangnum nr="159"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="160"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Kumārakassapo nāma, hessati satthu sāvako.</gatha>
    <hangnum nr="161"/>
    <gatha type="1"> ‘‘‘Vicittapupphadussānaṃ , ratanānañca vāhasā;</gatha>
    <gatha type="last">Vicittakathikānaṃ so, aggataṃ pāpuṇissati’.</gatha>
    <hangnum nr="162"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="163"/>
    <gatha type="1"> ‘‘Paribbhamaṃ bhavābhave <note>[bhavākāse (sī. pī.)]</note>, raṅgamajjhe yathā naṭo;</gatha>
    <gatha type="last">Sākhamigatrajo hutvā, migiyā kucchimokkamiṃ.</gatha>
    <hangnum nr="164"/>
    <gatha type="1"> ‘‘Tadā mayi kucchigate, vajjhavāro upaṭṭhito;</gatha>
    <gatha type="last">Sākhena cattā me mātā, nigrodhaṃ saraṇaṃ gatā.</gatha>
    <hangnum nr="165"/>
    <gatha type="1"> ‘‘Tena sā migarājena, maraṇā parimocitā;</gatha>
    <gatha type="last">Pariccajitvā sapāṇaṃ <note>[saṃpāṇaṃ (sī. pī.)]</note>, mamevaṃ ovadī tadā.</gatha>
    <hangnum nr="166"/>
    <gatha type="1"> ‘‘‘Nigrodhameva seveyya, na sākhamupasaṃvase;</gatha>
    <gatha type="last">Nigrodhasmiṃ mataṃ seyyo, yañce sākhamhi jīvitaṃ’.</gatha>
    <hangnum nr="167"/>
    <gatha type="1"> ‘‘Tenānusiṭṭhā migayūthapena, ahañca mātā ca tathetare ca <note>[citare ca (syā.), tassovādena (pī.), citare ca tassovādaṃ (ka.)]</note>;</gatha>
    <gatha type="last">Āgamma  rammaṃ tusitādhivāsaṃ, gatā pavāsaṃ sagharaṃ yatheva.</gatha>
    <hangnum nr="168"/>
    <gatha type="1"> ‘‘Puno kassapavīrassa, atthamentamhi sāsane;</gatha>
    <gatha type="last">Āruyha selasikharaṃ, yuñjitvā jinasāsanaṃ.</gatha>
    <hangnum nr="169"/>
    <gatha type="1"> ‘‘Idānāhaṃ rājagahe, jāto seṭṭhikule ahuṃ;</gatha>
    <gatha type="last">Āpannasattā me mātā, pabbaji anagāriyaṃ.</gatha>
    <hangnum nr="170"/>
    <gatha type="1"> ‘‘Sagabbhaṃ  taṃ viditvāna, devadattamupānayuṃ;</gatha>
    <gatha type="last">So avoca ‘vināsetha, pāpikaṃ bhikkhuniṃ imaṃ’.</gatha>
    <hangnum nr="171"/>
    <gatha type="1"> ‘‘Idānipi munindena, jinena anukampitā;</gatha>
    <gatha type="last">Sukhinī ajanī mayhaṃ, mātā bhikkhunupassaye.</gatha>
    <hangnum nr="172"/>
    <gatha type="1"> ‘‘Taṃ viditvā mahīpālo, kosalo maṃ aposayi;</gatha>
    <gatha type="last">Kumāraparihārena, nāmenāhañca kassapo.</gatha>
    <hangnum nr="173"/>
    <gatha type="1"> ‘‘Mahākassapamāgamma, ahaṃ kumārakassapo;</gatha>
    <gatha type="last">Vammikasadisaṃ kāyaṃ, sutvā buddhena desitaṃ.</gatha>
    <hangnum nr="174"/>
    <gatha type="1"> ‘‘Tato  cittaṃ vimucci me, anupādāya sabbaso;</gatha>
    <gatha type="last">Pāyāsiṃ damayitvāhaṃ, etadaggamapāpuṇiṃ.</gatha>
    <hangnum nr="175"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="176"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="177"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā kumārakassapo thero imā gāthāyo</centered>
    <paragraph>Abhāsitthāti.</paragraph>
    <centered>Kumārakassapattherassāpadānaṃ pañcamaṃ.</centered>
    <centered>Catuvīsatimaṃ bhāṇavāraṃ.</centered>
    <subhead>6. Bāhiyattheraapadānaṃ</subhead>
    <hangnum nr="178"/>
    <gatha type="1"> ‘‘Ito  satasahassamhi, kappe uppajji nāyako;</gatha>
    <gatha type="last">Mahappabho tilokaggo, nāmena padumuttaro.</gatha>
    <hangnum nr="179"/>
    <gatha type="1"> ‘‘Khippābhiññassa bhikkhussa, guṇaṃ kittayato mune;</gatha>
    <gatha type="last">Sutvā udaggacittohaṃ, kāraṃ katvā mahesino.</gatha>
    <hangnum nr="180"/>
    <gatha type="1"> ‘‘Datvā sattāhikaṃ dānaṃ, sasissassa mune ahaṃ;</gatha>
    <gatha type="last">Abhivādiya sambuddhaṃ, taṃ ṭhānaṃ patthayiṃ tadā.</gatha>
    <hangnum nr="181"/>
    <gatha type="1"> ‘‘Tato maṃ byākari buddho, ‘etaṃ passatha brāhmaṇaṃ;</gatha>
    <gatha type="last">Patitaṃ pādamūle me, cariyaṃ paccavekkhaṇaṃ <note>[pasannanayanānanaṃ (sī.), pīnasampannavekkhaṇaṃ (syā.), pīṇaṃsaṃ paccavekkhaṇaṃ (pī.)]</note>.</gatha>
    <hangnum nr="182"/>
    <gatha type="1"> ‘‘‘Hemayaññopacitaṅgaṃ , avadātatanuttacaṃ;</gatha>
    <gatha type="last">Palambabimbatamboṭṭhaṃ, setatiṇhasamaṃ dijaṃ.</gatha>
    <hangnum nr="183"/>
    <gatha type="1"> ‘‘‘Guṇathāmabahutaraṃ, samuggatatanūruhaṃ;</gatha>
    <gatha type="last">Guṇoghāyatanībhūtaṃ, pītisamphullitānanaṃ.</gatha>
    <hangnum nr="184"/>
    <gatha type="1"> ‘‘‘Eso patthayate ṭhānaṃ, khippābhiññassa bhikkhuno;</gatha>
    <gatha type="last">Anāgate mahāvīro, gotamo nāma hessati.</gatha>
    <hangnum nr="185"/>
    <gatha type="1"> ‘‘‘Tassa  dhammesu dāyādo, oraso dhammanimmito;</gatha>
    <gatha type="last">Bāhiyo nāma nāmena, hessati satthu sāvako’.</gatha>
    <hangnum nr="186"/>
    <gatha type="1"> ‘‘Tadā hi tuṭṭho vuṭṭhāya, yāvajīvaṃ mahāmune;</gatha>
    <gatha type="last">Kāraṃ katvā cuto saggaṃ, agaṃ sabhavanaṃ yathā.</gatha>
    <hangnum nr="187"/>
    <gatha type="1"> ‘‘Devabhūto  manusso vā, sukhito tassa kammuno;</gatha>
    <gatha type="last">Vāhasā saṃsaritvāna, sampattimanubhomahaṃ.</gatha>
    <hangnum nr="188"/>
    <gatha type="1"> ‘‘Puna kassapavīrassa, atthamentamhi <note>[atthaṅgatamhi (syā.)]</note> sāsane;</gatha>
    <gatha type="last">Āruyha selasikharaṃ, yuñjitvā jinasāsanaṃ.</gatha>
    <hangnum nr="189"/>
    <gatha type="1"> ‘‘Visuddhasīlo sappañño, jinasāsanakārako;</gatha>
    <gatha type="last">Tato cutā pañca janā, devalokaṃ agamhase.</gatha>
    <hangnum nr="190"/>
    <gatha type="1"> ‘‘Tatohaṃ bāhiyo jāto, bhārukacche puruttame;</gatha>
    <gatha type="last">Tato nāvāya pakkhando <note>[pakkhanto (sī.), pakkanto (pī.)]</note>, sāgaraṃ appasiddhiyaṃ <note>[atthasiddhiyaṃ (ka.)]</note>.</gatha>
    <hangnum nr="191"/>
    <gatha type="1"> ‘‘Tato nāvā abhijjittha, gantvāna katipāhakaṃ;</gatha>
    <gatha type="last">Tadā bhīsanake ghore, patito makarākare.</gatha>
    <hangnum nr="192"/>
    <gatha type="1"> ‘‘Tadāhaṃ vāyamitvāna, santaritvā mahodadhiṃ;</gatha>
    <gatha type="last">Suppādapaṭṭanavaraṃ <note>[suppārapaṭṭanavaraṃ (sī. pī.)]</note>, sampatto mandavedhito <note>[mandamedhiko (sī.), mandavedito (syā.), maddaverataṃ (ka.)]</note>.</gatha>
    <hangnum nr="193"/>
    <gatha type="1"> ‘‘Dārucīraṃ nivāsetvā, gāmaṃ piṇḍāya pāvisiṃ;</gatha>
    <gatha type="last">Tadāha so jano tuṭṭho, arahāyamidhāgato.</gatha>
    <hangnum nr="194"/>
    <gatha type="1"> ‘‘Imaṃ annena pānena, vatthena sayanena ca;</gatha>
    <gatha type="last">Bhesajjena ca sakkatvā, hessāma sukhitā mayaṃ.</gatha>
    <hangnum nr="195"/>
    <gatha type="1"> ‘‘Paccayānaṃ tadā lābhī, tehi sakkatapūjito;</gatha>
    <gatha type="last">Arahāhanti saṅkappaṃ, uppādesiṃ ayoniso.</gatha>
    <hangnum nr="196"/>
    <gatha type="1"> ‘‘Tato  me cittamaññāya, codayī pubbadevatā;</gatha>
    <gatha type="last">‘Na tvaṃ upāyamaggaññū, kuto tvaṃ arahā bhave’.</gatha>
    <hangnum nr="197"/>
    <gatha type="1"> ‘‘Codito  tāya saṃviggo, tadāhaṃ paripucchi taṃ;</gatha>
    <gatha type="last">‘Ke vā ete kuhiṃ loke, arahanto naruttamā.</gatha>
    <hangnum nr="198"/>
    <gatha type="1"> ‘‘‘Sāvatthiyaṃ  kosalamandire jino, pahūtapañño varabhūrimedhaso;</gatha>
    <gatha type="last">So sakyaputto arahā anāsavo, deseti dhammaṃ arahattapattiyā.</gatha>
    <hangnum nr="199"/>
    <gatha type="1"> ‘‘‘Tadassa sutvā vacanaṃ supīṇito <note>[pīṇitvā (ka.)]</note>, nidhiṃva laddhā kapaṇoti vimhito;</gatha>
    <gatha type="last">Udaggacitto arahattamuttamaṃ, sudassanaṃ daṭṭhumanantagocaraṃ.</gatha>
    <hangnum nr="200"/>
    <gatha type="1"> ‘‘‘Tadā tato nikkhamitvāna satthuno <note>[nikkhamituna satthuvaraṃ (sī.)]</note>, sadā jinaṃ passāmi vimalānanaṃ <note>[parājinaṃ passāmi kamalānanaṃ (ka.)]</note>;</gatha>
    <gatha type="last">Upecca rammaṃ vijitavhayaṃ vanaṃ, dije apucchiṃ kuhiṃ lokanandano.</gatha>
    <hangnum nr="201"/>
    <gatha type="1"> ‘‘‘Tato avocuṃ naradevavandito, puraṃ paviṭṭho asanesanāya so;</gatha>
    <gatha type="last">Sasova <note>[paccehi (sī. syā.)]</note> khippaṃ munidassanussuko, upecca vandāhi tamaggapuggalaṃ’.</gatha>
    <hangnum nr="202"/>
    <gatha type="1"> ‘‘Tatohaṃ tuvaṭaṃ gantvā, sāvatthiṃ puramuttamaṃ;</gatha>
    <gatha type="last">Vicarantaṃ tamaddakkhiṃ, piṇḍatthaṃ apihāgidhaṃ.</gatha>
    <hangnum nr="203"/>
    <gatha type="1"> ‘‘Pattapāṇiṃ  alolakkhaṃ, pācayantaṃ pītākaraṃ <note>[bhājayantaṃ viyāmataṃ (sī.), jotayantaṃ idhāmataṃ (syā.), bhājayantaṃ idaṃmataṃ (pī.)]</note>;</gatha>
    <gatha type="last">Sirīnilayasaṅkāsaṃ, ravidittiharānanaṃ.</gatha>
    <hangnum nr="204"/>
    <gatha type="1"> ‘‘Taṃ samecca nipaccāhaṃ, idaṃ vacanamabraviṃ;</gatha>
    <gatha type="last">‘Kupathe vippanaṭṭhassa, saraṇaṃ hohi gotama.</gatha>
    <hangnum nr="205"/>
    <gatha type="1"> ‘‘‘Pāṇasantāraṇatthāya , piṇḍāya vicarāmahaṃ;</gatha>
    <gatha type="last">Na te dhammakathākālo, iccāha munisattamo’.</gatha>
    <hangnum nr="206"/>
    <gatha type="1"> ‘‘Tadā punappunaṃ buddhaṃ, āyāciṃ dhammalālaso;</gatha>
    <gatha type="last">Yo me dhammamadesesi, gambhīraṃ suññataṃ padaṃ.</gatha>
    <hangnum nr="207"/>
    <gatha type="1"> ‘‘Tassa  dhammaṃ suṇitvāna, pāpuṇiṃ āsavakkhayaṃ;</gatha>
    <gatha type="last">Parikkhīṇāyuko santo, aho satthānukampako.</gatha>
    <hangnum nr="208"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="209"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="210"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ.</gatha>
    <hangnum nr="211"/>
    <gatha type="1"> ‘‘Evaṃ thero viyākāsi, bāhiyo dārucīriyo;</gatha>
    <gatha type="last">Saṅkārakūṭe patito, bhūtāviṭṭhāya gāviyā.</gatha>
    <hangnum nr="212"/>
    <gatha type="1"> ‘‘Attano  pubbacariyaṃ, kittayitvā mahāmati;</gatha>
    <gatha type="last">Parinibbāyi so thero <note>[vīro (sī.), dhīro (syā.)]</note>, sāvatthiyaṃ puruttame.</gatha>
    <hangnum nr="213"/>
    <gatha type="1"> ‘‘Nagarā  nikkhamanto taṃ, disvāna isisattamo;</gatha>
    <gatha type="last">Dārucīradharaṃ dhīraṃ, bāhiyaṃ bāhitāgamaṃ.</gatha>
    <hangnum nr="214"/>
    <gatha type="1"> ‘‘Bhūmiyaṃ patitaṃ dantaṃ, indaketūva pātitaṃ;</gatha>
    <gatha type="last">Gatāyuṃ sukkhakilesaṃ <note>[gatāyu saṃgataklesaṃ (sī. pī.), tadāyu saṅkatālesaṃ (ka.)]</note>, jinasāsanakārakaṃ.</gatha>
    <hangnum nr="215"/>
    <gatha type="1"> ‘‘Tato āmantayī satthā, sāvake sāsane rate;</gatha>
    <gatha type="last">‘Gaṇhatha netvā <note>[hutvā (syā. pī. ka.)]</note> jhāpetha, tanuṃ sabrahmacārino.</gatha>
    <hangnum nr="216"/>
    <gatha type="1"> ‘‘‘Thūpaṃ karotha pūjetha, nibbuto so mahāmati;</gatha>
    <gatha type="last">Khippābhiññānamesaggo, sāvako me vacokaro.</gatha>
    <hangnum nr="217"/>
    <gatha type="1"> ‘‘‘Sahassamapi ce gāthā, anatthapadasañhitā;</gatha>
    <gatha type="last">Ekaṃ gāthāpadaṃ seyyo, yaṃ sutvā upasammati.</gatha>
    <hangnum nr="218"/>
    <gatha type="1"> ‘‘‘Yattha āpo ca pathavī, tejo vāyo na gādhati;</gatha>
    <gatha type="last">Na tattha sukkā jotanti, ādicco na pakāsati.</gatha>
    <hangnum nr="219"/>
    <gatha type="1"> ‘‘‘Na tattha candimā bhāti, tamo tattha na vijjati;</gatha>
    <gatha type="last">Yadā ca attanā vedi, munimonena brāhmaṇo.</gatha>
    <hangnum nr="220"/>
    <gatha type="1"> ‘‘‘Atha  rūpā arūpā ca, sukhadukkhā vimuccati’;</gatha>
    <gatha type="last">Iccevaṃ abhaṇī nātho, tilokasaraṇo muni’’.</gatha>
    <centered>Itthaṃ sudaṃ āyasmā bāhiyo thero imā gāthāyo</centered>
    <paragraph>Abhāsitthāti.</paragraph>
    <centered>Bāhiyattherassāpadānaṃ chaṭṭhaṃ.</centered>
    <subhead>7. Mahākoṭṭhikattheraapadānaṃ</subhead>
    <hangnum nr="221"/>
    <gatha type="1"> ‘‘Padumuttaro  nāma jino, sabbalokavidū muni;</gatha>
    <gatha type="last">Ito satasahassamhi, kappe uppajji cakkhumā.</gatha>
    <hangnum nr="222"/>
    <gatha type="1"> ‘‘Ovādako viññāpako, tārako sabbapāṇinaṃ;</gatha>
    <gatha type="last">Desanākusalo buddho, tāresi janataṃ bahuṃ.</gatha>
    <hangnum nr="223"/>
    <gatha type="1"> ‘‘Anukampako  kāruṇiko, hitesī sabbapāṇinaṃ;</gatha>
    <gatha type="last">Sampatte titthiye sabbe, pañcasīle patiṭṭhapi.</gatha>
    <hangnum nr="224"/>
    <gatha type="1"> ‘‘Evaṃ nirākulaṃ āsi, suññataṃ titthiyehi ca;</gatha>
    <gatha type="last">Vicittaṃ arahantehi, vasībhūtehi tādibhi.</gatha>
    <hangnum nr="225"/>
    <gatha type="1"> ‘‘Ratanānaṭṭhapaññāsaṃ, uggato so mahāmuni;</gatha>
    <gatha type="last">Kañcanagghiyasaṅkāso, bāttiṃsavaralakkhaṇo.</gatha>
    <hangnum nr="226"/>
    <gatha type="1"> ‘‘Vassasatasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="227"/>
    <gatha type="1"> ‘‘Tadāhaṃ haṃsavatiyaṃ, brāhmaṇo vedapāragū;</gatha>
    <gatha type="last">Upecca sabbalokaggaṃ <note>[sabbasāraggaṃ (sī.), sattapāragaṃ (pī.)]</note>, assosiṃ dhammadesanaṃ.</gatha>
    <hangnum nr="228"/>
    <gatha type="1"> ‘‘Tadā so sāvakaṃ vīro, pabhinnamatigocaraṃ;</gatha>
    <gatha type="last">Atthe dhamme nirutte ca, paṭibhāne ca kovidaṃ.</gatha>
    <hangnum nr="229"/>
    <gatha type="1"> ‘‘Ṭhapesi etadaggamhi, taṃ sutvā mudito ahaṃ;</gatha>
    <gatha type="last">Sasāvakaṃ jinavaraṃ, sattāhaṃ bhojayiṃ tadā.</gatha>
    <hangnum nr="230"/>
    <gatha type="1"> ‘‘Dussehacchādayitvāna , sasissaṃ buddhisāgaraṃ <note>[buddhasāgaraṃ (ka.)]</note>;</gatha>
    <gatha type="last">Nipacca pādamūlamhi, taṃ ṭhānaṃ patthayiṃ ahaṃ.</gatha>
    <hangnum nr="231"/>
    <gatha type="1"> ‘‘Tato  avoca lokaggo, ‘passathetaṃ dijuttamaṃ;</gatha>
    <gatha type="last">Vinataṃ pādamūle me, kamalodarasappabhaṃ.</gatha>
    <hangnum nr="232"/>
    <gatha type="1"> ‘‘‘Buddhaseṭṭhassa <note>[seṭṭhaṃ buddhassa (syā. ka.)]</note> bhikkhussa, ṭhānaṃ patthayate ayaṃ;</gatha>
    <gatha type="last">Tāya saddhāya cāgena, saddhammassavanena <note>[tena dhammassavena (sī. pī. ka.)]</note> ca.</gatha>
    <hangnum nr="233"/>
    <gatha type="1"> ‘‘‘Sabbattha sukhito hutvā, saṃsaritvā bhavābhave;</gatha>
    <gatha type="last">Anāgatamhi addhāne, lacchase taṃ manorathaṃ.</gatha>
    <hangnum nr="234"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="235"/>
    <gatha type="1"> ‘‘‘Tassa  dhammesu dāyādo, oraso dhammanimmito;</gatha>
    <gatha type="last">Koṭṭhiko nāma nāmena, hessati satthu sāvako’.</gatha>
    <hangnum nr="236"/>
    <gatha type="1"> ‘‘Taṃ sutvā mudito hutvā, yāvajīvaṃ tadā jinaṃ;</gatha>
    <gatha type="last">Mettacitto paricariṃ, sato paññāsamāhito.</gatha>
    <hangnum nr="237"/>
    <gatha type="1"> ‘‘Tena  kammavipākena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="238"/>
    <gatha type="1"> ‘‘Satānaṃ tīṇikkhattuñca, devarajjamakārayiṃ;</gatha>
    <gatha type="last">Satānaṃ pañcakkhattuñca, cakkavattī ahosahaṃ.</gatha>
    <hangnum nr="239"/>
    <gatha type="1"> ‘‘Padesarajjaṃ vipulaṃ, gaṇanāto asaṅkhiyaṃ;</gatha>
    <gatha type="last">Sabbattha sukhito āsiṃ, tassa kammassa vāhasā.</gatha>
    <hangnum nr="240"/>
    <gatha type="1"> ‘‘Duve  bhave saṃsarāmi, devatte atha mānuse;</gatha>
    <gatha type="last">Aññaṃ gatiṃ na gacchāmi, suciṇṇassa idaṃ phalaṃ.</gatha>
    <hangnum nr="241"/>
    <gatha type="1"> ‘‘Duve kule pajāyāmi, khattiye atha brāhmaṇe;</gatha>
    <gatha type="last">‘‘Nīce kule na jāyāmi, suciṇṇassa idaṃ phalaṃ.</gatha>
    <hangnum nr="242"/>
    <gatha type="1"> ‘‘Pacchime bhave sampatte, brahmabandhu ahosahaṃ;</gatha>
    <gatha type="last">Sāvatthiyaṃ vippakule, paccājāto mahaddhane.</gatha>
    <hangnum nr="243"/>
    <gatha type="1"> ‘‘Mātā candavatī nāma, pitā me assalāyano;</gatha>
    <gatha type="last">Yadā me pitaraṃ buddho, vinayī sabbasuddhiyā.</gatha>
    <hangnum nr="244"/>
    <gatha type="1"> ‘‘Tadā  pasanno sugate, pabbajiṃ anagāriyaṃ;</gatha>
    <gatha type="last">Moggallāno ācariyo, upajjhā sārisambhavo.</gatha>
    <hangnum nr="245"/>
    <gatha type="1"> ‘‘Kesesu chijjamānesu, diṭṭhi chinnā samūlikā;</gatha>
    <gatha type="last">Nivāsento ca kāsāvaṃ, arahattamapāpuṇiṃ.</gatha>
    <hangnum nr="246"/>
    <gatha type="1"> ‘‘Atthadhammaniruttīsu, paṭibhāne ca me mati;</gatha>
    <gatha type="last">Pabhinnā tena lokaggo, etadagge ṭhapesi maṃ.</gatha>
    <hangnum nr="247"/>
    <gatha type="1"> ‘‘Asandiṭṭhaṃ viyākāsiṃ, upatissena pucchito;</gatha>
    <gatha type="last">Paṭisambhidāsu tenāhaṃ, aggo sambuddhasāsane.</gatha>
    <hangnum nr="248"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="249"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="250"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā mahākoṭṭhiko thero imā gāthāyo</centered>
    <paragraph>Abhāsitthāti.</paragraph>
    <centered>Mahākoṭṭhikattherassāpadānaṃ sattamaṃ.</centered>
    <subhead>8. Uruveḷakassapattheraapadānaṃ</subhead>
    <hangnum nr="251"/>
    <gatha type="1"> ‘‘Padumuttaro  nāma jino, sabbalokavidū muni;</gatha>
    <gatha type="last">Ito satasahassamhi, kappe uppajji cakkhumā.</gatha>
    <hangnum nr="252"/>
    <gatha type="1"> ‘‘Ovādako viññāpako, tārako sabbapāṇinaṃ;</gatha>
    <gatha type="last">Desanākusalo buddho, tāresi janataṃ bahuṃ.</gatha>
    <hangnum nr="253"/>
    <gatha type="1"> ‘‘Anukampako kāruṇiko, hitesī sabbapāṇinaṃ;</gatha>
    <gatha type="last">Sampatte titthiye sabbe, pañcasīle patiṭṭhapi.</gatha>
    <hangnum nr="254"/>
    <gatha type="1"> ‘‘Evaṃ nirākulaṃ āsi, suññataṃ titthiyehi ca;</gatha>
    <gatha type="last">Vicittaṃ arahantehi, vasībhūtehi tādibhi.</gatha>
    <hangnum nr="255"/>
    <gatha type="1"> ‘‘Ratanānaṭṭhapaññāsaṃ, uggato so mahāmuni;</gatha>
    <gatha type="last">Kañcanagghiyasaṅkāso, bāttiṃsavaralakkhaṇo.</gatha>
    <hangnum nr="256"/>
    <gatha type="1"> ‘‘Vassasatasahassāni , āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="257"/>
    <gatha type="1"> ‘‘Tadāhaṃ haṃsavatiyā, brāhmaṇo sādhusammato;</gatha>
    <gatha type="last">Upecca lokapajjotaṃ, assosiṃ dhammadesanaṃ.</gatha>
    <hangnum nr="258"/>
    <gatha type="1"> ‘‘Tadā  mahāparisatiṃ, mahāparisasāvakaṃ;</gatha>
    <gatha type="last">Ṭhapentaṃ etadaggamhi, sutvāna mudito ahaṃ.</gatha>
    <hangnum nr="259"/>
    <gatha type="1"> ‘‘Mahatā parivārena, nimantetvā mahājinaṃ;</gatha>
    <gatha type="last">Brāhmaṇānaṃ sahassena, sahadānamadāsahaṃ.</gatha>
    <hangnum nr="260"/>
    <gatha type="1"> ‘‘Mahādānaṃ daditvāna, abhivādiya nāyakaṃ;</gatha>
    <gatha type="last">Ekamantaṃ ṭhito haṭṭho, idaṃ vacanamabraviṃ.</gatha>
    <hangnum nr="261"/>
    <gatha type="1"> ‘‘‘Tayi saddhāya me vīra, adhikāraguṇena ca;</gatha>
    <gatha type="last">Parisā mahatī hotu, nibbattassa tahiṃ tahiṃ’.</gatha>
    <hangnum nr="262"/>
    <gatha type="1"> ‘‘Tadā avoca parisaṃ, gajagajjitasussaro;</gatha>
    <gatha type="last">Karavīkaruto satthā, ‘etaṃ passatha brāhmaṇaṃ.</gatha>
    <hangnum nr="263"/>
    <gatha type="1"> ‘‘‘Hemavaṇṇaṃ mahābāhuṃ, kamalānanalocanaṃ;</gatha>
    <gatha type="last">Udaggatanujaṃ haṭṭhaṃ, saddhavantaṃ guṇe mama.</gatha>
    <hangnum nr="264"/>
    <gatha type="1"> ‘‘‘Esa  patthayate ṭhānaṃ <note>[patthayi taṃ ṭhānaṃ (syā.)]</note>, sīhaghosassa bhikkhuno;</gatha>
    <gatha type="last">Anāgatamhi addhāne, lacchase taṃ manorathaṃ.</gatha>
    <hangnum nr="265"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="266"/>
    <gatha type="1"> ‘‘‘Tassa  dhammesu dāyādo, oraso dhammanimmito;</gatha>
    <gatha type="last">Kassapo nāma gottena, hessati satthu sāvako’.</gatha>
    <hangnum nr="267"/>
    <gatha type="1"> ‘‘Ito dvenavute kappe, ahu satthā anuttaro;</gatha>
    <gatha type="last">Anūpamo asadiso, phusso lokagganāyako.</gatha>
    <hangnum nr="268"/>
    <gatha type="1"> ‘‘So  ca sabbaṃ tamaṃ hantvā, vijaṭetvā mahājaṭaṃ;</gatha>
    <gatha type="last">Vassate amataṃ vuṭṭhiṃ, tappayanto sadevakaṃ.</gatha>
    <hangnum nr="269"/>
    <gatha type="1"> ‘‘Tadā  hi bārāṇasiyaṃ, rājā paccā ahumhase;</gatha>
    <gatha type="last">Bhātaromha tayo sabbe, saṃvisaṭṭhāva rājino.</gatha>
    <hangnum nr="270"/>
    <gatha type="1"> ‘‘Vīraṅgarūpā balino, saṅgāme aparājitā;</gatha>
    <gatha type="last">Tadā kupitapaccanto <note>[kuppati paccanto (ka.)]</note>, amhe āha mahīpati.</gatha>
    <hangnum nr="271"/>
    <gatha type="1"> ‘‘‘Etha gantvāna paccantaṃ, sodhetvā aṭṭavībalaṃ;</gatha>
    <gatha type="last">Khemaṃ vijiritaṃ katvā, puna dethāti bhāsatha’.</gatha>
    <hangnum nr="272"/>
    <gatha type="1"> ‘‘Tato mayaṃ avocumha, yadi deyyāsi nāyakaṃ;</gatha>
    <gatha type="last">Upaṭṭhānāya amhākaṃ, sādhayissāma vo tato.</gatha>
    <hangnum nr="273"/>
    <gatha type="1"> ‘‘Tato mayaṃ laddhavarā, bhūmipālena pesitā;</gatha>
    <gatha type="last">Nikkhittasatthaṃ paccantaṃ, katvā punarupacca taṃ.</gatha>
    <hangnum nr="274"/>
    <gatha type="1"> ‘‘Yācitvā satthupaṭṭhānaṃ, rājānaṃ lokanāyakaṃ;</gatha>
    <gatha type="last">Munivīraṃ labhitvāna, yāvajīvaṃ yajimha taṃ.</gatha>
    <hangnum nr="275"/>
    <gatha type="1"> ‘‘Mahagghāni ca vatthāni, paṇītāni rasāni ca;</gatha>
    <gatha type="last">Senāsanāni rammāni, bhesajjāni hitāni ca.</gatha>
    <hangnum nr="276"/>
    <gatha type="1"> ‘‘Datvā sasaṅghamunino <note>[sasaṃghassa mune (sī. pī.)]</note>, dhammenuppāditāni no;</gatha>
    <gatha type="last">Sīlavanto kāruṇikā, bhāvanāyuttamānasā.</gatha>
    <hangnum nr="277"/>
    <gatha type="1"> ‘‘Saddhā paricaritvāna, mettacittena nāyakaṃ;</gatha>
    <gatha type="last">Nibbute tamhi lokagge, pūjaṃ katvā yathābalaṃ.</gatha>
    <hangnum nr="278"/>
    <gatha type="1"> ‘‘Tato  cutā santusitaṃ <note>[tāvatiṃsaṃ (syā.)]</note>, gatā tattha mahāsukhaṃ;</gatha>
    <gatha type="last">Anubhūtā mayaṃ sabbe, buddhapūjāyidaṃ phalaṃ.</gatha>
    <hangnum nr="279"/>
    <gatha type="1"> ‘‘Māyākāro  yathā raṅge <note>[laddho (syā. pī.)]</note>, dassesi vikatiṃ bahuṃ;</gatha>
    <gatha type="last">Tathā bhave bhamantohaṃ <note>[gamentohaṃ (ka.), bhavantohaṃ (syā.)]</note>, videhādhipatī ahuṃ.</gatha>
    <hangnum nr="280"/>
    <gatha type="1"> ‘‘Guṇāceḷassa vākyena, micchādiṭṭhigatāsayo;</gatha>
    <gatha type="last">Narakaṃ maggamārūḷho, rucāya mama dhītuyā.</gatha>
    <hangnum nr="281"/>
    <gatha type="1"> ‘‘Ovādaṃ nādiyitvāna, brahmunā nāradenahaṃ;</gatha>
    <gatha type="last">Bahudhā saṃsito santo, diṭṭhiṃ hitvāna pāpikaṃ.</gatha>
    <hangnum nr="282"/>
    <gatha type="1"> ‘‘Pūrayitvā  visesena, dasa kammapathānihaṃ;</gatha>
    <gatha type="last">Hitvāna dehamagamiṃ, saggaṃ sabhavanaṃ yathā.</gatha>
    <hangnum nr="283"/>
    <gatha type="1"> ‘‘Pacchime bhave sampatte, brahmabandhu ahosahaṃ;</gatha>
    <gatha type="last">Bārāṇasiyaṃ phītāyaṃ, jāto vippamahākule.</gatha>
    <hangnum nr="284"/>
    <gatha type="1"> ‘‘Maccubyādhijarā bhīto, ogāhetvā mahāvanaṃ <note>[jahitvāna mahādhanaṃ (sī.), jahitvā ca mahādhanaṃ (pī.)]</note>;</gatha>
    <gatha type="last">Nibbānaṃ padamesanto, jaṭilesu paribbajiṃ.</gatha>
    <hangnum nr="285"/>
    <gatha type="1"> ‘‘Tadā dve bhātaro mayhaṃ, pabbajiṃsu mayā saha;</gatha>
    <gatha type="last">Uruveḷāyaṃ māpetvā, assamaṃ nivasiṃ ahaṃ.</gatha>
    <hangnum nr="286"/>
    <gatha type="1"> ‘‘Kassapo nāma gottena, uruveḷanivāsiko <note>[uruveḷāya nivasiṃ (syā.)]</note>;</gatha>
    <gatha type="last">Tato me āsi paññatti, uruveḷakassapo iti.</gatha>
    <hangnum nr="287"/>
    <gatha type="1"> ‘‘Nadīsakāse bhātā me, nadīkassapasavhayo;</gatha>
    <gatha type="last">Āsī sakāsanāmena, gayāyaṃ gayākassapo.</gatha>
    <hangnum nr="288"/>
    <gatha type="1"> ‘‘Dve  satāni kaniṭṭhassa, tīṇi majjhassa bhātuno;</gatha>
    <gatha type="last">Mama pañca satānūnā, sissā sabbe mamānugā.</gatha>
    <hangnum nr="289"/>
    <gatha type="1"> ‘‘Tadā upecca maṃ buddho, katvāna vividhāni me <note>[katvā nānāvidhāni me (sī.)]</note>;</gatha>
    <gatha type="last">Pāṭihīrāni lokaggo, vinesi narasārathi.</gatha>
    <hangnum nr="290"/>
    <gatha type="1"> ‘‘Sahassaparivārena, ahosiṃ ehibhikkhuko;</gatha>
    <gatha type="last">Teheva saha sabbehi, arahattamapāpuṇiṃ.</gatha>
    <hangnum nr="291"/>
    <gatha type="1"> ‘‘Te  cevaññe ca bahavo, sissā maṃ parivārayuṃ;</gatha>
    <gatha type="last">Sāsituñca samatthohaṃ, tato maṃ isisattamo.</gatha>
    <hangnum nr="292"/>
    <gatha type="1"> ‘‘Mahāparisabhāvasmiṃ , etadagge ṭhapesi maṃ;</gatha>
    <gatha type="last">Aho buddhe kataṃ kāraṃ, saphalaṃ me ajāyatha.</gatha>
    <hangnum nr="293"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="294"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="295"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā uruveḷakassapo thero imā gāthāyo</centered>
    <paragraph>Abhāsitthāti.</paragraph>
    <centered>Uruveḷakassapattherassāpadānaṃ aṭṭhamaṃ.</centered>
    <subhead>9. Rādhattheraapadānaṃ</subhead>
    <hangnum nr="296"/>
    <gatha type="1"> ‘‘Padumuttaro  nāma jino, sabbalokavidū muni;</gatha>
    <gatha type="last">Ito satasahassamhi, kappe uppajji cakkhumā.</gatha>
    <hangnum nr="297"/>
    <gatha type="1"> ‘‘Ovādako viññāpako, tārako sabbapāṇinaṃ;</gatha>
    <gatha type="last">Desanākusalo buddho, tāresi janataṃ bahuṃ.</gatha>
    <hangnum nr="298"/>
    <gatha type="1"> ‘‘Anukampako kāruṇiko, hitesī sabbapāṇinaṃ;</gatha>
    <gatha type="last">Sampatte titthiye sabbe, pañcasīle patiṭṭhapi.</gatha>
    <hangnum nr="299"/>
    <gatha type="1"> ‘‘Evaṃ nirākulaṃ āsi, suññataṃ titthiyehi ca;</gatha>
    <gatha type="last">Vicittaṃ arahantehi, vasībhūtehi tādibhi.</gatha>
    <hangnum nr="300"/>
    <gatha type="1"> ‘‘Ratanānaṭṭhapaññāsaṃ, uggato so mahāmuni;</gatha>
    <gatha type="last">Kañcanagghiyasaṅkāso, bāttiṃsavaralakkhaṇo.</gatha>
    <hangnum nr="301"/>
    <gatha type="1"> ‘‘Vassasatasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="302"/>
    <gatha type="1"> ‘‘Tadāhaṃ haṃsavatiyaṃ, brāhmaṇo mantapāragū;</gatha>
    <gatha type="last">Upecca taṃ naravaraṃ, assosiṃ dhammadesanaṃ.</gatha>
    <hangnum nr="303"/>
    <gatha type="1"> ‘‘Paññapentaṃ mahāvīraṃ, parisāsu visāradaṃ;</gatha>
    <gatha type="last">Paṭibhāneyyakaṃ bhikkhuṃ, etadagge vināyakaṃ.</gatha>
    <hangnum nr="304"/>
    <gatha type="1"> ‘‘Tadāhaṃ kāraṃ katvāna, sasaṅghe lokanāyake;</gatha>
    <gatha type="last">Nipacca sirasā pāde, taṃ ṭhānaṃ abhipatthayiṃ.</gatha>
    <hangnum nr="305"/>
    <gatha type="1"> ‘‘Tato  maṃ bhagavā āha, siṅgīnikkhasamappabho;</gatha>
    <gatha type="last">Sarena rajanīyena, kilesamalahārinā.</gatha>
    <hangnum nr="306"/>
    <gatha type="1"> ‘‘‘Sukhī  bhavassu dīghāyu, sijjhatu paṇidhī tava;</gatha>
    <gatha type="last">Sasaṅghe me kataṃ kāraṃ, atīva vipulaṃ tayā.</gatha>
    <hangnum nr="307"/>
    <gatha type="1"> ‘‘‘Satasahassito  kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="308"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Rādhoti nāmadheyyena, hessati satthu sāvako.</gatha>
    <hangnum nr="309"/>
    <gatha type="1"> ‘‘‘Sa te hetuguṇe tuṭṭho, sakyaputto narāsabho <note>[idaṃ pādadvayaṃ syāmamūle natthī]</note>;</gatha>
    <gatha type="last">Paṭibhāneyyakānaggaṃ, paññapessati nāyako’.</gatha>
    <hangnum nr="310"/>
    <gatha type="1"> ‘‘Taṃ sutvā mudito hutvā, yāvajīvaṃ tadā jinaṃ;</gatha>
    <gatha type="last">Mettacitto paricariṃ, sato paññāsamāhito.</gatha>
    <hangnum nr="311"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="312"/>
    <gatha type="1"> ‘‘Satānaṃ tīṇikkhattuñca, devarajjamakārayiṃ;</gatha>
    <gatha type="last">Satānaṃ pañcakkhattuñca, cakkavattī ahosahaṃ.</gatha>
    <hangnum nr="313"/>
    <gatha type="1"> ‘‘Padesarajjaṃ vipulaṃ, gaṇanāto asaṅkhiyaṃ;</gatha>
    <gatha type="last">Sabbattha sukhito āsiṃ, tassa kammassa vāhasā.</gatha>
    <hangnum nr="314"/>
    <gatha type="1"> ‘‘Pacchime bhave sampatte, giribbajapuruttame;</gatha>
    <gatha type="last">Jāto vippakule niddhe, vikalacchādanāsane.</gatha>
    <hangnum nr="315"/>
    <gatha type="1"> ‘‘Kaṭacchubhikkhaṃ pādāsiṃ, sāriputtassa tādino;</gatha>
    <gatha type="last">Yadā  jiṇṇo ca vuddho ca, tadārāmamupāgamiṃ.</gatha>
    <hangnum nr="316"/>
    <gatha type="1"> ‘‘Pabbajati na maṃ koci <note>[pabbājenti na maṃ keci (sī. syā pī.)]</note>, jiṇṇadubbalathāmakaṃ;</gatha>
    <gatha type="last">Tena dīno vivaṇṇaṅgo <note>[vivaṇṇako (ka.)]</note>, soko cāsiṃ tadā ahaṃ.</gatha>
    <hangnum nr="317"/>
    <gatha type="1"> ‘‘Disvā mahākāruṇiko, mamamāha <note>[mamāha so (sī.), mamāha ca (pī.)]</note> mahāmuni;</gatha>
    <gatha type="last">‘Kimatthaṃ puttasokaṭṭo, brūhi te cittajaṃ rujaṃ’.</gatha>
    <hangnum nr="318"/>
    <gatha type="1"> ‘‘‘Pabbajjaṃ na labhe vīra, svākkhāte tava sāsane;</gatha>
    <gatha type="last">Tena sokena dīnosmi, saraṇaṃ hohi nāyaka’.</gatha>
    <hangnum nr="319"/>
    <gatha type="1"> ‘‘Tadā  bhikkhū samānetvā, apucchi munisattamo;</gatha>
    <gatha type="last">‘Imassa adhikāraṃ ye, saranti byāharantu te’.</gatha>
    <hangnum nr="320"/>
    <gatha type="1"> ‘‘Sāriputto  tadāvoca, ‘kāramassa sarāmahaṃ;</gatha>
    <gatha type="last">Kaṭacchubhikkhaṃ dāpesi, piṇḍāya carato mama’.</gatha>
    <hangnum nr="321"/>
    <gatha type="1"> ‘‘‘Sādhu sādhu kataññūsi, sāriputta imaṃ tuvaṃ;</gatha>
    <gatha type="last">Pabbājehi dijaṃ vuḍḍhaṃ, hessatājāniyo ayaṃ’.</gatha>
    <hangnum nr="322"/>
    <gatha type="1"> ‘‘Tato  alatthaṃ pabbajjaṃ, kammavācopasampadaṃ;</gatha>
    <gatha type="last">Na cireneva kālena, pāpuṇiṃ āsavakkhayaṃ.</gatha>
    <hangnum nr="323"/>
    <gatha type="1"> ‘‘Sakkaccaṃ munino vākyaṃ, suṇāmi mudito yato;</gatha>
    <gatha type="last">Paṭibhāneyyakānaggaṃ, tato maṃ ṭhapayī jino.</gatha>
    <hangnum nr="324"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="325"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="326"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā rādho thero imā gāthāyo</centered>
    <paragraph>Abhāsitthāti.</paragraph>
    <centered>Rādhattherassāpadānaṃ navamaṃ.</centered>
    <subhead>10. Mogharājattheraapadānaṃ</subhead>
    <hangnum nr="327"/>
    <gatha type="1"> ‘‘Padumuttaro nāma jino, sabbalokavidū muni;</gatha>
    <gatha type="last">Ito satasahassamhi, kappe uppajji cakkhumā.</gatha>
    <hangnum nr="328"/>
    <gatha type="1"> ‘‘Ovādako viññāpako, tārako sabbapāṇinaṃ;</gatha>
    <gatha type="last">Desanākusalo buddho, tāresi janataṃ bahuṃ.</gatha>
    <hangnum nr="329"/>
    <gatha type="1"> ‘‘Anukampako kāruṇiko, hitesī sabbapāṇinaṃ;</gatha>
    <gatha type="last">Sampatte titthiye sabbe, pañcasīle patiṭṭhapi.</gatha>
    <hangnum nr="330"/>
    <gatha type="1"> ‘‘Evaṃ nirākulaṃ āsi, suññataṃ titthiyehi ca;</gatha>
    <gatha type="last">Vicittaṃ arahantehi, vasībhūtehi tādibhi.</gatha>
    <hangnum nr="331"/>
    <gatha type="1"> ‘‘Ratanānaṭṭhapaññāsaṃ , uggato so mahāmuni;</gatha>
    <gatha type="last">Kañcanagghiyasaṅkāso, bāttiṃsavaralakkhaṇo.</gatha>
    <hangnum nr="332"/>
    <gatha type="1"> ‘‘Vassasatasahassāni , āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="333"/>
    <gatha type="1"> ‘‘Tadāhaṃ  haṃsavatiyaṃ, kule aññatare ahuṃ;</gatha>
    <gatha type="last">Parakammāyane yutto, natthi me kiñci saṃdhanaṃ.</gatha>
    <hangnum nr="334"/>
    <gatha type="1"> ‘‘Paṭikkamanasālāyaṃ, vasanto katabhūmiyaṃ;</gatha>
    <gatha type="last">Aggiṃ ujjālayiṃ tattha, daḷhaṃ kaṇhāsi sā <note>[kaṇhā siyā (sī. pī.), ḍayhakaṇhā silā (syā.)]</note> hī.</gatha>
    <hangnum nr="335"/>
    <gatha type="1"> ‘‘Tadā parisatiṃ nātho, catusaccapakāsako;</gatha>
    <gatha type="last">Sāvakaṃ sampakittesi, lūkhacīvaradhārakaṃ.</gatha>
    <hangnum nr="336"/>
    <gatha type="1"> ‘‘Tassa tamhi guṇe tuṭṭho, paṇipacca <note>[patipajja (syā.)]</note> tathāgataṃ;</gatha>
    <gatha type="last">Lūkhacīvaradhāraggaṃ, patthayiṃ ṭhānamuttamaṃ.</gatha>
    <hangnum nr="337"/>
    <gatha type="1"> ‘‘Tadā avoca bhagavā, sāvake padumuttaro;</gatha>
    <gatha type="last">‘Passathetaṃ purisakaṃ, kucelaṃ tanudehakaṃ.</gatha>
    <hangnum nr="338"/>
    <gatha type="1"> ‘‘‘Pītippasannavadanaṃ , saddhādhanasamanvitaṃ <note>[saddhāsnehasamanvataṃ (ka.)]</note>;</gatha>
    <gatha type="last">Udaggatanujaṃ haṭṭhaṃ, acalaṃ sālapiṇḍitaṃ.</gatha>
    <hangnum nr="339"/>
    <gatha type="1"> ‘‘‘Eso pattheti taṃ ṭhānaṃ, saccasenassa bhikkhuno;</gatha>
    <gatha type="last">Lūkhacīvaradhārissa, tassa vaṇṇasitāsayo <note>[vaṇṇagatāsayo (sī. syā. pī.)]</note>.</gatha>
    <hangnum nr="340"/>
    <gatha type="1"> ‘‘Taṃ sutvā mudito hutvā, nipacca sirasā jinaṃ;</gatha>
    <gatha type="last">Yāvajīvaṃ subhaṃ kammaṃ, karitvā jinasāsane.</gatha>
    <hangnum nr="341"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsūpago ahaṃ.</gatha>
    <hangnum nr="342"/>
    <gatha type="1"> ‘‘Paṭikkamanasālāyaṃ, bhūmidāhakakammunā;</gatha>
    <gatha type="last">Samasahassaṃ niraye, adayhiṃ vedanāṭṭito.</gatha>
    <hangnum nr="343"/>
    <gatha type="1"> ‘‘Tena  kammāvasesena, pañca jātisatānihaṃ;</gatha>
    <gatha type="last">Manusso kulajo hutvā, jātiyā lakkhaṇaṅkito.</gatha>
    <hangnum nr="344"/>
    <gatha type="1"> ‘‘Pañca  jātisatāneva, kuṭṭharogasamappito;</gatha>
    <gatha type="last">Mahādukkhaṃ anubhaviṃ, tassa kammassa vāhasā.</gatha>
    <hangnum nr="345"/>
    <gatha type="1"> ‘‘Imasmiṃ bhaddake kappe, upariṭṭhaṃ yasassinaṃ;</gatha>
    <gatha type="last">Piṇḍapātena tappesiṃ, pasannamānaso ahaṃ.</gatha>
    <hangnum nr="346"/>
    <gatha type="1"> ‘‘Tena  kammavisesena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="347"/>
    <gatha type="1"> ‘‘Pacchime bhave sampatte, ajāyiṃ khattiye kule;</gatha>
    <gatha type="last">Pituno accayenāhaṃ, mahārajjasamappito.</gatha>
    <hangnum nr="348"/>
    <gatha type="1"> ‘‘Kuṭṭharogādhibhūtohaṃ, na ratiṃ na sukhaṃ labhe;</gatha>
    <gatha type="last">Moghaṃ rajjaṃ sukhaṃ yasmā, mogharājā tato ahaṃ.</gatha>
    <hangnum nr="349"/>
    <gatha type="1"> ‘‘Kāyassa dosaṃ disvāna, pabbajiṃ anagāriyaṃ;</gatha>
    <gatha type="last">Bāvarissa dijaggassa, sissattaṃ ajjhupāgamiṃ.</gatha>
    <hangnum nr="350"/>
    <gatha type="1"> ‘‘Mahatā parivārena, upecca naranāyakaṃ;</gatha>
    <gatha type="last">Apucchiṃ nipuṇaṃ pañhaṃ, taṃ vīraṃ vādisūdanaṃ.</gatha>
    <hangnum nr="351"/>
    <gatha type="1"> ‘‘‘Ayaṃ loko paro loko, brahmaloko sadevako;</gatha>
    <gatha type="last">Diṭṭhiṃ no <note>[diṭṭhā no (sī.), diṭṭhaṃ no (pī.), diṭṭhiṃ te (syā.)]</note> nābhijānāmi, gotamassa yasassino.</gatha>
    <hangnum nr="352"/>
    <gatha type="1"> ‘‘‘Evābhikkantadassāviṃ , atthi pañhena āgamaṃ;</gatha>
    <gatha type="last">Kathaṃ lokaṃ avekkhantaṃ, maccurājā na passati’.</gatha>
    <hangnum nr="353"/>
    <gatha type="1"> ‘‘‘Suññato  lokaṃ avekkhassu, mogharāja sadā sato;</gatha>
    <gatha type="last">Attānudiṭṭhiṃ uhacca, evaṃ maccutaro siyā.</gatha>
    <hangnum nr="354"/>
    <gatha type="1"> ‘‘‘Evaṃ lokaṃ avekkhantaṃ, maccurājā na passati’;</gatha>
    <gatha type="last">Iti maṃ abhaṇi buddho, sabbarogatikicchako.</gatha>
    <hangnum nr="355"/>
    <gatha type="1"> ‘‘Saha gāthāvasānena, kesamassuvivajjito;</gatha>
    <gatha type="last">Kāsāvavatthavasano, āsiṃ bhikkhu tathārahā.</gatha>
    <hangnum nr="356"/>
    <gatha type="1"> ‘‘Saṅghikesu vihāresu, na vasiṃ rogapīḷito;</gatha>
    <gatha type="last">Mā vihāro padussīti, vātarogehi pīḷito <note>[vācāyābhisupīḷito (syā. pī.), vātarogī supīḷito (ka.)]</note>.</gatha>
    <hangnum nr="357"/>
    <gatha type="1"> ‘‘Saṅkārakūṭā  āhitvā, susānā rathikāhi ca;</gatha>
    <gatha type="last">Tato saṅghāṭiṃ karitvā, dhārayiṃ lūkhacīvaraṃ.</gatha>
    <hangnum nr="358"/>
    <gatha type="1"> ‘‘Mahābhisakko tasmiṃ me, guṇe tuṭṭho vināyako;</gatha>
    <gatha type="last">Lūkhacīvaradhārīnaṃ, etadagge ṭhapesi maṃ.</gatha>
    <hangnum nr="359"/>
    <gatha type="1"> ‘‘Puññapāpaparikkhīṇo, sabbarogavivajjito;</gatha>
    <gatha type="last">Sikhīva anupādāno, nibbāyissamanāsavo.</gatha>
    <hangnum nr="360"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="361"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="362"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ  sudaṃ āyasmā mogharājā thero imā gāthāyo</centered>
    <paragraph>Abhāsitthāti.</paragraph>
    <centered>Mogharājattherassāpadānaṃ dasamaṃ.</centered>
    <centered>Kaccāyanavaggo catupaññāsamo.</centered>
    <paragraph>Tassuddānaṃ –</paragraph>
    <gatha type="1">Kaccāno vakkalī thero, mahākappinasavhayo;</gatha>
    <gatha type="last">Dabbo kumāranāmo ca, bāhiyo koṭṭhiko vasī.</gatha>
    <gatha type="1">Uruveḷakassapo rādho, mogharājā ca paṇḍito;</gatha>
    <gatha type="last">Tīṇi gāthāsatānettha, bāsaṭṭhi ceva piṇḍitā.</gatha>
  </text>
</tree>
