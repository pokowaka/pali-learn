<?xml version='1.0' encoding='UTF-8'?>
<tree text="1. Sumedh&#x101;vaggo" target="text">
  <text>
    <subhead>1. Sumedhātherīapadānaṃ</subhead>
    <paragraph>Atha therikāpadānāni suṇātha –</paragraph>
    <hangnum nr="1"/>
    <gatha type="1"> ‘‘Bhagavati  koṇāgamane, saṅghārāmamhi navanivesanamhi <note>[nivesamhi (syā.)]</note>;</gatha>
    <gatha type="last">Sakhiyo tisso janiyo, vihāradānaṃ adāsimha.</gatha>
    <hangnum nr="2"/>
    <gatha type="1"> ‘‘Dasakkhattuṃ satakkhattuṃ, dasasatakkhattuṃ satānañca satakkhattuṃ <note>[satāni ca sattakkhattuṃ (sī. ka.)]</note>;</gatha>
    <gatha type="last">Devesu upapajjimha, ko vādo mānuse bhave.</gatha>
    <hangnum nr="3"/>
    <gatha type="1"> ‘‘Deve  mahiddhikā ahumha, mānusakamhi ko vādo;</gatha>
    <gatha type="last">Sattaratanamahesī <note>[sattaratanassa mahesī (sī. pī.)]</note>, itthiratanaṃ ahaṃ bhaviṃ.</gatha>
    <hangnum nr="4"/>
    <gatha type="1"> ‘‘Idha sañcitakusalā <note>[tattha sañcitaṃ kusalaṃ (syā.)]</note>, susamiddhakulappajā;</gatha>
    <gatha type="last">Dhanañjānī ca khemā ca, ahampi ca tayo janā.</gatha>
    <hangnum nr="5"/>
    <gatha type="1"> ‘‘Ārāmaṃ sukataṃ katvā, sabbāvayavamaṇḍitaṃ;</gatha>
    <gatha type="last">Buddhappamukhasaṅghassa, niyyādetvā samoditā.</gatha>
    <hangnum nr="6"/>
    <gatha type="1"> ‘‘Yattha  yatthūpapajjāmi, tassa kammassa vāhasā;</gatha>
    <gatha type="last">Devesu aggataṃ pattā, manussesu tatheva ca.</gatha>
    <hangnum nr="7"/>
    <gatha type="1"> ‘‘Imasmiṃyeva kappamhi, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <hangnum nr="8"/>
    <gatha type="1"> ‘‘Upaṭṭhāko  mahesissa, tadā āsi narissaro;</gatha>
    <gatha type="last">Kāsirājā kikī nāma, bārāṇasipuruttame.</gatha>
    <hangnum nr="9"/>
    <gatha type="1"> ‘‘Tassāsuṃ satta dhītaro, rājakaññā sukhedhitā <note>[sukhethitā (syā.)]</note>;</gatha>
    <gatha type="last">Buddhopaṭṭhānaniratā, brahmacariyaṃ cariṃsu tā.</gatha>
    <hangnum nr="10"/>
    <gatha type="1"> ‘‘Tāsaṃ sahāyikā hutvā, sīlesu susamāhitā;</gatha>
    <gatha type="last">Datvā dānāni sakkaccaṃ, agāreva vataṃ <note>[agāreva vattaṃ (syā.)]</note> cariṃ.</gatha>
    <hangnum nr="11"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsūpagā ahaṃ.</gatha>
    <hangnum nr="12"/>
    <gatha type="1"> ‘‘Tato cutā yāmamagaṃ <note>[yāmasaggaṃ (syā.)]</note>, tatohaṃ tusitaṃ gatā;</gatha>
    <gatha type="last">Tato ca nimmānaratiṃ, vasavattipuraṃ tato.</gatha>
    <hangnum nr="13"/>
    <gatha type="1"> ‘‘Yattha yatthūpapajjāmi, puññakammasamohitā;</gatha>
    <gatha type="last">Tattha tattheva rājūnaṃ, mahesittamakārayiṃ.</gatha>
    <hangnum nr="14"/>
    <gatha type="1"> ‘‘Tato  cutā manussatte, rājūnaṃ cakkavattinaṃ;</gatha>
    <gatha type="last">Maṇḍalīnañca rājūnaṃ, mahesittamakārayiṃ.</gatha>
    <hangnum nr="15"/>
    <gatha type="1"> ‘‘Sampattimanubhotvāna, devesu mānusesu ca;</gatha>
    <gatha type="last">Sabbattha sukhitā hutvā, nekajātīsu saṃsariṃ.</gatha>
    <hangnum nr="16"/>
    <gatha type="1"> ‘‘So hetu ca so pabhavo, tammūlaṃ sāsane khamaṃ <note>[tammūlaṃ sā ca sāsane khanti (sī. pī. ka.)]</note>;</gatha>
    <gatha type="last">Paṭhamaṃ taṃ samodhānaṃ, taṃ dhammaratāya nibbānaṃ <note>[nibbutaṃ (syā.)]</note>.</gatha>
    <hangnum nr="17"/>
    <gatha type="1"> ‘‘Kilesā  jhāpitā mayhaṃ, bhavā sabbe samūhatā;</gatha>
    <gatha type="last">Nāgīva bandhanaṃ chetvā, viharāmi anāsavā.</gatha>
    <hangnum nr="18"/>
    <gatha type="1"> ‘‘Svāgataṃ  vata me āsi, mama buddhassa <note>[buddhaseṭṭhassa (sī. syā. ka.)]</note> santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="19"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ sumedhā bhikkhunī imā gāthāyo abhāsitthāti.</paragraph>
    <centered>Sumedhātheriyāpadānaṃ paṭhamaṃ.</centered>
    <subhead>2. Mekhalādāyikātherīapadānaṃ</subhead>
    <hangnum nr="20"/>
    <gatha type="1"> ‘‘Siddhatthassa bhagavato, thūpakārāpikā ahuṃ <note>[thūpakāra makāsahaṃ (syā.)]</note>;</gatha>
    <gatha type="last">Mekhalikā mayā dinnā, navakammāya satthuno.</gatha>
    <hangnum nr="21"/>
    <gatha type="1"> ‘‘Niṭṭhite ca mahāthūpe, mekhalaṃ punadāsahaṃ;</gatha>
    <gatha type="last">Lokanāthassa munino, pasannā sehi pāṇibhi.</gatha>
    <hangnum nr="22"/>
    <gatha type="1"> ‘‘Catunnavutito kappe, yaṃ mekhalamadaṃ tadā;</gatha>
    <gatha type="last">Duggatiṃ nābhijānāmi, thūpakārassidaṃ phalaṃ.</gatha>
    <hangnum nr="23"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavā.</gatha>
    <hangnum nr="24"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="25"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ  sudaṃ mekhalādāyikā bhikkhunī imā gāthāyo abhāsitthāti.</paragraph>
    <centered>Mekhalādāyikātheriyāpadānaṃ dutiyaṃ.</centered>
    <subhead>3. Maṇḍapadāyikātherīapadānaṃ</subhead>
    <hangnum nr="26"/>
    <gatha type="1"> ‘‘Koṇāgamanabuddhassa , maṇḍapo kārito mayā;</gatha>
    <gatha type="last">Dhuvaṃ ticīvaraṃdāsiṃ <note>[thūpañca pavaramadaṃ (syā.), dhuvañca cīvaraṃ adaṃ (pī.)]</note>, buddhassa lokabandhuno.</gatha>
    <hangnum nr="27"/>
    <gatha type="1"> ‘‘Yaṃ yaṃ janapadaṃ yāmi, nigame rājadhāniyo;</gatha>
    <gatha type="last">Sabbattha pūjito homi, puññakammassidaṃ phalaṃ.</gatha>
    <hangnum nr="28"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavā.</gatha>
    <hangnum nr="29"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="30"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ maṇḍapadāyikā bhikkhunī imā gāthāyo abhāsitthāti.</paragraph>
    <centered>Maṇḍapadāyikātheriyāpadānaṃ tatiyaṃ.</centered>
    <subhead>4. Saṅkamanatthātherīapadānaṃ</subhead>
    <hangnum nr="31"/>
    <gatha type="1"> ‘‘Vipassissa bhagavato <note>[koṇḍaññassa bhagavato (syā. pī.)]</note>, lokajeṭṭhassa tādino;</gatha>
    <gatha type="last">Rathiyaṃ paṭipannassa, tārayantassa pāṇino.</gatha>
    <hangnum nr="32"/>
    <gatha type="1"> ‘‘Gharato  nikkhamitvāna, avakujjā nipajjahaṃ;</gatha>
    <gatha type="last">Anukampako lokanātho, sirasi <note>[sīsante (sī. ka.)]</note> akkamī mama <note>[tadā (syā. pī.)]</note>.</gatha>
    <hangnum nr="33"/>
    <gatha type="1"> ‘‘Akkamitvāna sirasi <note>[sambuddho (ka.)]</note>, agamā lokanāyako;</gatha>
    <gatha type="last">Tena cittappasādena, tusitaṃ agamāsahaṃ.</gatha>
    <hangnum nr="34"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavā.</gatha>
    <hangnum nr="35"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="36"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ saṅkamanatthā <note>[saṅkamanadā (syā.)]</note> bhikkhunī imā gāthāyo abhāsitthāti.</paragraph>
    <centered>Saṅkamanatthātheriyāpadānaṃ catutthaṃ.</centered>
    <subhead>5. Naḷamālikātherīapadānaṃ</subhead>
    <hangnum nr="37"/>
    <gatha type="1"> ‘‘Candabhāgānadītīre , ahosiṃ kinnarī tadā;</gatha>
    <gatha type="last">Addasaṃ virajaṃ buddhaṃ, sayambhuṃ aparājitaṃ.</gatha>
    <hangnum nr="38"/>
    <gatha type="1"> ‘‘Pasannacittā sumanā, vedajātā katañjalī;</gatha>
    <gatha type="last">Naḷamālaṃ gahetvāna, sayambhuṃ abhipūjayiṃ.</gatha>
    <hangnum nr="39"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā kinnarīdehaṃ, agacchiṃ tidasaṃ gatiṃ.</gatha>
    <hangnum nr="40"/>
    <gatha type="1"> ‘‘Chattiṃsadevarājūnaṃ , mahesittamakārayiṃ;</gatha>
    <gatha type="2">Dasannaṃ cakkavattīnaṃ, mahesittamakārayiṃ;</gatha>
    <gatha type="last">Saṃvejetvāna me cittaṃ <note>[vedayitvāna kusalaṃ (syā.), saṃvedayitvā kusalaṃ (pī.)]</note>, pabbajiṃ anagāriyaṃ.</gatha>
    <hangnum nr="41"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā <note>[bhavā saṃghātitā mama (ka.)]</note>;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="42"/>
    <gatha type="1"> ‘‘Catunnavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, pupphapūjāyidaṃ phalaṃ.</gatha>
    <hangnum nr="43"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavā.</gatha>
    <hangnum nr="44"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="45"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ naḷamālikā therī imā gāthāyo abhāsitthāti.</paragraph>
    <centered>Naḷamālikātheriyāpadānaṃ pañcamaṃ.</centered>
    <subhead>6. Ekapiṇḍapātadāyikātherīapadānaṃ</subhead>
    <hangnum nr="46"/>
    <gatha type="1"> ‘‘Nagare bandhumatiyā, bandhumā nāma khattiyo;</gatha>
    <gatha type="last">Tassa rañño ahuṃ bhariyā, ekajjhaṃ cārayāmahaṃ <note>[ekaccaṃ vādayāmahaṃ (syā.)]</note>.</gatha>
    <hangnum nr="47"/>
    <gatha type="1"> ‘‘Rahogatā  nisīditvā, evaṃ cintesahaṃ tadā;</gatha>
    <gatha type="last">‘Ādāya gamanīyañhi, kusalaṃ natthi me kataṃ.</gatha>
    <hangnum nr="48"/>
    <gatha type="1"> ‘‘‘Mahābhitāpaṃ  kaṭukaṃ, ghorarūpaṃ sudāruṇaṃ;</gatha>
    <gatha type="last">Nirayaṃ nūna gacchāmi, ettha me natthi saṃsayo’.</gatha>
    <hangnum nr="49"/>
    <gatha type="1"> ‘‘Rājānaṃ upasaṅkamma, idaṃ vacanamabraviṃ;</gatha>
    <gatha type="last">‘Ekaṃ me samaṇaṃ dehi, bhojayissāmi khattiya’.</gatha>
    <hangnum nr="50"/>
    <gatha type="1"> ‘‘Adāsi me mahārājā, samaṇaṃ bhāvitindriyaṃ;</gatha>
    <gatha type="last">Tassa pattaṃ gahetvāna, paramannena pūrayiṃ <note>[tappayiṃ (sī.)]</note>.</gatha>
    <hangnum nr="51"/>
    <gatha type="1"> ‘‘Pūrayitvā  paramannaṃ, gandhālepaṃ akāsahaṃ;</gatha>
    <gatha type="last">Jālena pidahitvāna, vatthayugena <note>[pītacoḷena (syā.), mahānelena (pī.)]</note> chādayiṃ.</gatha>
    <hangnum nr="52"/>
    <gatha type="1"> ‘‘Ārammaṇaṃ mamaṃ etaṃ, sarāmi yāvajīvihaṃ;</gatha>
    <gatha type="last">Tattha cittaṃ pasādetvā, tāvatiṃsamagacchahaṃ.</gatha>
    <hangnum nr="53"/>
    <gatha type="1"> ‘‘Tiṃsānaṃ devarājūnaṃ, mahesittamakārayiṃ;</gatha>
    <gatha type="last">Manasā patthitaṃ mayhaṃ, nibbattati yathicchitaṃ <note>[yaticchakaṃ (syā.), yadicchakaṃ (pī. ka.)]</note>.</gatha>
    <hangnum nr="54"/>
    <gatha type="1"> ‘‘Vīsānaṃ cakkavattīnaṃ, mahesittamakārayiṃ;</gatha>
    <gatha type="last">Ocitattāva <note>[upacitattā (syā.)]</note> hutvāna, saṃsarāmi bhavesvahaṃ.</gatha>
    <hangnum nr="55"/>
    <gatha type="1"> ‘‘Sabbabandhanamuttāhaṃ, apetā me upādikā;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="56"/>
    <gatha type="1"> ‘‘Ekanavutito kappe, yaṃ dānamadadiṃ tadā;</gatha>
    <gatha type="last">Duggatiṃ  nābhijānāmi, piṇḍapātassidaṃ phalaṃ.</gatha>
    <hangnum nr="57"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavā.</gatha>
    <hangnum nr="58"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="59"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ ekapiṇḍapātadāyikā bhikkhunī imā gāthāyo abhāsitthāti.</paragraph>
    <centered>Ekapiṇḍapātadāyikātheriyāpadānaṃ chaṭṭhaṃ.</centered>
    <subhead>7. Kaṭacchubhikkhādāyikātherīapadānaṃ</subhead>
    <hangnum nr="60"/>
    <gatha type="1"> ‘‘Piṇḍacāraṃ  carantassa, tissanāmassa satthuno;</gatha>
    <gatha type="last">Kaṭacchubhikkhaṃ paggayha, buddhaseṭṭhassa dāsahaṃ.</gatha>
    <hangnum nr="61"/>
    <gatha type="1"> ‘‘Paṭiggahetvā  sambuddho, tisso lokagganāyako;</gatha>
    <gatha type="last">Vīthiyā saṇṭhito satthā, akā me anumodanaṃ.</gatha>
    <hangnum nr="62"/>
    <gatha type="1"> ‘‘‘Kaṭacchubhikkhaṃ  datvāna, tāvatiṃsaṃ gamissasi;</gatha>
    <gatha type="last">Chattiṃsadevarājūnaṃ, mahesittaṃ karissasi.</gatha>
    <hangnum nr="63"/>
    <gatha type="1"> ‘‘‘Paññāsaṃ cakkavattīnaṃ, mahesittaṃ karissasi;</gatha>
    <gatha type="last">Manasā patthitaṃ sabbaṃ, paṭilacchasi sabbadā.</gatha>
    <hangnum nr="64"/>
    <gatha type="1"> ‘‘‘Sampattiṃ  anubhotvāna, pabbajissasikiñcanā;</gatha>
    <gatha type="last">Sabbāsave pariññāya, nibbāyissasināsavā’.</gatha>
    <hangnum nr="65"/>
    <gatha type="1"> ‘‘Idaṃ vatvāna sambuddho, tisso lokagganāyako;</gatha>
    <gatha type="last">Nabhaṃ abbhuggamī vīro, haṃsarājāva ambare.</gatha>
    <hangnum nr="66"/>
    <gatha type="1"> ‘‘Sudinnaṃ me dānavaraṃ <note>[sudinnameva me dānaṃ (syā.)]</note>, suyiṭṭhā yāgasampadā;</gatha>
    <gatha type="last">Kaṭacchubhikkhaṃ datvāna, pattāhaṃ acalaṃ padaṃ.</gatha>
    <hangnum nr="67"/>
    <gatha type="1"> ‘‘Dvenavute ito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, bhikkhādānassidaṃ phalaṃ.</gatha>
    <hangnum nr="68"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavā.</gatha>
    <hangnum nr="69"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="70"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ kaṭacchubhikkhādāyikā bhikkhunī imā gāthāyo abhāsitthāti.</paragraph>
    <centered>Kaṭacchubhikkhādāyikātheriyāpadānaṃ sattamaṃ.</centered>
    <subhead>8. Sattuppalamālikātherīapadānaṃ</subhead>
    <hangnum nr="71"/>
    <gatha type="1"> ‘‘Nagare  aruṇavatiyā, aruṇo nāma <note>[aruṇavā nāma (sī. pī.)]</note> ttiyo;</gatha>
    <gatha type="last">Tassa rañño ahuṃ bhariyā, vāritaṃ vārayāmahaṃ <note>[cārikaṃ cārayāmahaṃ (sī.), na gulaṃ pādayāmahaṃ (syā.), na mālaṃ pādayāmahaṃ (pī.)]</note>.</gatha>
    <hangnum nr="72"/>
    <gatha type="1"> ‘‘Sattamālaṃ  gahetvāna, uppalā devagandhikā;</gatha>
    <gatha type="last">Nisajja pāsādavare, evaṃ cintesi tāvade.</gatha>
    <hangnum nr="73"/>
    <gatha type="1"> ‘‘‘Kiṃ  me imāhi mālāhi, sirasāropitāhi me;</gatha>
    <gatha type="last">Varaṃ me buddhaseṭṭhassa, ñāṇamhi abhiropitaṃ’.</gatha>
    <hangnum nr="74"/>
    <gatha type="1"> ‘‘Sambuddhaṃ  paṭimānentī, dvārāsanne nisīdahaṃ;</gatha>
    <gatha type="last">‘Yadā ehiti sambuddho, pūjayissaṃ mahāmuniṃ’.</gatha>
    <hangnum nr="75"/>
    <gatha type="1"> ‘‘Kakudho vilasantova, migarājāva kesarī;</gatha>
    <gatha type="last">Bhikkhusaṅghena sahito, āgacchi vīthiyā jino.</gatha>
    <hangnum nr="76"/>
    <gatha type="1"> ‘‘Buddhassa raṃsiṃ disvāna, haṭṭhā saṃviggamānasā;</gatha>
    <gatha type="last">Dvāraṃ avāpuritvāna <note>[apāpuṇitvā (syā.)]</note>, buddhaseṭṭhamapūjayiṃ.</gatha>
    <hangnum nr="77"/>
    <gatha type="1"> ‘‘Satta uppalapupphāni, parikiṇṇāni <note>[suvitthiṇṇāni (syā.)]</note> ambare;</gatha>
    <gatha type="last">Chadiṃ karonto buddhassa, matthake dhārayanti te.</gatha>
    <hangnum nr="78"/>
    <gatha type="1"> ‘‘Udaggacittā sumanā, vedajātā katañjalī;</gatha>
    <gatha type="last">Tattha cittaṃ pasādetvā, tāvatiṃsamagacchahaṃ.</gatha>
    <hangnum nr="79"/>
    <gatha type="1"> ‘‘Mahānelassa chādanaṃ, dhārenti mama muddhani;</gatha>
    <gatha type="last">Dibbagandhaṃ pavāyāmi, sattuppalassidaṃ phalaṃ.</gatha>
    <hangnum nr="80"/>
    <gatha type="1"> ‘‘Kadāci nīyamānāya, ñātisaṅghena me tadā;</gatha>
    <gatha type="last">Yāvatā parisā mayhaṃ, mahānelaṃ dharīyati.</gatha>
    <hangnum nr="81"/>
    <gatha type="1"> ‘‘Sattati devarājūnaṃ, mahesittamakārayiṃ;</gatha>
    <gatha type="last">Sabbattha issarā hutvā, saṃsarāmi bhavābhave.</gatha>
    <hangnum nr="82"/>
    <gatha type="1"> ‘‘Tesaṭṭhi  cakkavattīnaṃ, mahesittamakārayiṃ;</gatha>
    <gatha type="last">Sabbe mamanuvattanti, ādeyyavacanā ahuṃ.</gatha>
    <hangnum nr="83"/>
    <gatha type="1"> ‘‘Uppalasseva me vaṇṇo, gandho ceva pavāyati;</gatha>
    <gatha type="last">Dubbaṇṇiyaṃ na jānāmi <note>[duggatiṃ nābhijānāmi (syā. pī.)]</note>, buddhapūjāyidaṃ phalaṃ.</gatha>
    <hangnum nr="84"/>
    <gatha type="1"> ‘‘Iddhipādesu  kusalā, bojjhaṅgabhāvanā ratā;</gatha>
    <gatha type="last">Abhiññāpāramippattā, buddhapūjāyidaṃ phalaṃ.</gatha>
    <hangnum nr="85"/>
    <gatha type="1"> ‘‘Satipaṭṭhānakusalā, samādhijhānagocarā;</gatha>
    <gatha type="last">Sammappadhānamanuyuttā, buddhapūjāyidaṃ phalaṃ.</gatha>
    <hangnum nr="86"/>
    <gatha type="1"> ‘‘Vīriyaṃ  me dhuradhorayhaṃ, yogakkhemādhivāhanaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="87"/>
    <gatha type="1"> ‘‘Ekatiṃse  ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="88"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavā.</gatha>
    <hangnum nr="89"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="90"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ sattuppalamālikā bhikkhunī imā gāthāyo abhāsitthāti.</paragraph>
    <centered>Sattuppalamālikātheriyāpadānaṃ aṭṭhamaṃ.</centered>
    <subhead>9. Pañcadīpikātherīapadānaṃ</subhead>
    <hangnum nr="91"/>
    <gatha type="1"> ‘‘Nagare  haṃsavatiyā, cārikī <note>[cāriniṃ (syā.)]</note> āsahaṃ tadā;</gatha>
    <gatha type="last">Ārāmena ca ārāmaṃ, carāmi kusalatthikā.</gatha>
    <hangnum nr="92"/>
    <gatha type="1"> ‘‘Kāḷapakkhamhi divase, addasaṃ bodhimuttamaṃ;</gatha>
    <gatha type="last">Tattha cittaṃ pasādetvā, bodhimūle nisīdahaṃ.</gatha>
    <hangnum nr="93"/>
    <gatha type="1"> ‘‘Garucittaṃ upaṭṭhetvā, sire katvāna añjaliṃ;</gatha>
    <gatha type="last">Somanassaṃ pavedetvā, evaṃ cintesi tāvade.</gatha>
    <hangnum nr="94"/>
    <gatha type="1"> ‘‘‘Yadi buddho amitaguṇo, asamappaṭipuggalo;</gatha>
    <gatha type="last">Dassetu pāṭihīraṃ me, bodhi obhāsatu ayaṃ’.</gatha>
    <hangnum nr="95"/>
    <gatha type="1"> ‘‘Saha āvajjite mayhaṃ, bodhi pajjali tāvade;</gatha>
    <gatha type="last">Sabbasoṇṇamayā āsi, disā sabbā virocati.</gatha>
    <hangnum nr="96"/>
    <gatha type="1"> ‘‘Sattarattindivaṃ <note>[sattarattidivaṃ (pī. ka.)]</note> tattha, bodhimūle nisīdahaṃ;</gatha>
    <gatha type="last">Sattame divase patte, dīpapūjaṃ akāsahaṃ.</gatha>
    <hangnum nr="97"/>
    <gatha type="1"> ‘‘Āsanaṃ parivāretvā, pañcadīpāni pajjaluṃ;</gatha>
    <gatha type="last">Yāva udeti sūriyo, dīpā me pajjaluṃ tadā.</gatha>
    <hangnum nr="98"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="99"/>
    <gatha type="1"> ‘‘Tattha me sukataṃ byamhaṃ, pañcadīpāti vuccati;</gatha>
    <gatha type="last">Saṭṭhiyojanamubbedhaṃ <note>[satayojanamubbedhaṃ (sī. syā. pī.)]</note>, tiṃsayojanavitthataṃ <note>[saṭṭhi… (syā. pī.)]</note>.</gatha>
    <hangnum nr="100"/>
    <gatha type="1"> ‘‘Asaṅkhiyāni  dīpāni, parivāre jalanti me;</gatha>
    <gatha type="last">Yāvatā devabhavanaṃ, dīpālokena jotati.</gatha>
    <hangnum nr="101"/>
    <gatha type="1"> ‘‘Parammukhā  nisīditvā <note>[puratthābhimukhā santi (syā.), puratthābhimukhā thitā (pī.)]</note>, yadi icchāmi passituṃ;</gatha>
    <gatha type="last">Uddhaṃ adho ca tiriyaṃ, sabbaṃ passāmi cakkhunā.</gatha>
    <hangnum nr="102"/>
    <gatha type="1"> ‘‘Yāvatā abhikaṅkhāmi, daṭṭhuṃ sugataduggate <note>[sukatadukkate (pī.]</note>;</gatha>
    <gatha type="last">Tattha āvaraṇaṃ natthi, rukkhesu pabbatesu vā.</gatha>
    <hangnum nr="103"/>
    <gatha type="1"> ‘‘Asīti devarājūnaṃ, mahesittamakārayiṃ;</gatha>
    <gatha type="last">Satānaṃ cakkavattīnaṃ, mahesittamakārayiṃ.</gatha>
    <hangnum nr="104"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Dīpasatasahassāni, parivāre jalanti me.</gatha>
    <hangnum nr="105"/>
    <gatha type="1"> ‘‘Devalokā cavitvāna, uppajjiṃ mātukucchiyaṃ;</gatha>
    <gatha type="last">Mātukucchigatā santī <note>[mātukucchigataṃ santiṃ (sī.)]</note>, akkhi me na nimīlati.</gatha>
    <hangnum nr="106"/>
    <gatha type="1"> ‘‘Dīpasatasahassāni, puññakammasamaṅgitā;</gatha>
    <gatha type="last">Jalanti sūtikāgehe <note>[sūtighare pajjalanti (sabbattha)]</note>, pañcadīpānidaṃ phalaṃ.</gatha>
    <hangnum nr="107"/>
    <gatha type="1"> ‘‘Pacchime bhave sampatte, mānasaṃ vinivattayiṃ;</gatha>
    <gatha type="last">Ajarāmataṃ sītibhāvaṃ, nibbānaṃ phassayiṃ ahaṃ.</gatha>
    <hangnum nr="108"/>
    <gatha type="1"> ‘‘Jātiyā sattavassāhaṃ, arahattamapāpuṇiṃ;</gatha>
    <gatha type="last">Upasampādayī buddho, guṇamaññāya gotamo.</gatha>
    <hangnum nr="109"/>
    <gatha type="1"> ‘‘Maṇḍape rukkhamūle vā, pāsādesu guhāsu vā;</gatha>
    <gatha type="last">Suññāgāre  vasantiyā <note>[ca jhāyante (sī.), ca jhāyantā (pī.), pajjhāyantā (syā.)]</note>, pañcadīpā jalanti me.</gatha>
    <hangnum nr="110"/>
    <gatha type="1"> ‘‘Dibbacakkhu  visuddhaṃ me, samādhikusalā ahaṃ;</gatha>
    <gatha type="last">Abhiññāpāramippattā, pañcadīpānidaṃ phalaṃ.</gatha>
    <hangnum nr="111"/>
    <gatha type="1"> ‘‘Sabbavositavosānā, katakiccā anāsavā;</gatha>
    <gatha type="last">Pañcadīpā mahāvīra, pāde vandāmi <note>[vandati (sī. ka.)]</note> cakkhuma.</gatha>
    <hangnum nr="112"/>
    <gatha type="1"> ‘‘Satasahassito kappe, yaṃ dīpamadadiṃ tadā;</gatha>
    <gatha type="last">Duggatiṃ nābhijānāmi, pañcadīpānidaṃ phalaṃ.</gatha>
    <hangnum nr="113"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavā.</gatha>
    <hangnum nr="114"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="115"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ pañcadīpikā bhikkhunī imā gāthāyo abhāsitthāti.</paragraph>
    <centered>Pañcadīpikātheriyāpadānaṃ navamaṃ.</centered>
    <subhead>10. Udakadāyikātherīapadānaṃ</subhead>
    <hangnum nr="116"/>
    <gatha type="1"> ‘‘Nagare bandhumatiyā, ahosiṃ udahārikā;</gatha>
    <gatha type="last">Udahārena jīvāmi, tena posemi dārake.</gatha>
    <hangnum nr="117"/>
    <gatha type="1"> ‘‘Deyyadhammo ca me natthi, puññakkhette anuttare;</gatha>
    <gatha type="last">Koṭṭhakaṃ upasaṅkamma, udakaṃ paṭṭhapesahaṃ.</gatha>
    <hangnum nr="118"/>
    <gatha type="1"> ‘‘Tena  kammena sukatena, tāvatiṃsamagacchahaṃ;</gatha>
    <gatha type="last">Tattha me sukataṃ byamhaṃ, udahārena nimmitaṃ.</gatha>
    <hangnum nr="119"/>
    <gatha type="1"> ‘‘Accharānaṃ sahassassa, ahañhi pavarā tadā;</gatha>
    <gatha type="last">Dasaṭṭhānehi tā sabbā, abhibhomi sadā ahaṃ.</gatha>
    <hangnum nr="120"/>
    <gatha type="1"> ‘‘Paññāsaṃ devarājūnaṃ, mahesittamakārayiṃ;</gatha>
    <gatha type="last">Vīsaticakkavattīnaṃ, mahesittamakārayiṃ.</gatha>
    <hangnum nr="121"/>
    <gatha type="1"> ‘‘Duve bhave saṃsarāmi, devatte atha mānuse;</gatha>
    <gatha type="last">Duggatiṃ nābhijānāmi, dakadānassidaṃ phalaṃ.</gatha>
    <hangnum nr="122"/>
    <gatha type="1"> ‘‘Pabbatagge  dumagge vā, antalikkhe ca bhūmiyaṃ;</gatha>
    <gatha type="last">Yadā udakamicchāmi, khippaṃ paṭilabhāmahaṃ.</gatha>
    <hangnum nr="123"/>
    <gatha type="1"> ‘‘Avuṭṭhikā disā natthi, santattā kuthitāpi <note>[santattā kuthitā na ca (sī. pī.), santattā khuppitā hi me (syā.)]</note> ca;</gatha>
    <gatha type="last">Mama saṅkappamaññāya, mahāmegho pavassati.</gatha>
    <hangnum nr="124"/>
    <gatha type="1"> ‘‘Kadāci nīyamānāya, ñātisaṅghena me tadā;</gatha>
    <gatha type="last">Yadā icchāmahaṃ vassaṃ, mahāmegho ajāyatha.</gatha>
    <hangnum nr="125"/>
    <gatha type="1"> ‘‘Uṇhaṃ vā pariḷāho vā, sarīre me na vijjati;</gatha>
    <gatha type="last">Kāye ca me rajo natthi, dakadānassidaṃ phalaṃ.</gatha>
    <hangnum nr="126"/>
    <gatha type="1"> ‘‘Visuddhamanasā  ajja, apetamanapāpikā;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="127"/>
    <gatha type="1"> ‘‘Ekanavutito kappe, yaṃ dakaṃ adadiṃ tadā;</gatha>
    <gatha type="last">Duggatiṃ  nābhijānāmi, dakadānassidaṃ phalaṃ.</gatha>
    <hangnum nr="128"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavā.</gatha>
    <hangnum nr="129"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="130"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <paragraph>Itthaṃ sudaṃ udakadāyikā bhikkhunī imā gāthāyo abhāsitthāti.</paragraph>
    <centered>Udakadāyikātheriyāpadānaṃ dasamaṃ.</centered>
    <centered>Sumedhāvaggo paṭhamo.</centered>
    <paragraph>Tassuddānaṃ –</paragraph>
    <gatha type="1">Sumedhā mekhalādāyī, maṇḍapaṃ saṅkamaṃ dadā;</gatha>
    <gatha type="last">Naḷamālī piṇḍadadā, kaṭacchu uppalappadā.</gatha>
    <gatha type="1">Dīpadā dakadā ceva, gāthāyo gaṇitā iha;</gatha>
    <gatha type="last">Ekagāthāsatañceva, tiṃsati ca taduttari <note>[sattarasaṃ taduttari (syā.), sattādasa taduttariṃ (pī.)]</note>.</gatha>
  </text>
</tree>
