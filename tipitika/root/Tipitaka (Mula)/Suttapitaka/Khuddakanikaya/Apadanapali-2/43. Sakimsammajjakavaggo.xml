<?xml version='1.0' encoding='UTF-8'?>
<tree text="43. Saki&#x1E43;sammajjakavaggo" target="text">
  <text>
    <centered> Namo tassa bhagavato arahato sammāsambuddhassa</centered>
    <title>(Dutiyo bhāgo)</title>
    <subhead>1. Sakiṃsammajjakattheraapadānaṃ</subhead>
    <hangnum nr="1"/>
    <gatha type="1"> ‘‘Vipassino  bhagavato, pāṭaliṃ bodhimuttamaṃ;</gatha>
    <gatha type="last">Disvāva taṃ pādapaggaṃ, tattha cittaṃ pasādayiṃ.</gatha>
    <hangnum nr="2"/>
    <gatha type="1"> ‘‘Sammajjaniṃ gahetvāna, bodhiṃ sammajji tāvade;</gatha>
    <gatha type="last">Sammajjitvāna taṃ bodhiṃ, avandiṃ pāṭaliṃ ahaṃ.</gatha>
    <hangnum nr="3"/>
    <gatha type="1"> ‘‘Tattha cittaṃ pasādetvā, sire katvāna añjaliṃ;</gatha>
    <gatha type="last">Namassamāno taṃ bodhiṃ, gañchiṃ paṭikuṭiṃ ahaṃ.</gatha>
    <hangnum nr="4"/>
    <gatha type="1"> ‘‘Tādimaggena  gacchāmi, saranto bodhimuttamaṃ;</gatha>
    <gatha type="last">Ajagaro maṃ pīḷesi, ghorarūpo mahabbalo.</gatha>
    <hangnum nr="5"/>
    <gatha type="1"> ‘‘Āsanne  me kataṃ kammaṃ, phalena tosayī mamaṃ;</gatha>
    <gatha type="last">Kaḷevaraṃ me gilati, devaloke ramāmahaṃ.</gatha>
    <hangnum nr="6"/>
    <gatha type="1"> ‘‘Anāvilaṃ mama cittaṃ, visuddhaṃ paṇḍaraṃ sadā;</gatha>
    <gatha type="last">Sokasallaṃ na jānāmi, cittasantāpanaṃ mama.</gatha>
    <hangnum nr="7"/>
    <gatha type="1"> ‘‘Kuṭṭhaṃ gaṇḍo kilāso ca, apamāro vitacchikā;</gatha>
    <gatha type="last">Daddu kaṇḍu ca me natthi, phalaṃ sammajjanāyidaṃ <note>[sammajjane idaṃ (sī.)]</note>.</gatha>
    <hangnum nr="8"/>
    <gatha type="1"> ‘‘Soko  ca paridevo ca, hadaye me na vijjati;</gatha>
    <gatha type="last">Abhantaṃ ujukaṃ cittaṃ, phalaṃ sammajjanāyidaṃ.</gatha>
    <hangnum nr="9"/>
    <gatha type="1"> ‘‘Samādhīsu  na majjāmi <note>[samādhīsu na sajjāmi (sī.), samādhiṃ puna pajjāmi (syā)]</note>, visadaṃ hoti mānasaṃ;</gatha>
    <gatha type="last">Yaṃ yaṃ samādhimicchāmi, so so sampajjate mamaṃ.</gatha>
    <hangnum nr="10"/>
    <gatha type="1"> ‘‘Rajanīye na rajjāmi, atho dussaniyesu <note>[dosaniyesu (sī. syā. ka.)]</note> ca;</gatha>
    <gatha type="last">Mohanīye na muyhāmi, phalaṃ sammajjanāyidaṃ.</gatha>
    <hangnum nr="11"/>
    <gatha type="1"> ‘‘Ekanavutito <note>[ekanavute ito (sī. syā.)]</note> kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, phalaṃ sammajjanāyidaṃ.</gatha>
    <hangnum nr="12"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="13"/>
    <gatha type="1"> ‘‘Svāgataṃ vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="14"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā sakiṃsammajjako thero imā gāthāyo</centered>
    <paragraph>Abhāsitthāti.</paragraph>
    <centered>Sakiṃsammajjakattherassāpadānaṃ paṭhamaṃ.</centered>
    <subhead>2. Ekadussadāyakattheraapadānaṃ</subhead>
    <hangnum nr="15"/>
    <gatha type="1"> ‘‘Nagare  haṃsavatiyā, ahosiṃ tiṇahārako;</gatha>
    <gatha type="last">Tiṇahārena jīvāmi, tena posemi dārake.</gatha>
    <hangnum nr="16"/>
    <gatha type="1"> ‘‘Padumuttaro nāma jino, sabbadhammāna pāragū;</gatha>
    <gatha type="last">Tamandhakāraṃ nāsetvā, uppajji lokanāyako.</gatha>
    <hangnum nr="17"/>
    <gatha type="1"> ‘‘Sake  ghare nisīditvā, evaṃ cintesi tāvade;</gatha>
    <gatha type="last">‘Buddho loke samuppanno, deyyadhammo na vijjati.</gatha>
    <hangnum nr="18"/>
    <gatha type="1"> ‘‘‘Idaṃ  me sāṭakaṃ ekaṃ, natthi me koci dāyako;</gatha>
    <gatha type="last">Dukkho nirayasamphasso, ropayissāmi dakkhiṇaṃ’.</gatha>
    <hangnum nr="19"/>
    <gatha type="1"> ‘‘Evāhaṃ cintayitvāna, sakaṃ cittaṃ pasādayiṃ;</gatha>
    <gatha type="last">Ekaṃ dussaṃ gahetvāna, buddhaseṭṭhassadāsahaṃ.</gatha>
    <hangnum nr="20"/>
    <gatha type="1"> ‘‘Ekaṃ  dussaṃ daditvāna, ukkuṭṭhiṃ sampavattayiṃ;</gatha>
    <gatha type="last">‘Yadi buddho tuvaṃ vīra, tārehi maṃ mahāmuni’.</gatha>
    <hangnum nr="21"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Mama dānaṃ pakittento, akā me anumodanaṃ.</gatha>
    <hangnum nr="22"/>
    <gatha type="1"> ‘‘‘Iminā ekadussena, cetanāpaṇidhīhi ca;</gatha>
    <gatha type="last">Kappasatasahassāni, vinipātaṃ na gacchasi.</gatha>
    <hangnum nr="23"/>
    <gatha type="1"> ‘‘‘Chattiṃsakkhattuṃ devindo, devarajjaṃ karissasi;</gatha>
    <gatha type="last">Tettiṃsakkhattuṃ rājā ca, cakkavattī <note>[cakkavatti (syā.)]</note> bhavissasi.</gatha>
    <hangnum nr="24"/>
    <gatha type="1"> ‘‘‘Padesarajjaṃ vipulaṃ, gaṇanāto asaṅkhiyaṃ <note>[asaṅkayaṃ (syā. ka.) evamuparipi]</note>;</gatha>
    <gatha type="last">Devaloke manusse vā, saṃsaranto tuvaṃ bhave.</gatha>
    <hangnum nr="25"/>
    <gatha type="1"> ‘‘‘Rūpavā guṇasampanno, anavakkantadehavā <note>[anuvattanta… (syā)]</note>;</gatha>
    <gatha type="last">Akkhobhaṃ amitaṃ dussaṃ, labhissasi yadicchakaṃ’.</gatha>
    <hangnum nr="26"/>
    <gatha type="1"> ‘‘Idaṃ vatvāna sambuddho, jalajuttamanāmako;</gatha>
    <gatha type="last">Nabhaṃ abbhuggamī vīro <note>[dhīro (sī. syā.)]</note>, haṃsarājāva ambare.</gatha>
    <hangnum nr="27"/>
    <gatha type="1"> ‘‘Yaṃ  yaṃ yonupapajjāmi, devattaṃ atha mānusaṃ;</gatha>
    <gatha type="last">Bhoge me ūnatā natthi, ekadussassidaṃ phalaṃ.</gatha>
    <hangnum nr="28"/>
    <gatha type="1"> ‘‘Paduddhāre  paduddhāre, dussaṃ nibbattate mamaṃ;</gatha>
    <gatha type="last">Heṭṭhā dussamhi tiṭṭhāmi, uparicchadanaṃ mama.</gatha>
    <hangnum nr="29"/>
    <gatha type="1"> ‘‘Cakkavāḷaṃ upādāya, sakānanaṃ sapabbataṃ;</gatha>
    <gatha type="last">Icchamāno cahaṃ ajja, dussehacchādayeyya taṃ.</gatha>
    <hangnum nr="30"/>
    <gatha type="1"> ‘‘Teneva ekadussena, saṃsaranto bhavābhave;</gatha>
    <gatha type="last">Suvaṇṇavaṇṇo hutvāna, saṃsarāmi bhavābhave.</gatha>
    <hangnum nr="31"/>
    <gatha type="1"> ‘‘Vipākaṃ  viekadussassa, nājjhagaṃ katthacikkhayaṃ;</gatha>
    <gatha type="last">Ayaṃ me antimā jāti, vipaccati idhāpi me.</gatha>
    <hangnum nr="32"/>
    <gatha type="1"> ‘‘Satasahassito kappe, yaṃ dussamadadiṃ tadā;</gatha>
    <gatha type="last">Duggatiṃ nābhijānāmi, ekadussassidaṃ phalaṃ.</gatha>
    <hangnum nr="33"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="34"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="35"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā ekadussadāyako thero imā gāthāyo abhāsitthāti;</gatha>
    <centered>Ekadussadāyakattherassāpadānaṃ dutiyaṃ.</centered>
    <subhead>3. Ekāsanadāyakattheraapadānaṃ</subhead>
    <hangnum nr="36"/>
    <gatha type="1"> ‘‘Himavantassāvidūre , gosito nāma pabbato;</gatha>
    <gatha type="last">Assamo sukato mayhaṃ, paṇṇasālā sumāpitā.</gatha>
    <hangnum nr="37"/>
    <gatha type="1"> ‘‘Nārado nāma nāmena, kassapo iti maṃ vidū;</gatha>
    <gatha type="last">Suddhimaggaṃ gavesanto, vasāmi gosite tadā.</gatha>
    <hangnum nr="38"/>
    <gatha type="1"> ‘‘Padumuttaro nāma jino, sabbadhammāna pāragū;</gatha>
    <gatha type="last">Vivekakāmo sambuddho, agañchi anilañjasā.</gatha>
    <hangnum nr="39"/>
    <gatha type="1"> ‘‘Vanagge gacchamānassa, disvā raṃsiṃ mahesino;</gatha>
    <gatha type="last">Kaṭṭhamañcaṃ paññāpetvā, ajinañca apatthariṃ.</gatha>
    <hangnum nr="40"/>
    <gatha type="1"> ‘‘Āsanaṃ  paññāpetvāna, sire katvāna añjaliṃ;</gatha>
    <gatha type="last">Somanassaṃ paveditvā, idaṃ vacanamabraviṃ.</gatha>
    <hangnum nr="41"/>
    <gatha type="1"> ‘‘‘Sallakatto mahāvīra, āturānaṃ tikicchako;</gatha>
    <gatha type="last">Mamaṃ rogaparetassa <note>[rāga… (syā.)]</note>, tikicchaṃ dehi nāyaka.</gatha>
    <hangnum nr="42"/>
    <gatha type="1"> ‘‘‘Kallatthikā ye passanti, buddhaseṭṭha tuvaṃ mune;</gatha>
    <gatha type="last">Dhuvatthasiddhiṃ papponti, etesaṃ ajaro <note>[jajjaro (sī. pī. ka.)]</note> bhave.</gatha>
    <hangnum nr="43"/>
    <gatha type="1"> ‘‘‘Na  me deyyadhammo atthi, pavattaphalabhojihaṃ;</gatha>
    <gatha type="last">Idaṃ me āsanaṃ atthi <note>[na me deyyaṃ tava atthi (sī. syā.)]</note>, nisīda kaṭṭhamañcake’.</gatha>
    <hangnum nr="44"/>
    <gatha type="1"> ‘‘Nisīdi tattha bhagavā, asambhītova <note>[acchambhitova (syā. ka.)]</note> kesarī;</gatha>
    <gatha type="last">Muhuttaṃ vītināmetvā, idaṃ vacanamabravi.</gatha>
    <hangnum nr="45"/>
    <gatha type="1"> ‘‘‘Visaṭṭho <note>[vissattho (sī. pī), vissaṭṭho (syā. ka.)]</note> hohi mā bhāyi, laddho jotiraso tayā;</gatha>
    <gatha type="last">Yaṃ tuyhaṃ patthitaṃ sabbaṃ, paripūrissatināgate <note>[paripūrissatāsanaṃ (syā. ka.)]</note>.</gatha>
    <hangnum nr="46"/>
    <gatha type="1"> ‘‘‘Na moghaṃ taṃ kataṃ tuyhaṃ, puññakkhette anuttare;</gatha>
    <gatha type="last">Sakkā uddharituṃ attā, yassa cittaṃ paṇīhitaṃ <note>[sunīhitaṃ (syā.)]</note>.</gatha>
    <hangnum nr="47"/>
    <gatha type="1"> ‘‘‘Imināsanadānena, cetanāpaṇidhīhi ca;</gatha>
    <gatha type="last">Kappasatasahassāni, vinipātaṃ na gacchasi.</gatha>
    <hangnum nr="48"/>
    <gatha type="1"> ‘‘‘Paññāsakkhattuṃ devindo, devarajjaṃ karissasi;</gatha>
    <gatha type="last">Asītikkhattuṃ rājā ca, cakkavattī bhavissasi.</gatha>
    <hangnum nr="49"/>
    <gatha type="1"> ‘‘‘Padesarajjaṃ  vipulaṃ, gaṇanāto asaṅkhiyaṃ;</gatha>
    <gatha type="last">Sabbattha sukhito hutvā, saṃsāre saṃsarissasi’.</gatha>
    <hangnum nr="50"/>
    <gatha type="1"> ‘‘Idaṃ vatvāna sambuddho, jalajuttamanāmako;</gatha>
    <gatha type="last">Nabhaṃ abbhuggamī vīro, haṃsarājāva ambare.</gatha>
    <hangnum nr="51"/>
    <gatha type="1"> ‘‘Hatthiyānaṃ assayānaṃ, sarathaṃ sandamānikaṃ;</gatha>
    <gatha type="last">Labhāmi sabbamevetaṃ, ekāsanassidaṃ phalaṃ.</gatha>
    <hangnum nr="52"/>
    <gatha type="1"> ‘‘Kānanaṃ pavisitvāpi, yadā icchāmi āsanaṃ;</gatha>
    <gatha type="last">Mama saṅkappamaññāya, pallaṅko upatiṭṭhati.</gatha>
    <hangnum nr="53"/>
    <gatha type="1"> ‘‘Vārimajjhagato santo, yadā icchāmi āsanaṃ;</gatha>
    <gatha type="last">Mama saṅkappamaññāya, pallaṅko upatiṭṭhati.</gatha>
    <hangnum nr="54"/>
    <gatha type="1"> ‘‘Yaṃ  yaṃ yonupapajjāmi, devattaṃ atha mānusaṃ;</gatha>
    <gatha type="last">Pallaṅkasatasahassāni, parivārenti maṃ sadā.</gatha>
    <hangnum nr="55"/>
    <gatha type="1"> ‘‘Duve  bhave saṃsarāmi, devatte atha mānuse;</gatha>
    <gatha type="last">Duve kule pajāyāmi, khattiye atha brāhmaṇe.</gatha>
    <hangnum nr="56"/>
    <gatha type="1"> ‘‘Ekāsanaṃ daditvāna, puññakkhette anuttare;</gatha>
    <gatha type="last">Dhammapallaṅkamādāya <note>[dhammapallaṅkamaññāya (syā. ka.)]</note>, viharāmi anāsavo.</gatha>
    <hangnum nr="57"/>
    <gatha type="1"> ‘‘Satasahassito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, ekāsanassidaṃ phalaṃ.</gatha>
    <hangnum nr="58"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="59"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="60"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā ekāsanadāyako thero imā gāthāyo</centered>
    <paragraph>Abhāsitthāti.</paragraph>
    <centered>Ekāsanadāyakattherassāpadānaṃ tatiyaṃ.</centered>
    <subhead>4. Sattakadambapupphiyattheraapadānaṃ</subhead>
    <hangnum nr="61"/>
    <gatha type="1"> ‘‘Himavantassāvidūre, kukkuṭo <note>[kadambo (sī. syā. pī.)]</note> nāma pabbato;</gatha>
    <gatha type="last">Tamhi pabbatapādamhi, satta buddhā vasiṃsu te.</gatha>
    <hangnum nr="62"/>
    <gatha type="1"> ‘‘Kadambaṃ pupphitaṃ disvā, paggahetvāna añjaliṃ;</gatha>
    <gatha type="last">Satta mālā gahetvāna, puññacittena <note>[puṇṇacittena (ka.)]</note> okiriṃ.</gatha>
    <hangnum nr="63"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="64"/>
    <gatha type="1"> ‘‘Catunnavutito  kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="65"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="66"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="67"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā sattakadambapupphiyo thero imā</centered>
    <paragraph>Gāthāyo abhāsitthāti.</paragraph>
    <centered>Sattakadambapupphiyattherassāpadānaṃ catutthaṃ.</centered>
    <subhead>5. Koraṇḍapupphiyattheraapadānaṃ</subhead>
    <hangnum nr="68"/>
    <gatha type="1"> ‘‘Vanakammiko pure āsiṃ, pitumātumatenahaṃ <note>[pitupitāmahenahaṃ (sī. syā. pī.)]</note>;</gatha>
    <gatha type="last">Pasumārena jīvāmi, kusalaṃ me na vijjati.</gatha>
    <hangnum nr="69"/>
    <gatha type="1"> ‘‘Mama āsayasāmantā, tisso lokagganāyako;</gatha>
    <gatha type="last">Padāni tīṇi dassesi, anukampāya cakkhumā.</gatha>
    <hangnum nr="70"/>
    <gatha type="1"> ‘‘Akkante ca pade disvā, tissanāmassa satthuno;</gatha>
    <gatha type="last">Haṭṭho haṭṭhena cittena, pade cittaṃ pasādayiṃ.</gatha>
    <hangnum nr="71"/>
    <gatha type="1"> ‘‘Koraṇḍaṃ  pupphitaṃ disvā, pādapaṃ dharaṇīruhaṃ;</gatha>
    <gatha type="last">Sakosakaṃ gahetvāna, padaseṭṭhamapūjayiṃ.</gatha>
    <hangnum nr="72"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="73"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Koraṇḍavaṇṇakoyeva, suppabhāso bhavāmahaṃ.</gatha>
    <hangnum nr="74"/>
    <gatha type="1"> ‘‘Dvenavute ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, padapūjāyidaṃ phalaṃ.</gatha>
    <hangnum nr="75"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="76"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="77"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā koraṇḍapupphiyo thero imā gāthāyo abhāsitthāti;</gatha>
    <centered>Koraṇḍapupphiyattherassāpadānaṃ pañcamaṃ.</centered>
    <subhead>6. Ghatamaṇḍadāyakattheraapadānaṃ</subhead>
    <hangnum nr="78"/>
    <gatha type="1"> ‘‘Sucintitaṃ  bhagavantaṃ, lokajeṭṭhaṃ narāsabhaṃ;</gatha>
    <gatha type="last">Upaviṭṭhaṃ mahāraññaṃ, vātābādhena pīḷitaṃ.</gatha>
    <hangnum nr="79"/>
    <gatha type="1"> ‘‘Disvā  cittaṃ pasādetvā, ghatamaṇḍamupānayiṃ;</gatha>
    <gatha type="last">Katattā  ācitattā ca, gaṅgā bhāgīrathī ayaṃ.</gatha>
    <hangnum nr="80"/>
    <gatha type="1"> ‘‘Mahāsamuddā cattāro, ghataṃ sampajjare mama;</gatha>
    <gatha type="last">Ayañca pathavī ghorā, appamāṇā asaṅkhiyā.</gatha>
    <hangnum nr="81"/>
    <gatha type="1"> ‘‘Mama saṅkappamaññāya, bhavate madhusakkarā;</gatha>
    <gatha type="last">Cātuddīpā <note>[catuddisā (syā.)]</note> ime rukkhā, pādapā dharaṇīruhā.</gatha>
    <hangnum nr="82"/>
    <gatha type="1"> ‘‘Mama saṅkappamaññāya, kapparukkhā bhavanti te;</gatha>
    <gatha type="last">Paññāsakkhattuṃ devindo, devarajjamakārayiṃ.</gatha>
    <hangnum nr="83"/>
    <gatha type="1"> ‘‘Ekapaññāsakkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="84"/>
    <gatha type="1"> ‘‘Catunnavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, ghatamaṇḍassidaṃ phalaṃ.</gatha>
    <hangnum nr="85"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="86"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="87"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā ghatamaṇḍadāyako thero imā gāthāyo</centered>
    <paragraph>Abhāsitthāti.</paragraph>
    <centered>Ghatamaṇḍadāyakattherassāpadānaṃ chaṭṭhaṃ.</centered>
    <subhead>7. Ekadhammassavaniyattheraapadānaṃ</subhead>
    <hangnum nr="88"/>
    <gatha type="1"> ‘‘Padumuttaro  nāma jino, sabbadhammāna pāragū;</gatha>
    <gatha type="last">Catusaccaṃ pakāsento, santāresi bahuṃ janaṃ.</gatha>
    <hangnum nr="89"/>
    <gatha type="1"> ‘‘Ahaṃ  tena samayena, jaṭilo uggatāpano;</gatha>
    <gatha type="last">Dhunanto vākacīrāni, gacchāmi ambare tadā.</gatha>
    <hangnum nr="90"/>
    <gatha type="1"> ‘‘Buddhaseṭṭhassa upari, gantuṃ na visahāmahaṃ;</gatha>
    <gatha type="last">Pakkhīva selamāsajja, gamanaṃ na labhāmahaṃ.</gatha>
    <hangnum nr="91"/>
    <gatha type="1"> ‘‘Udake vokkamitvāna, evaṃ gacchāmi ambare;</gatha>
    <gatha type="last">Na me idaṃ bhūtapubbaṃ, iriyāpathavikopanaṃ.</gatha>
    <hangnum nr="92"/>
    <gatha type="1"> ‘‘Handa metaṃ gavesissaṃ, appevatthaṃ labheyyahaṃ;</gatha>
    <gatha type="last">Orohanto antalikkhā, saddamassosi satthuno.</gatha>
    <hangnum nr="93"/>
    <gatha type="1"> ‘‘Sarena rajanīyena, savanīyena vaggunā;</gatha>
    <gatha type="last">Aniccataṃ kathentassa, taññeva uggahiṃ tadā;</gatha>
    <gatha type="last">Aniccasaññamuggayha , agamāsiṃ mamassamaṃ.</gatha>
    <hangnum nr="94"/>
    <gatha type="1"> ‘‘Yāvatāyuṃ vasitvāna, tattha kālaṅkato ahaṃ;</gatha>
    <gatha type="last">Carime vattamānamhi, saddhammassavanaṃ sariṃ.</gatha>
    <hangnum nr="95"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="96"/>
    <gatha type="1"> ‘‘Tiṃsakappasahassāni, devaloke ramiṃ ahaṃ;</gatha>
    <gatha type="last">Ekapaññāsakkhattuñca , devarajjamakārayiṃ.</gatha>
    <hangnum nr="97"/>
    <gatha type="1"> ‘‘Ekavīsatikkhattuñca <note>[ekatiṃsati… (syā.)]</note>, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="98"/>
    <gatha type="1"> ‘‘Anubhomi sakaṃ puññaṃ, sukhitohaṃ bhavābhave;</gatha>
    <gatha type="2">Anussarāmi taṃ saññaṃ, saṃsaranto bhavābhave;</gatha>
    <gatha type="last">Na koṭiṃ paṭivijjhāmi, nibbānaṃ accutaṃ padaṃ.</gatha>
    <hangnum nr="99"/>
    <gatha type="1"> ‘‘Pitugehe nisīditvā, samaṇo bhāvitindriyo;</gatha>
    <gatha type="last">Kathaṃsa <note>[kathayaṃ (sī. pī. ka.)]</note> paridīpento, aniccatamudāhari.</gatha>
    <hangnum nr="100"/>
    <gatha type="1"> ‘‘‘Aniccā vata saṅkhārā, uppādavayadhammino;</gatha>
    <gatha type="last">Uppajjitvā nirujjhanti, tesaṃ vūpasamo sukho’.</gatha>
    <hangnum nr="101"/>
    <gatha type="1"> ‘‘Saha  gāthaṃ suṇitvāna, pubbasaññamanussariṃ;</gatha>
    <gatha type="last">Ekāsane nisīditvā, arahattamapāpuṇiṃ.</gatha>
    <hangnum nr="102"/>
    <gatha type="1"> ‘‘Jātiyā  sattavassena, arahattamapāpuṇiṃ;</gatha>
    <gatha type="last">Upasampādayī buddho, dhammassavanassidaṃ phalaṃ.</gatha>
    <hangnum nr="103"/>
    <gatha type="1"> ‘‘Satasahassito kappe, yaṃ dhammamasuṇiṃ tadā;</gatha>
    <gatha type="last">Duggatiṃ nābhijānāmi, dhammassavanassidaṃ phalaṃ.</gatha>
    <hangnum nr="104"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="105"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="106"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā ekadhammassavaniyo thero imā</centered>
    <paragraph>Gāthāyo abhāsitthāti.</paragraph>
    <centered>Ekadhammassavaniyattherassāpadānaṃ sattamaṃ.</centered>
    <subhead>8. Sucintitattheraapadānaṃ</subhead>
    <hangnum nr="107"/>
    <gatha type="1"> ‘‘Nagare haṃsavatiyā, ahosiṃ kassako tadā;</gatha>
    <gatha type="last">Kasikammena jīvāmi, tena posemi dārake.</gatha>
    <hangnum nr="108"/>
    <gatha type="1"> ‘‘Susampannaṃ  tadā khettaṃ, dhaññaṃ me phalinaṃ <note>[phalitaṃ (sī. pī.)]</note> ahu;</gatha>
    <gatha type="last">Pākakāle ca sampatte, evaṃ cintesahaṃ tadā.</gatha>
    <hangnum nr="109"/>
    <gatha type="1"> ‘‘Nacchannaṃ nappatirūpaṃ, jānantassa guṇāguṇaṃ;</gatha>
    <gatha type="last">Yohaṃ saṅghe adatvāna, aggaṃ bhuñjeyya ce tadā <note>[mattanā (syā.)]</note>.</gatha>
    <hangnum nr="110"/>
    <gatha type="1"> ‘‘Ayaṃ buddho asamasamo, dvattiṃsavaralakkhaṇo;</gatha>
    <gatha type="last">Tato pabhāvito saṅgho, puññakkhetto anuttaro.</gatha>
    <hangnum nr="111"/>
    <gatha type="1"> ‘‘Tattha dassāmahaṃ dānaṃ, navasassaṃ pure pure;</gatha>
    <gatha type="last">Evāhaṃ cintayitvāna, haṭṭho pīṇitamānaso <note>[pītika… (syā.)]</note>.</gatha>
    <hangnum nr="112"/>
    <gatha type="1"> ‘‘Khettato  dhaññamāhatvā, sambuddhaṃ upasaṅkamiṃ;</gatha>
    <gatha type="2">Upasaṅkamma sambuddhaṃ, lokajeṭṭhaṃ narāsabhaṃ;</gatha>
    <gatha type="last">Vanditvā satthuno pāde, idaṃ vacanamabraviṃ.</gatha>
    <hangnum nr="113"/>
    <gatha type="1"> ‘‘‘Navasassañca sampannaṃ, āyāgosi <note>[idha hosi (syā.)]</note> ca tvaṃ mune;</gatha>
    <gatha type="last">Anukampamupādāya , adhivāsehi cakkhuma’.</gatha>
    <hangnum nr="114"/>
    <gatha type="1"> ‘‘Padumuttaro  lokavidū, āhutīnaṃ paṭiggaho;</gatha>
    <gatha type="last">Mama saṅkappamaññāya, idaṃ vacanamabravi.</gatha>
    <hangnum nr="115"/>
    <gatha type="1"> ‘‘‘Cattāro ca paṭipannā, cattāro ca phale ṭhitā;</gatha>
    <gatha type="2">Esa saṅgho ujubhūto, paññāsīlasamāhito;</gatha>
    <gatha type="last">Yajantānaṃ manussānaṃ, puññapekkhāna pāṇinaṃ.</gatha>
    <hangnum nr="116"/>
    <gatha type="1"> ‘‘‘Karotopadhikaṃ puññaṃ, saṅghe dinnaṃ mahapphalaṃ;</gatha>
    <gatha type="last">Tasmiṃ saṅgheva <note>[saṃghe ca (syā. pī.)]</note> dātabbaṃ, tava sassaṃ tathetaraṃ.</gatha>
    <hangnum nr="117"/>
    <gatha type="1"> ‘‘‘Saṅghato uddisitvāna, bhikkhū netvāna saṃgharaṃ;</gatha>
    <gatha type="last">Paṭiyattaṃ ghare santaṃ, bhikkhusaṅghassa dehi tvaṃ’.</gatha>
    <hangnum nr="118"/>
    <gatha type="1"> ‘‘Saṅghato uddisitvāna, bhikkhū netvāna saṃgharaṃ;</gatha>
    <gatha type="last">Yaṃ ghare paṭiyattaṃ me, bhikkhusaṅghassadāsahaṃ.</gatha>
    <hangnum nr="119"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="120"/>
    <gatha type="1"> ‘‘Tattha me sukataṃ byamhaṃ, sovaṇṇaṃ sappabhassaraṃ;</gatha>
    <gatha type="last">Saṭṭhiyojanamubbedhaṃ, tiṃsayojanavitthataṃ.</gatha>
    <centered>Ekūnavīsatimaṃ bhāṇavāraṃ.</centered>
    <hangnum nr="121"/>
    <gatha type="1"> ‘‘Ākiṇṇaṃ bhavanaṃ mayhaṃ, nārīgaṇasamākulaṃ;</gatha>
    <gatha type="last">Tattha bhutvā pivitvā ca, vasāmi tidase ahaṃ.</gatha>
    <hangnum nr="122"/>
    <gatha type="1"> ‘‘Satānaṃ  tīṇikkhattuñca, devarajjamakārayiṃ;</gatha>
    <gatha type="2">Satānaṃ pañcakkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="123"/>
    <gatha type="1"> ‘‘Bhavābhave  saṃsaranto, labhāmi amitaṃ dhanaṃ;</gatha>
    <gatha type="last">Bhoge me ūnatā natthi, navasassassidaṃ phalaṃ.</gatha>
    <hangnum nr="124"/>
    <gatha type="1"> ‘‘Hatthiyānaṃ assayānaṃ, sivikaṃ sandamānikaṃ;</gatha>
    <gatha type="last">Labhāmi sabbamevetaṃ <note>[sabbametampi (ka.)]</note>, navasassassidaṃ phalaṃ.</gatha>
    <hangnum nr="125"/>
    <gatha type="1"> ‘‘Navavatthaṃ navaphalaṃ, navaggarasabhojanaṃ;</gatha>
    <gatha type="last">Labhāmi sabbamevetaṃ, navasassassidaṃ phalaṃ.</gatha>
    <hangnum nr="126"/>
    <gatha type="1"> ‘‘Koseyyakambaliyāni , khomakappāsikāni ca;</gatha>
    <gatha type="last">Labhāmi sabbamevetaṃ, navasassassidaṃ phalaṃ.</gatha>
    <hangnum nr="127"/>
    <gatha type="1"> ‘‘Dāsīgaṇaṃ dāsagaṇaṃ, nāriyo ca alaṅkatā;</gatha>
    <gatha type="last">Labhāmi sabbamevetaṃ, navasassassidaṃ phalaṃ.</gatha>
    <hangnum nr="128"/>
    <gatha type="1"> ‘‘Na maṃ sītaṃ vā uṇhaṃ vā, pariḷāho na vijjati;</gatha>
    <gatha type="last">Atho cetasikaṃ dukkhaṃ, hadaye me na vijjati.</gatha>
    <hangnum nr="129"/>
    <gatha type="1"> ‘‘Idaṃ khāda idaṃ bhuñja, imamhi sayane saya;</gatha>
    <gatha type="last">Labhāmi sabbamevetaṃ, navasassassidaṃ phalaṃ.</gatha>
    <hangnum nr="130"/>
    <gatha type="1"> ‘‘Ayaṃ pacchimako dāni, carimo vattate bhavo;</gatha>
    <gatha type="last">Ajjāpi deyyadhammo me, phalaṃ tosesi sabbadā.</gatha>
    <hangnum nr="131"/>
    <gatha type="1"> ‘‘Navasassaṃ  daditvāna, saṅghe gaṇavaruttame;</gatha>
    <gatha type="last">Aṭṭhānisaṃse anubhomi, kammānucchavike mama.</gatha>
    <hangnum nr="132"/>
    <gatha type="1"> ‘‘Vaṇṇavā yasavā homi, mahābhogo anītiko;</gatha>
    <gatha type="last">Mahāpakkho <note>[mahābhakkho (syā. ka.)]</note> sadā homi, abhejjapariso sadā.</gatha>
    <hangnum nr="133"/>
    <gatha type="1"> ‘‘Sabbe maṃ apacāyanti, ye keci pathavissitā;</gatha>
    <gatha type="last">Deyyadhammā ca ye keci, pure pure labhāmahaṃ.</gatha>
    <hangnum nr="134"/>
    <gatha type="1"> ‘‘Bhikkhusaṅghassa vā majjhe, buddhaseṭṭhassa sammukhā;</gatha>
    <gatha type="last">Sabbepi samatikkamma, denti mameva dāyakā.</gatha>
    <hangnum nr="135"/>
    <gatha type="1"> ‘‘Paṭhamaṃ navasassañhi, datvā saṅghe gaṇuttame;</gatha>
    <gatha type="last">Imānisaṃse anubhomi, navasassassidaṃ phalaṃ.</gatha>
    <hangnum nr="136"/>
    <gatha type="1"> ‘‘Satasahassito  kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, navasassassidaṃ phalaṃ.</gatha>
    <hangnum nr="137"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo;</gatha>
    <hangnum nr="138"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="139"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā sucintito thero imā gāthāyo</centered>
    <paragraph>Abhāsitthāti.</paragraph>
    <centered>Sucintitattherassāpadānaṃ aṭṭhamaṃ.</centered>
    <subhead>9. Sovaṇṇakiṅkaṇiyattheraapadānaṃ</subhead>
    <hangnum nr="140"/>
    <gatha type="1"> ‘‘Saddhāya  abhinikkhamma, pabbajiṃ anagāriyaṃ;</gatha>
    <gatha type="last">Vākacīradharo āsiṃ, tapokammamapassito.</gatha>
    <hangnum nr="141"/>
    <gatha type="1"> ‘‘Atthadassī tu bhagavā, lokajeṭṭho narāsabho;</gatha>
    <gatha type="last">Uppajji tamhi samaye, tārayanto mahājanaṃ.</gatha>
    <hangnum nr="142"/>
    <gatha type="1"> ‘‘Balañca vata me khīṇaṃ, byādhinā paramena taṃ;</gatha>
    <gatha type="last">Buddhaseṭṭhaṃ saritvāna, puline thūpamuttamaṃ.</gatha>
    <hangnum nr="143"/>
    <gatha type="1"> ‘‘Karitvā haṭṭhacittohaṃ, sahatthena <note>[pasādena (ka.)]</note> samokiriṃ;</gatha>
    <gatha type="last">Soṇṇakiṅkaṇipupphāni, udaggamanaso ahaṃ.</gatha>
    <hangnum nr="144"/>
    <gatha type="1"> ‘‘Sammukhā viya sambuddhaṃ, thūpaṃ paricariṃ ahaṃ;</gatha>
    <gatha type="last">Tena cetopasādena, atthadassissa tādino.</gatha>
    <hangnum nr="145"/>
    <gatha type="1"> ‘‘Devalokaṃ gato santo, labhāmi vipulaṃ sukhaṃ;</gatha>
    <gatha type="last">Suvaṇṇavaṇṇo tatthāsiṃ, buddhapūjāyidaṃ phalaṃ.</gatha>
    <hangnum nr="146"/>
    <gatha type="1"> ‘‘Asītikoṭiyo mayhaṃ, nāriyo samalaṅkatā;</gatha>
    <gatha type="last">Sadā mayhaṃ upaṭṭhanti, buddhapūjāyidaṃ phalaṃ.</gatha>
    <hangnum nr="147"/>
    <gatha type="1"> ‘‘Saṭṭhituriyasahassāni <note>[saṭṭhitūriya… (ka.)]</note>, bheriyo paṇavāni ca;</gatha>
    <gatha type="last">Saṅkhā ca ḍiṇḍimā tattha, vaggū vajjanti <note>[nadanti (sī.), vadanti (pī.)]</note> dundubhī.</gatha>
    <hangnum nr="148"/>
    <gatha type="1"> ‘‘Cullāsītisahassāni , hatthino samalaṅkatā;</gatha>
    <gatha type="last">Tidhāpabhinnamātaṅgā, kuñjarā saṭṭhihāyanā.</gatha>
    <hangnum nr="149"/>
    <gatha type="1"> ‘‘Hemajālābhisañchannā , upaṭṭhānaṃ karonti me;</gatha>
    <gatha type="last">Balakāye gaje ceva, ūnatā me na vijjati.</gatha>
    <hangnum nr="150"/>
    <gatha type="1"> ‘‘Soṇṇakiṅkaṇipupphānaṃ, vipākaṃ anubhomahaṃ;</gatha>
    <gatha type="last">Aṭṭhapaññāsakkhattuñca, devarajjamakārayiṃ.</gatha>
    <hangnum nr="151"/>
    <gatha type="1"> ‘‘Ekasattatikkhattuñca, cakkavattī ahosahaṃ;</gatha>
    <gatha type="last">Pathabyā rajjaṃ ekasataṃ, mahiyā kārayiṃ ahaṃ.</gatha>
    <hangnum nr="152"/>
    <gatha type="1"> ‘‘So dāni amataṃ patto, asaṅkhataṃ sududdasaṃ <note>[gambhīraṃ duddasaṃ padaṃ (syā.)]</note>;</gatha>
    <gatha type="last">Saṃyojanaparikkhīṇo, natthi dāni punabbhavo.</gatha>
    <hangnum nr="153"/>
    <gatha type="1"> ‘‘Aṭṭhārase  kappasate, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="154"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="155"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="156"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā sovaṇṇakiṅkaṇiyo thero imā</centered>
    <paragraph>Gāthāyo abhāsitthāti.</paragraph>
    <centered>Sovaṇṇakiṅkaṇiyattherassāpadānaṃ navamaṃ.</centered>
    <subhead>10. Soṇṇakontarikattheraapadānaṃ</subhead>
    <hangnum nr="157"/>
    <gatha type="1"> ‘‘Manobhāvaniyaṃ  buddhaṃ, attadantaṃ samāhitaṃ;</gatha>
    <gatha type="last">Iriyamānaṃ brahmapathe, cittavūpasame rataṃ.</gatha>
    <hangnum nr="158"/>
    <gatha type="1"> ‘‘Nittiṇṇaoghaṃ sambuddhaṃ, jhāyiṃ jhānarataṃ muniṃ;</gatha>
    <gatha type="last">Upatitthaṃ samāpannaṃ, indivaradalappabhaṃ.</gatha>
    <hangnum nr="159"/>
    <gatha type="1"> ‘‘Alābunodakaṃ gayha, buddhaseṭṭhaṃ upāgamiṃ;</gatha>
    <gatha type="last">Buddhassa pāde dhovitvā, alābukamadāsahaṃ.</gatha>
    <hangnum nr="160"/>
    <gatha type="1"> ‘‘Āṇāpesi  ca sambuddho, padumuttaranāmako;</gatha>
    <gatha type="last">‘Iminā dakamāhatvā, pādamūle ṭhapehi me’.</gatha>
    <hangnum nr="161"/>
    <gatha type="1"> ‘‘Sādhūtihaṃ paṭissutvā, satthugāravatāya ca;</gatha>
    <gatha type="last">Dakaṃ alābunāhatvā, buddhaseṭṭhaṃ upāgamiṃ.</gatha>
    <hangnum nr="162"/>
    <gatha type="1"> ‘‘Anumodi mahāvīro, cittaṃ nibbāpayaṃ mama;</gatha>
    <gatha type="last">‘Iminālābudānena, saṅkappo te samijjhatu’.</gatha>
    <hangnum nr="163"/>
    <gatha type="1"> ‘‘Pannarasesu kappesu, devaloke ramiṃ ahaṃ;</gatha>
    <gatha type="last">Tiṃsatikkhattuṃ rājā ca, cakkavattī ahosahaṃ.</gatha>
    <hangnum nr="164"/>
    <gatha type="1"> ‘‘Divā vā yadi vā rattiṃ, caṅkamantassa tiṭṭhato;</gatha>
    <gatha type="last">Sovaṇṇaṃ kontaraṃ gayha, tiṭṭhate purato mama.</gatha>
    <hangnum nr="165"/>
    <gatha type="1"> ‘‘Buddhassa  datvānalābuṃ, labhāmi soṇṇakontaraṃ;</gatha>
    <gatha type="last">Appakampi kataṃ kāraṃ, vipulaṃ hoti tādisu.</gatha>
    <hangnum nr="166"/>
    <gatha type="1"> ‘‘Satasahassito  kappe, yaṃlābumadadiṃ tadā;</gatha>
    <gatha type="last">Duggatiṃ nābhijānāmi, alābussa idaṃ phalaṃ.</gatha>
    <hangnum nr="167"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="168"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="169"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā soṇṇakontariko thero imā</centered>
    <paragraph>Gāthāyo abhāsitthāti.</paragraph>
    <centered>Soṇṇakontarikattherassāpadānaṃ dasamaṃ.</centered>
    <centered>Sakiṃsammajjakavaggo tecattālīsamo.</centered>
    <paragraph>Tassuddānaṃ –</paragraph>
    <gatha type="1">Sakiṃsammajjako  thero, ekadussī ekāsanī;</gatha>
    <gatha type="last">Kadambakoraṇḍakado, ghatassavanikopi ca.</gatha>
    <gatha type="1">Sucintiko kiṅkaṇiko, soṇṇakontarikopi ca;</gatha>
    <gatha type="last">Ekagāthāsatañcettha, ekasattatimeva ca.</gatha>
  </text>
</tree>
