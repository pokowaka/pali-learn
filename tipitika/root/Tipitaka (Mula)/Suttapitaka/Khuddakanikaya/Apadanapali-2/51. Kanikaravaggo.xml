<?xml version='1.0' encoding='UTF-8'?>
<tree text="51. Ka&#x1E47;ik&#x101;ravaggo" target="text">
  <text>
    <subhead>1. Tikaṇikārapupphiyattheraapadānaṃ</subhead>
    <hangnum nr="1"/>
    <gatha type="1"> ‘‘Sumedho  nāma sambuddho, bāttiṃsavaralakkhaṇo;</gatha>
    <gatha type="last">Vivekakāmo sambuddho, himavantamupāgamiṃ.</gatha>
    <hangnum nr="2"/>
    <gatha type="1"> ‘‘Ajjhogayha himavantaṃ, aggo kāruṇiko muni;</gatha>
    <gatha type="last">Pallaṅkamābhujitvāna, nisīdi purisuttamo.</gatha>
    <hangnum nr="3"/>
    <gatha type="1"> ‘‘Vijjādharo tadā āsiṃ, antalikkhacaro ahaṃ;</gatha>
    <gatha type="last">Tisūlaṃ sukataṃ gayha, gacchāmi ambare tadā.</gatha>
    <hangnum nr="4"/>
    <gatha type="1"> ‘‘Pabbatagge yathā aggi, puṇṇamāyeva candimā;</gatha>
    <gatha type="last">Vane obhāsate buddho, sālarājāva phullito.</gatha>
    <hangnum nr="5"/>
    <gatha type="1"> ‘‘Vanaggā  nikkhamitvāna, buddharaṃsībhidhāvare;</gatha>
    <gatha type="last">Naḷaggivaṇṇasaṅkāsā, disvā cittaṃ pasādayiṃ.</gatha>
    <hangnum nr="6"/>
    <gatha type="1"> ‘‘Vicinaṃ addasaṃ pupphaṃ, kaṇikāraṃ devagandhikaṃ;</gatha>
    <gatha type="last">Tīṇi pupphāni ādāya, buddhaseṭṭhamapūjayiṃ.</gatha>
    <hangnum nr="7"/>
    <gatha type="1"> ‘‘Buddhassa ānubhāvena, tīṇi pupphāni me tadā;</gatha>
    <gatha type="last">Uddhaṃvaṇṭā adhopattā, chāyaṃ kubbanti satthuno.</gatha>
    <hangnum nr="8"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="9"/>
    <gatha type="1"> ‘‘Tattha  me sukataṃ byamhaṃ, kaṇikārīti ñāyati;</gatha>
    <gatha type="last">Saṭṭhiyojanamubbedhaṃ, tiṃsayojanavitthataṃ.</gatha>
    <hangnum nr="10"/>
    <gatha type="1"> ‘‘Sahassakaṇḍaṃ satabheṇḍu <note>[satageṇḍu (syā.)]</note>, dhajāluharitāmayaṃ;</gatha>
    <gatha type="last">Satasahassaniyyūhā, byamhe pātubhaviṃsu me.</gatha>
    <hangnum nr="11"/>
    <gatha type="1"> ‘‘Soṇṇamayā maṇimayā, lohitaṅgamayāpi ca;</gatha>
    <gatha type="last">Phalikāpi ca pallaṅkā, yenicchakā yadicchakā <note>[yenicchayā yadicchakaṃ (syā.), yadicchakāyadicchakā (ka.)]</note>.</gatha>
    <hangnum nr="12"/>
    <gatha type="1"> ‘‘Mahārahañca  sayanaṃ, tūlikāvikatīyutaṃ;</gatha>
    <gatha type="last">Uddhalomikaekantaṃ, bimbohanasamāyutaṃ <note>[bibbohanasamāyutaṃ… (syā. ka.)]</note>.</gatha>
    <hangnum nr="13"/>
    <gatha type="1"> ‘‘Bhavanā nikkhamitvāna, caranto devacārikaṃ;</gatha>
    <gatha type="last">Yadā icchāmi gamanaṃ, devasaṅghapurakkhato.</gatha>
    <hangnum nr="14"/>
    <gatha type="1"> ‘‘Pupphassa heṭṭhā tiṭṭhāmi, uparicchadanaṃ mama;</gatha>
    <gatha type="last">Samantā yojanasataṃ, kaṇikārehi chāditaṃ.</gatha>
    <hangnum nr="15"/>
    <gatha type="1"> ‘‘Saṭṭhituriyasahassāni, sāyapātamupaṭṭhahuṃ;</gatha>
    <gatha type="last">Parivārenti maṃ niccaṃ, rattindivamatanditā.</gatha>
    <hangnum nr="16"/>
    <gatha type="1"> ‘‘Tattha naccehi gītehi, tāḷehi vāditehi ca;</gatha>
    <gatha type="last">Ramāmi khiḍḍāratiyā, modāmi kāmakāmihaṃ.</gatha>
    <hangnum nr="17"/>
    <gatha type="1"> ‘‘Tattha bhutvā pivitvā ca, modāmi tidase tadā;</gatha>
    <gatha type="last">Nārīgaṇehi sahito, modāmi byamhamuttame.</gatha>
    <hangnum nr="18"/>
    <gatha type="1"> ‘‘Satānaṃ pañcakkhattuñca, devarajjamakārayiṃ;</gatha>
    <gatha type="last">Satānaṃ tīṇikkhattuñca, cakkavattī ahosahaṃ;</gatha>
    <gatha type="last">Padesarajjaṃ  vipulaṃ, gaṇanāto asaṅkhiyaṃ.</gatha>
    <hangnum nr="19"/>
    <gatha type="1"> ‘‘Bhavābhave saṃsaranto, mahābhogaṃ labhāmahaṃ;</gatha>
    <gatha type="last">Bhoge me ūnatā natthi, buddhapūjāyidaṃ phalaṃ.</gatha>
    <hangnum nr="20"/>
    <gatha type="1"> ‘‘Duve  bhave saṃsarāmi, devatte atha mānuse;</gatha>
    <gatha type="last">Aññaṃ gatiṃ na jānāmi, buddhapūjāyidaṃ phalaṃ.</gatha>
    <hangnum nr="21"/>
    <gatha type="1"> ‘‘Duve kule pajāyāmi, khattiye cāpi brāhmaṇe;</gatha>
    <gatha type="last">Nīce kule na jāyāmi, buddhapūjāyidaṃ phalaṃ.</gatha>
    <hangnum nr="22"/>
    <gatha type="1"> ‘‘Hatthiyānaṃ assayānaṃ, sivikaṃ sandamānikaṃ;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="23"/>
    <gatha type="1"> ‘‘Dāsīgaṇaṃ dāsagaṇaṃ, nāriyo samalaṅkatā;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="24"/>
    <gatha type="1"> ‘‘Koseyyakambaliyāni, khomakappāsikāni ca;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="25"/>
    <gatha type="1"> ‘‘Navavatthaṃ  navaphalaṃ, navaggarasabhojanaṃ;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="26"/>
    <gatha type="1"> ‘‘Imaṃ khāda imaṃ bhuñja, imamhi sayane saya;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="27"/>
    <gatha type="1"> ‘‘Sabbattha pūjito homi, yaso abbhuggato mama;</gatha>
    <gatha type="2">Mahāpakkho sadā homi, abhejjapariso sadā;</gatha>
    <gatha type="last">Ñātīnaṃ uttamo homi, buddhapūjāyidaṃ phalaṃ.</gatha>
    <hangnum nr="28"/>
    <gatha type="1"> ‘‘Sītaṃ  uṇhaṃ na jānāmi, pariḷāho na vijjati;</gatha>
    <gatha type="last">Atho cetasikaṃ dukkhaṃ, hadaye me na vijjati.</gatha>
    <hangnum nr="29"/>
    <gatha type="1"> ‘‘Suvaṇṇavaṇṇo hutvāna, saṃsarāmi bhavābhave;</gatha>
    <gatha type="last">Vevaṇṇiyaṃ na jānāmi, buddhapūjāyidaṃ phalaṃ.</gatha>
    <hangnum nr="30"/>
    <gatha type="1"> ‘‘Devalokā cavitvāna, sukkamūlena codito;</gatha>
    <gatha type="last">Sāvatthiyaṃ pure jāto, mahāsāle suaḍḍhake.</gatha>
    <hangnum nr="31"/>
    <gatha type="1"> ‘‘Pañca kāmaguṇe hitvā, pabbajiṃ anagāriyaṃ;</gatha>
    <gatha type="last">Jātiyā sattavassohaṃ, arahattamapāpuṇiṃ.</gatha>
    <hangnum nr="32"/>
    <gatha type="1"> ‘‘Upasampādayī buddho, guṇamaññāya cakkhumā;</gatha>
    <gatha type="last">Taruṇo pūjanīyohaṃ, buddhapūjāyidaṃ phalaṃ.</gatha>
    <hangnum nr="33"/>
    <gatha type="1"> ‘‘Dibbacakkhu visuddhaṃ me, samādhikusalo ahaṃ;</gatha>
    <gatha type="last">Abhiññāpāramippatto, buddhapūjāyidaṃ phalaṃ.</gatha>
    <hangnum nr="34"/>
    <gatha type="1"> ‘‘Paṭisambhidā anuppatto, iddhipādesu kovido;</gatha>
    <gatha type="last">Dhammesu pāramippatto, buddhapūjāyidaṃ phalaṃ.</gatha>
    <hangnum nr="35"/>
    <gatha type="1"> ‘‘Tiṃsakappasahassamhi , yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="36"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="37"/>
    <gatha type="1"> ‘‘Svāgataṃ vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="38"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ.</gatha>
    <centered>Itthaṃ sudaṃ āyasmā tikaṇikārapupphiyo thero imā</centered>
    <paragraph>Gāthāyo abhāsitthāti.</paragraph>
    <centered>Tikaṇikārapupphiyattherassāpadānaṃ paṭhamaṃ.</centered>
    <subhead>2. Ekapattadāyakattheraapadānaṃ</subhead>
    <hangnum nr="39"/>
    <gatha type="1"> ‘‘Nagare haṃsavatiyā, kumbhakāro ahosahaṃ;</gatha>
    <gatha type="last">Addasaṃ virajaṃ buddhaṃ, oghatiṇṇamanāsavaṃ.</gatha>
    <hangnum nr="40"/>
    <gatha type="1"> ‘‘Sukataṃ mattikāpattaṃ, buddhaseṭṭhassadāsahaṃ;</gatha>
    <gatha type="last">Pattaṃ datvā bhagavato, ujubhūtassa tādino.</gatha>
    <hangnum nr="41"/>
    <gatha type="1"> ‘‘Bhave nibbattamānohaṃ, soṇṇathāle labhāmahaṃ;</gatha>
    <gatha type="last">Rūpimaye ca sovaṇṇe, taṭṭike ca maṇīmaye.</gatha>
    <hangnum nr="42"/>
    <gatha type="1"> ‘‘Pātiyo paribhuñjāmi, puññakammassidaṃ phalaṃ;</gatha>
    <gatha type="last">Yasānañca dhanānañca <note>[yasasāva janānañca (syā.)]</note>, aggabhūto <note>[pattabhūto (sī. pī.)]</note> ca homahaṃ.</gatha>
    <hangnum nr="43"/>
    <gatha type="1"> ‘‘Yathāpi bhaddake khette, bījaṃ appampi ropitaṃ;</gatha>
    <gatha type="last">Sammādhāraṃ pavacchante, phalaṃ toseti kassakaṃ.</gatha>
    <hangnum nr="44"/>
    <gatha type="1"> ‘‘Tathevidaṃ pattadānaṃ, buddhakhettamhi ropitaṃ;</gatha>
    <gatha type="last">Pītidhāre pavassante, phalaṃ maṃ tosayissati.</gatha>
    <hangnum nr="45"/>
    <gatha type="1"> ‘‘Yāvatā khettā vijjanti, saṅghāpi ca gaṇāpi ca;</gatha>
    <gatha type="last">Buddhakhettasamo natthi, sukhado sabbapāṇinaṃ.</gatha>
    <hangnum nr="46"/>
    <gatha type="1"> ‘‘Namo  te purisājañña, namo te purisuttama;</gatha>
    <gatha type="last">Ekapattaṃ daditvāna, pattomhi acalaṃ padaṃ.</gatha>
    <hangnum nr="47"/>
    <gatha type="1"> ‘‘Ekanavutito kappe, yaṃ pattamadadiṃ tadā;</gatha>
    <gatha type="last">Duggatiṃ nābhijānāmi, pattadānassidaṃ phalaṃ.</gatha>
    <hangnum nr="48"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="49"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="50"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā ekapattadāyako thero imā gāthāyo</centered>
    <paragraph>Abhāsitthāti.</paragraph>
    <centered>Ekapattadāyakattherassāpadānaṃ dutiyaṃ.</centered>
    <subhead>3. Kāsumāraphaliyattheraapadānaṃ</subhead>
    <hangnum nr="51"/>
    <gatha type="1"> ‘‘Kaṇikāraṃva  jotantaṃ, nisinnaṃ pabbatantare;</gatha>
    <gatha type="last">Addasaṃ virajaṃ buddhaṃ, lokajeṭṭhaṃ narāsabhaṃ.</gatha>
    <hangnum nr="52"/>
    <gatha type="1"> ‘‘Pasannacitto sumano, sire katvāna añjaliṃ;</gatha>
    <gatha type="last">Kāsumārikamādāya, buddhaseṭṭhassadāsahaṃ.</gatha>
    <hangnum nr="53"/>
    <gatha type="1"> ‘‘Ekatiṃse ito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="54"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="55"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="56"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā kāsumāraphaliyo thero imā gāthāyo</centered>
    <paragraph>Abhāsitthāti.</paragraph>
    <centered>Kāsumāraphaliyattherassāpadānaṃ tatiyaṃ.</centered>
    <subhead>4. Avaṭaphaliyattheraapadānaṃ</subhead>
    <hangnum nr="57"/>
    <gatha type="1"> ‘‘Sahassaraṃsī bhagavā, sayambhū aparājito;</gatha>
    <gatha type="last">Vivekā uṭṭhahitvāna, gocarāyābhinikkhami.</gatha>
    <hangnum nr="58"/>
    <gatha type="1"> ‘‘Phalahattho  ahaṃ disvā, upagacchiṃ narāsabhaṃ;</gatha>
    <gatha type="last">Pasannacitto sumano, avaṭaṃ adadiṃ phalaṃ.</gatha>
    <hangnum nr="59"/>
    <gatha type="1"> ‘‘Catunnavutito  kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="60"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="61"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="62"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā avaṭaphaliyo thero imā gāthāyo</centered>
    <paragraph>Abhāsitthāti.</paragraph>
    <centered>Avaṭaphaliyattherassāpadānaṃ catutthaṃ.</centered>
    <subhead>5. Pādaphaliyattheraapadānaṃ</subhead>
    <hangnum nr="63"/>
    <gatha type="1"> ‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</gatha>
    <gatha type="last">Rathiyaṃ paṭipajjantaṃ, pādaphalaṃ <note>[vāraphalaṃ (sī.), cāraphalaṃ (syā.), pāraphalaṃ (pī.)]</note> adāsahaṃ.</gatha>
    <hangnum nr="64"/>
    <gatha type="1"> ‘‘Ekanavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="65"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="66"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="67"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā pādaphaliyo thero imā gāthāyo</centered>
    <paragraph>Abhāsitthāti.</paragraph>
    <centered>Pādaphaliyattherassāpadānaṃ pañcamaṃ.</centered>
    <subhead>6. Mātuluṅgaphaladāyakattheraapadānaṃ</subhead>
    <hangnum nr="68"/>
    <gatha type="1"> ‘‘Kaṇikāraṃva  jalitaṃ, puṇṇamāyeva candimaṃ;</gatha>
    <gatha type="last">Jalantaṃ dīparukkhaṃva, addasaṃ lokanāyakaṃ.</gatha>
    <hangnum nr="69"/>
    <gatha type="1"> ‘‘Mātuluṅgaphalaṃ  gayha, adāsiṃ satthuno ahaṃ;</gatha>
    <gatha type="last">Dakkhiṇeyyassa vīrassa <note>[dhīrassa (sī.)]</note>, pasanno sehi pāṇibhi.</gatha>
    <hangnum nr="70"/>
    <gatha type="1"> ‘‘Ekatiṃse ito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="71"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="72"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="73"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā mātuluṅgaphaladāyako thero imā</centered>
    <paragraph>Gāthāyo abhāsitthāti.</paragraph>
    <centered>Mātuluṅgaphaladāyakattherassāpadānaṃ chaṭṭhaṃ.</centered>
    <subhead>7. Ajeliphaladāyakattheraapadānaṃ</subhead>
    <hangnum nr="74"/>
    <gatha type="1"> ‘‘Ajjuno <note>[ajino (syā.)]</note> nāma sambuddho, himavante vasī tadā;</gatha>
    <gatha type="last">Caraṇena ca sampanno, samādhikusalo muni.</gatha>
    <hangnum nr="75"/>
    <gatha type="1"> ‘‘Kumbhamattaṃ  gahetvāna, ajeliṃ <note>[añjaliṃ (syā.), ajelaṃ (pī.)]</note> jīvajīvakaṃ;</gatha>
    <gatha type="last">Chattapaṇṇaṃ gahetvāna, adāsiṃ satthuno ahaṃ.</gatha>
    <hangnum nr="76"/>
    <gatha type="1"> ‘‘Catunnavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="77"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="78"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="79"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā ajeliphaladāyako thero imā</centered>
    <paragraph>Gāthāyo abhāsitthāti.</paragraph>
    <centered>Ajeliphaladāyakattherassāpadānaṃ sattamaṃ.</centered>
    <subhead>8. Amodaphaliyattheraapadānaṃ</subhead>
    <hangnum nr="80"/>
    <gatha type="1"> ‘‘Suvaṇṇavaṇṇaṃ  sambuddhaṃ, āhutīnaṃ paṭiggahaṃ;</gatha>
    <gatha type="last">Rathiyaṃ paṭipajjantaṃ, amodamadadiṃ phalaṃ.</gatha>
    <hangnum nr="81"/>
    <gatha type="1"> ‘‘Ekanavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="82"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="83"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="84"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā amodaphaliyo thero imā gāthāyo</centered>
    <paragraph>Abhāsitthāti.</paragraph>
    <centered>Amodaphaliyattherassāpadānaṃ aṭṭhamaṃ.</centered>
    <subhead>9. Tālaphaladāyakattheraapadānaṃ</subhead>
    <hangnum nr="85"/>
    <gatha type="1"> ‘‘Sataraṃsī nāma bhagavā, sayambhū aparājito;</gatha>
    <gatha type="last">Vivekā vuṭṭhahitvāna, gocarāyābhinikkhami.</gatha>
    <hangnum nr="86"/>
    <gatha type="1"> ‘‘Phalahattho ahaṃ disvā, upagacchiṃ narāsabhaṃ;</gatha>
    <gatha type="last">Pasannacitto sumano, tālaphalaṃ adāsahaṃ.</gatha>
    <hangnum nr="87"/>
    <gatha type="1"> ‘‘Catunnavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="88"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="89"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="90"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ  sudaṃ āyasmā tālaphaladāyako thero imā gāthāyo</centered>
    <paragraph>Abhāsitthāti.</paragraph>
    <centered>Tālaphaladāyakattherassāpadānaṃ navamaṃ.</centered>
    <subhead>10. Nāḷikeraphaladāyakattheraapadānaṃ</subhead>
    <hangnum nr="91"/>
    <gatha type="1"> ‘‘Nagare  bandhumatiyā, ārāmiko ahaṃ tadā;</gatha>
    <gatha type="last">Addasaṃ virajaṃ buddhaṃ, gacchantaṃ anilañjase.</gatha>
    <hangnum nr="92"/>
    <gatha type="1"> ‘‘Nāḷikeraphalaṃ gayha, buddhaseṭṭhassadāsahaṃ;</gatha>
    <gatha type="last">Ākāse ṭhitako santo, paṭiggaṇhi mahāyaso.</gatha>
    <hangnum nr="93"/>
    <gatha type="1"> ‘‘Vittisañjanano  mayhaṃ, diṭṭhadhammasukhāvaho;</gatha>
    <gatha type="last">Phalaṃ buddhassa datvāna, vippasannena cetasā.</gatha>
    <hangnum nr="94"/>
    <gatha type="1"> ‘‘Adhigacchiṃ tadā pītiṃ, vipulañca sukhuttamaṃ;</gatha>
    <gatha type="last">Uppajjateva ratanaṃ, nibbattassa tahiṃ tahiṃ.</gatha>
    <hangnum nr="95"/>
    <gatha type="1"> ‘‘Ekanavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="96"/>
    <gatha type="1"> ‘‘Dibbacakkhu visuddhaṃ me, samādhikusalo ahaṃ;</gatha>
    <gatha type="last">Abhiññāpāramippatto, phaladānassidaṃ phalaṃ.</gatha>
    <hangnum nr="97"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="98"/>
    <gatha type="1"> ‘‘Svāgataṃ vata me āsi…pe…  kataṃ buddhassa sāsanaṃ.</gatha>
    <hangnum nr="99"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā nāḷikeraphaladāyako thero imā</centered>
    <paragraph>Gāthāyo abhāsitthāti.</paragraph>
    <centered>Nāḷikeraphaladāyakattherassāpadānaṃ dasamaṃ.</centered>
    <centered>Kaṇikāravaggo ekapaññāsamo.</centered>
    <paragraph>Tassuddānaṃ –</paragraph>
    <gatha type="1">Kaṇikārekapattā ca, kāsumārī tathāvaṭā;</gatha>
    <gatha type="last">Pādañca mātuluṅgañca, ajelīmodameva ca.</gatha>
    <gatha type="1">Tālaṃ tathā nāḷikeraṃ, gāthāyo gaṇitā viha;</gatha>
    <gatha type="last">Ekaṃ gāthāsataṃ hoti, ūnādhikavivajjitaṃ.</gatha>
  </text>
</tree>
