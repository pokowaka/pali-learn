<?xml version='1.0' encoding='UTF-8'?>
<tree text="46. Jagatid&#x101;yakavaggo" target="text">
  <text>
    <subhead>1. Jagatidāyakattheraapadānaṃ</subhead>
    <hangnum nr="1"/>
    <gatha type="1"> ‘‘Dhammadassissa  munino, bodhiyā pādaputtame;</gatha>
    <gatha type="last">Pasannacitto sumano, jagatiṃ kārayiṃ ahaṃ.</gatha>
    <hangnum nr="2"/>
    <gatha type="1"> ‘‘Darito pabbatato vā, rukkhato patito ahaṃ;</gatha>
    <gatha type="last">Cuto patiṭṭhaṃ vindāmi, jagatiyā idaṃ phalaṃ.</gatha>
    <hangnum nr="3"/>
    <gatha type="1"> ‘‘Na me corā vihesanti, nātimaññanti khattiyā <note>[pasahanti, nātimaññati khattiyo (sī. pī.)]</note>;</gatha>
    <gatha type="last">Sabbāmittetikkamāmi, jagatiyā idaṃ phalaṃ.</gatha>
    <hangnum nr="4"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Sabbattha pūjito homi, jagatiyā idaṃ phalaṃ.</gatha>
    <hangnum nr="5"/>
    <gatha type="1"> ‘‘Aṭṭhārase kappasate, jagatiṃ kārayiṃ ahaṃ;</gatha>
    <gatha type="last">Duggatiṃ nābhijānāmi, jagatidānassidaṃ phalaṃ.</gatha>
    <hangnum nr="6"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="7"/>
    <gatha type="1"> ‘‘Svāgataṃ vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="8"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <centered>Itthaṃ  sudaṃ āyasmā jagatidāyako thero imā gāthāyo</centered>
    <paragraph>Abhāsitthāti.</paragraph>
    <centered>Jagatidāyakattherassāpadānaṃ paṭhamaṃ.</centered>
    <subhead>2. Morahatthiyattheraapadānaṃ</subhead>
    <hangnum nr="9"/>
    <gatha type="1"> ‘‘Morahatthaṃ  gahetvāna, upesiṃ lokanāyakaṃ;</gatha>
    <gatha type="last">Pasannacitto sumano, morahatthamadāsahaṃ.</gatha>
    <hangnum nr="10"/>
    <gatha type="1"> ‘‘Iminā  morahatthena, cetanāpaṇidhīhi ca;</gatha>
    <gatha type="last">Nibbāyiṃsu tayo aggī, labhāmi vipulaṃ sukhaṃ.</gatha>
    <hangnum nr="11"/>
    <gatha type="1"> ‘‘Aho buddho aho dhammo, aho no satthusampadā;</gatha>
    <gatha type="last">Datvānahaṃ morahatthaṃ, labhāmi vipulaṃ sukhaṃ.</gatha>
    <hangnum nr="12"/>
    <gatha type="1"> ‘‘Tiyaggī <note>[tidhaggī (syā. ka.), tivaggī (pī.)]</note> nibbutā mayhaṃ, bhavā sabbe samūhatā;</gatha>
    <gatha type="last">Sabbāsavā parikkhīṇā, natthi dāni punabbhavo.</gatha>
    <hangnum nr="13"/>
    <gatha type="1"> ‘‘Ekatiṃse ito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, morahatthassidaṃ phalaṃ.</gatha>
    <hangnum nr="14"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="15"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="16"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ  sudaṃ āyasmā morahatthiyo thero imā gāthāyo</centered>
    <paragraph>Abhāsitthāti.</paragraph>
    <centered>Morahatthiyattherassāpadānaṃ dutiyaṃ.</centered>
    <subhead>3. Sīhāsanabījiyattheraapadānaṃ</subhead>
    <hangnum nr="17"/>
    <gatha type="1"> ‘‘Tissassāhaṃ bhagavato, bodhirukkhamavandiyaṃ;</gatha>
    <gatha type="last">Paggayha bījaniṃ tattha, sīhāsanamabījahaṃ <note>[mabījayiṃ (sī.), mavijjahaṃ (syā.)]</note>.</gatha>
    <hangnum nr="18"/>
    <gatha type="1"> ‘‘Dvenavute ito kappe, sīhāsanamabījahaṃ;</gatha>
    <gatha type="last">Duggatiṃ nābhijānāmi, bījanāya idaṃ phalaṃ.</gatha>
    <hangnum nr="19"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="20"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="21"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā sīhāsanabījiyo thero imā</centered>
    <paragraph>Gāthāyo abhāsitthāti.</paragraph>
    <centered>Sīhāsanabījiyattherassāpadānaṃ tatiyaṃ.</centered>
    <subhead>4. Tiṇukkadhāriyattheraapadānaṃ</subhead>
    <hangnum nr="22"/>
    <gatha type="1"> ‘‘Padumuttarabuddhassa , bodhiyā pādaputtame;</gatha>
    <gatha type="last">Pasannacitto sumano, tayo ukke adhārayiṃ.</gatha>
    <hangnum nr="23"/>
    <gatha type="1"> ‘‘Satasahassito  kappe, sohaṃ ukkamadhārayiṃ;</gatha>
    <gatha type="last">Duggatiṃ nābhijānāmi, ukkadānassidaṃ phalaṃ.</gatha>
    <hangnum nr="24"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="25"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="26"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā tiṇukkadhāriyo thero imā gāthāyo</centered>
    <paragraph>Abhāsitthāti.</paragraph>
    <centered>Tiṇukkadhāriyattherassāpadānaṃ catutthaṃ.</centered>
    <subhead>5. Akkamanadāyakattheraapadānaṃ</subhead>
    <hangnum nr="27"/>
    <gatha type="1"> ‘‘Kakusandhassa munino, brāhmaṇassa vusīmato;</gatha>
    <gatha type="last">Divāvihāraṃ vajato, akkamanamadāsahaṃ.</gatha>
    <hangnum nr="28"/>
    <gatha type="1"> ‘‘Imasmiṃyeva kappamhi, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, akkamanassidaṃ phalaṃ.</gatha>
    <hangnum nr="29"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="30"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="31"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā akkamanadāyako thero imā gāthāyo</centered>
    <paragraph>Abhāsitthāti.</paragraph>
    <centered>Akkamanadāyakattherassāpadānaṃ pañcamaṃ.</centered>
    <subhead>6. Vanakoraṇḍiyattheraapadānaṃ</subhead>
    <hangnum nr="32"/>
    <gatha type="1"> ‘‘Siddhatthassa bhagavato, lokajeṭṭhassa tādino;</gatha>
    <gatha type="last">Vanakoraṇḍamādāya, buddhassa abhiropayiṃ.</gatha>
    <hangnum nr="33"/>
    <gatha type="1"> ‘‘Catunnavutito  kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="34"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="35"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="36"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā vanakoraṇḍiyo thero imā gāthāyo</centered>
    <paragraph>Abhāsitthāti.</paragraph>
    <centered>Vanakoraṇḍiyattherassāpadānaṃ chaṭṭhaṃ.</centered>
    <centered>Vīsatimaṃ bhāṇavāraṃ.</centered>
    <subhead>7. Ekachattiyattheraapadānaṃ</subhead>
    <hangnum nr="37"/>
    <gatha type="1"> ‘‘Aṅgārajātā  pathavī, kukkuḷānugatā mahī;</gatha>
    <gatha type="last">Padumuttaro bhagavā, abbhokāsamhi caṅkami.</gatha>
    <hangnum nr="38"/>
    <gatha type="1"> ‘‘Paṇḍaraṃ chattamādāya, addhānaṃ paṭipajjahaṃ;</gatha>
    <gatha type="last">Tattha disvāna sambuddhaṃ, vitti me upapajjatha.</gatha>
    <hangnum nr="39"/>
    <gatha type="1"> ‘‘Marīciyotthaṭā <note>[maricimophunā (syā.), marīcivophuṭā (pī.)]</note> bhūmi, aṅgārāva mahī ayaṃ;</gatha>
    <gatha type="last">Upahanti <note>[upavāyanti (sī. pī.)]</note> mahāvātā, sarīrassāsukhepanā <note>[sarīrakāyukhepanā (syā.)]</note>.</gatha>
    <hangnum nr="40"/>
    <gatha type="1"> ‘‘Sītaṃ uṇhaṃ vihanantaṃ <note>[vihanati (syā. ka.)]</note>, vātātapanivāraṇaṃ;</gatha>
    <gatha type="last">Paṭiggaṇha imaṃ chattaṃ, phassayissāmi <note>[passayissāmi (ka.)]</note> nibbutiṃ.</gatha>
    <hangnum nr="41"/>
    <gatha type="1"> ‘‘Anukampako kāruṇiko, padumuttaro mahāyaso;</gatha>
    <gatha type="last">Mama saṅkappamaññāya, paṭiggaṇhi tadā jino.</gatha>
    <hangnum nr="42"/>
    <gatha type="1"> ‘‘Tiṃsakappāni devindo, devarajjamakārayiṃ;</gatha>
    <gatha type="last">Satānaṃ pañcakkhattuñca, cakkavattī ahosahaṃ.</gatha>
    <hangnum nr="43"/>
    <gatha type="1"> ‘‘Padesarajjaṃ vipulaṃ, gaṇanāto asaṅkhiyaṃ;</gatha>
    <gatha type="last">Anubhomi sakaṃ kammaṃ, pubbe sukatamattano.</gatha>
    <hangnum nr="44"/>
    <gatha type="1"> ‘‘Ayaṃ  me pacchimā jāti, carimo vattate bhavo;</gatha>
    <gatha type="last">Ajjāpi setacchattaṃ me, sabbakālaṃ dharīyati.</gatha>
    <hangnum nr="45"/>
    <gatha type="1"> ‘‘Satasahassito kappe, yaṃ chattamadadiṃ tadā;</gatha>
    <gatha type="last">Duggatiṃ nābhijānāmi, chattadānassidaṃ phalaṃ.</gatha>
    <hangnum nr="46"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="47"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="48"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā ekachattiyo thero imā gāthāyo</centered>
    <paragraph>Abhāsitthāti.</paragraph>
    <centered>Ekachattiyattherassāpadānaṃ sattamaṃ.</centered>
    <subhead>8. Jātipupphiyattheraapadānaṃ</subhead>
    <hangnum nr="49"/>
    <gatha type="1"> ‘‘Parinibbute bhagavati, padumuttare mahāyase;</gatha>
    <gatha type="last">Pupphavaṭaṃsake katvā <note>[pupphacaṅkoṭake gahetvā (syā.)]</note>, sarīramabhiropayiṃ.</gatha>
    <hangnum nr="50"/>
    <gatha type="1"> ‘‘Tattha cittaṃ pasādetvā, nimmānaṃ agamāsahaṃ;</gatha>
    <gatha type="last">Devalokagato santo, puññakammaṃ sarāmahaṃ.</gatha>
    <hangnum nr="51"/>
    <gatha type="1"> ‘‘Ambarā  pupphavasso me, sabbakālaṃ pavassati;</gatha>
    <gatha type="last">Saṃsarāmi manusse ce <note>[ve (syā.)]</note>, rājā homi mahāyaso.</gatha>
    <hangnum nr="52"/>
    <gatha type="1"> ‘‘Tahiṃ kusumavasso me, abhivassati sabbadā;</gatha>
    <gatha type="last">Tasseva <note>[kāyesu (syā.), kāyeva (pī.)]</note> pupphapūjāya, vāhasā sabbadassino.</gatha>
    <hangnum nr="53"/>
    <gatha type="1"> ‘‘Ayaṃ pacchimako mayhaṃ, carimo vattate bhavo;</gatha>
    <gatha type="last">Ajjāpi pupphavasso me, abhivassati sabbadā.</gatha>
    <hangnum nr="54"/>
    <gatha type="1"> ‘‘Satasahassito  kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, dehapūjāyidaṃ phalaṃ.</gatha>
    <hangnum nr="55"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="56"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="57"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā jātipupphiyo thero imā gāthāyo</centered>
    <paragraph>Abhāsitthāti.</paragraph>
    <centered>Jātipupphiyattherassāpadānaṃ aṭṭhamaṃ.</centered>
    <subhead>9. Paṭṭipupphiyattheraapadānaṃ</subhead>
    <hangnum nr="58"/>
    <gatha type="1"> ‘‘Nīharante sarīramhi, vajjamānāsu bherisu;</gatha>
    <gatha type="last">Pasannacitto sumano, paṭṭipupphamapūjayiṃ <note>[satti… (syā. pī.)]</note>.</gatha>
    <hangnum nr="59"/>
    <gatha type="1"> ‘‘Satasahassito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, dehapūjāyidaṃ phalaṃ.</gatha>
    <hangnum nr="60"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="61"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="62"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā paṭṭipupphiyo <note>[sattipaṇṇiyo (syā. pī.)]</note> thero imā gāthāyo</centered>
    <paragraph>Abhāsitthāti.</paragraph>
    <centered>Paṭṭipupphiyattherassāpadānaṃ navamaṃ.</centered>
    <subhead>10. Gandhapūjakattheraapadānaṃ</subhead>
    <hangnum nr="63"/>
    <gatha type="1"> ‘‘Citāsu  kurumānāsu <note>[cittesu kayiramānesu (sī.)]</note>, nānāgandhe samāhaṭe;</gatha>
    <gatha type="last">Pasannacitto sumano, gandhamuṭṭhimapūjayiṃ.</gatha>
    <hangnum nr="64"/>
    <gatha type="1"> ‘‘Satasahassito kappe, citakaṃ yamapūjayiṃ;</gatha>
    <gatha type="last">Duggatiṃ nābhijānāmi, citapūjāyidaṃ phalaṃ.</gatha>
    <hangnum nr="65"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="66"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="67"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā gandhapūjako thero imā gāthāyo</centered>
    <paragraph>Abhāsitthāti.</paragraph>
    <centered>Gandhapūjakattherassāpadānaṃ dasamaṃ.</centered>
    <centered>Jagatidāyakavaggo chacattālīsamo.</centered>
    <paragraph>Tassuddānaṃ –</paragraph>
    <gatha type="1">Jagatī  morahatthī ca, āsanī ukkadhārako;</gatha>
    <gatha type="last">Akkami vanakoraṇḍi, chattado jātipūjako.</gatha>
    <gatha type="1">Paṭṭipupphī ca yo thero, dasamo gandhapūjako;</gatha>
    <gatha type="last">Sattasaṭṭhi ca gāthāyo, gaṇitāyo vibhāvibhi.</gatha>
  </text>
</tree>
