<?xml version='1.0' encoding='UTF-8'?>
<tree text="48. Na&#x1E37;am&#x101;livaggo" target="text">
  <text>
    <subhead>1. Naḷamāliyattheraapadānaṃ</subhead>
    <hangnum nr="1"/>
    <gatha type="1"> ‘‘Suvaṇṇavaṇṇaṃ  sambuddhaṃ, āhutīnaṃ paṭiggahaṃ;</gatha>
    <gatha type="last">Vipinaggena gacchantaṃ, addasaṃ lokanāyakaṃ.</gatha>
    <hangnum nr="2"/>
    <gatha type="1"> ‘‘Naḷamālaṃ gahetvāna, nikkhamanto ca tāvade;</gatha>
    <gatha type="last">Tatthaddasāsiṃ sambuddhaṃ, oghatiṇṇamanāsavaṃ.</gatha>
    <hangnum nr="3"/>
    <gatha type="1"> ‘‘Pasannacitto sumano, naḷamālamapūjayiṃ;</gatha>
    <gatha type="last">Dakkhiṇeyyaṃ mahāvīraṃ, sabbalokānukampakaṃ.</gatha>
    <hangnum nr="4"/>
    <gatha type="1"> ‘‘Ekatiṃse ito kappe, yaṃ mālamabhiropayiṃ <note>[pupphamabhiropayiṃ (sī. syā. pī.)]</note>;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="5"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="6"/>
    <gatha type="1"> ‘‘Svāgataṃ vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="7"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā naḷamāliyo thero imā gāthāyo</centered>
    <paragraph>Abhāsitthāti.</paragraph>
    <centered>Naḷamāliyattherassāpadānaṃ paṭhamaṃ.</centered>
    <subhead>2. Maṇipūjakattheraapadānaṃ</subhead>
    <hangnum nr="8"/>
    <gatha type="1"> ‘‘Padumuttaro  nāma jino, sabbadhammāna pāragū;</gatha>
    <gatha type="last">Vivekakāmo sambuddho, gacchate anilañjase.</gatha>
    <hangnum nr="9"/>
    <gatha type="1"> ‘‘Avidūre himavantassa, mahājātassaro ahu;</gatha>
    <gatha type="last">Tattha me bhavanaṃ āsi, puññakammena saṃyutaṃ.</gatha>
    <hangnum nr="10"/>
    <gatha type="1"> ‘‘Bhavanā  abhinikkhamma, addasaṃ lokanāyakaṃ;</gatha>
    <gatha type="last">Indīvaraṃva jalitaṃ, ādittaṃva hutāsanaṃ.</gatha>
    <hangnum nr="11"/>
    <gatha type="1"> ‘‘Vicinaṃ naddasaṃ pupphaṃ, pūjayissanti nāyakaṃ;</gatha>
    <gatha type="last">Sakaṃ cittaṃ pasādetvā, avandiṃ satthuno ahaṃ.</gatha>
    <hangnum nr="12"/>
    <gatha type="1"> ‘‘Mama sīse maṇiṃ gayha, pūjayiṃ lokanāyakaṃ;</gatha>
    <gatha type="last">Imāya maṇipūjāya, vipāko hotu bhaddako.</gatha>
    <hangnum nr="13"/>
    <gatha type="1"> ‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Antalikkhe ṭhito satthā, imaṃ gāthaṃ abhāsatha.</gatha>
    <hangnum nr="14"/>
    <gatha type="1"> ‘So te ijjhatu saṅkappo, labhassu vipulaṃ sukhaṃ;</gatha>
    <gatha type="last">Imāya maṇipūjāya, anubhohi mahāyasaṃ’.</gatha>
    <hangnum nr="15"/>
    <gatha type="1"> ‘‘Idaṃ vatvāna bhagavā, jalajuttamanāmako;</gatha>
    <gatha type="last">Agamāsi buddhaseṭṭho, yattha cittaṃ paṇīhitaṃ.</gatha>
    <hangnum nr="16"/>
    <gatha type="1"> ‘‘Saṭṭhikappāni devindo, devarajjamakārayiṃ;</gatha>
    <gatha type="last">Anekasatakkhattuñca, cakkavattī ahosahaṃ.</gatha>
    <hangnum nr="17"/>
    <gatha type="1"> ‘‘Pubbakammaṃ  sarantassa, devabhūtassa me sato;</gatha>
    <gatha type="last">Maṇi nibbattate mayhaṃ, ālokakaraṇo mamaṃ.</gatha>
    <hangnum nr="18"/>
    <gatha type="1"> ‘‘Chaḷasītisahassāni, nāriyo me pariggahā;</gatha>
    <gatha type="last">Vicittavatthābharaṇā, āmukkamaṇikuṇḍalā <note>[āmuttamaṇikuṇḍalā (sī. syā. pī.)]</note>.</gatha>
    <hangnum nr="19"/>
    <gatha type="1"> ‘‘Aḷārapamhā hasulā, susaññā tanumajjhimā;</gatha>
    <gatha type="last">Parivārenti maṃ niccaṃ, maṇipūjāyidaṃ phalaṃ.</gatha>
    <hangnum nr="20"/>
    <gatha type="1"> ‘‘Soṇṇamayā maṇimayā, lohitaṅgamayā tathā;</gatha>
    <gatha type="last">Bhaṇḍā me sukatā honti, yadicchasi <note>[yadicchāya (sī. pī.)]</note> piḷandhanā.</gatha>
    <hangnum nr="21"/>
    <gatha type="1"> ‘‘Kūṭāgārā  gahārammā, sayanañca mahārahaṃ;</gatha>
    <gatha type="last">Mama saṅkappamaññāya, nibbattanti yadicchakaṃ.</gatha>
    <hangnum nr="22"/>
    <gatha type="1"> ‘‘Lābhā tesaṃ suladdhañca, ye labhanti upassutiṃ;</gatha>
    <gatha type="last">Puññakkhettaṃ manussānaṃ, osadhaṃ sabbapāṇinaṃ.</gatha>
    <hangnum nr="23"/>
    <gatha type="1"> ‘‘Mayhampi  sukataṃ kammaṃ, yohaṃ adakkhi nāyakaṃ;</gatha>
    <gatha type="last">Vinipātā pamuttomhi, pattomhi acalaṃ padaṃ.</gatha>
    <hangnum nr="24"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Divasañceva rattiñca <note>[samantā sattaratanā (sī. pī. ka.)]</note>, āloko hoti me sadā.</gatha>
    <hangnum nr="25"/>
    <gatha type="1"> ‘‘Tāyeva maṇipūjāya, anubhotvāna sampadā;</gatha>
    <gatha type="last">Ñāṇāloko mayā diṭṭho, pattomhi acalaṃ padaṃ.</gatha>
    <hangnum nr="26"/>
    <gatha type="1"> ‘‘Satasahassito kappe, yaṃ maṇiṃ abhipūjayiṃ;</gatha>
    <gatha type="last">Duggatiṃ nābhijānāmi, maṇipūjāyidaṃ phalaṃ.</gatha>
    <hangnum nr="27"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="28"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="29"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā maṇipūjako thero imā gāthāyo</centered>
    <paragraph>Abhāsitthāti.</paragraph>
    <centered>Maṇipūjakattherassāpadānaṃ dutiyaṃ.</centered>
    <subhead>3. Ukkāsatikattheraapadānaṃ</subhead>
    <hangnum nr="30"/>
    <gatha type="1"> ‘‘Kosiko nāma bhagavā, cittakūṭe vasī tadā;</gatha>
    <gatha type="last">Jhāyī jhānarato buddho, vivekābhirato muni.</gatha>
    <hangnum nr="31"/>
    <gatha type="1"> ‘‘Ajjhogāhetvā <note>[ajjhogahetvā (sī. syā. pī.)]</note> himavantaṃ, nārīgaṇapurakkhato;</gatha>
    <gatha type="last">Addasaṃ kosikaṃ buddhaṃ, puṇṇamāyeva candimaṃ.</gatha>
    <hangnum nr="32"/>
    <gatha type="1"> ‘‘Ukkāsate gahetvāna, parivāresahaṃ tadā;</gatha>
    <gatha type="last">Sattarattindivaṃ ṭhatvā <note>[buddho (syā. ka.)]</note>, aṭṭhamena agacchahaṃ.</gatha>
    <hangnum nr="33"/>
    <gatha type="1"> ‘‘Vuṭṭhitaṃ  kosikaṃ buddhaṃ, sayambhuṃ aparājitaṃ;</gatha>
    <gatha type="last">Pasannacitto vanditvā, ekaṃ bhikkhaṃ adāsahaṃ.</gatha>
    <hangnum nr="34"/>
    <gatha type="1"> ‘‘Tena kammena dvipadinda, lokajeṭṭha narāsabha;</gatha>
    <gatha type="last">Uppajjiṃ tusite kāye, ekabhikkhāyidaṃ phalaṃ.</gatha>
    <hangnum nr="35"/>
    <gatha type="1"> ‘‘Divasañceva  rattiñca, āloko hoti me sadā;</gatha>
    <gatha type="last">Samantā yojanasataṃ, obhāsena pharāmahaṃ.</gatha>
    <hangnum nr="36"/>
    <gatha type="1"> ‘‘Pañcapaññāsakappamhi, cakkavattī ahosahaṃ;</gatha>
    <gatha type="last">Cāturanto vijitāvī, jambumaṇḍassa <note>[jambusaṇḍassa (pī.)]</note> issaro.</gatha>
    <hangnum nr="37"/>
    <gatha type="1"> ‘‘Tadā me nagaraṃ āsi, iddhaṃ phītaṃ sunimmitaṃ;</gatha>
    <gatha type="last">Tiṃsayojanamāyāmaṃ, vitthārena ca vīsati.</gatha>
    <hangnum nr="38"/>
    <gatha type="1"> ‘‘Sobhaṇaṃ nāma nagaraṃ, vissakammena māpitaṃ;</gatha>
    <gatha type="last">Dasasaddāvivittaṃ taṃ, sammatāḷasamāhitaṃ.</gatha>
    <hangnum nr="39"/>
    <gatha type="1"> ‘‘Na  tamhi nagare atthi, vallikaṭṭhañca mattikā;</gatha>
    <gatha type="last">Sabbasoṇṇamayaṃyeva, jotate niccakālikaṃ.</gatha>
    <hangnum nr="40"/>
    <gatha type="1"> ‘‘Catupākāraparikkhittaṃ, tayo āsuṃ maṇimayā;</gatha>
    <gatha type="last">Vemajjhe tālapantī ca, vissakammena māpitā.</gatha>
    <hangnum nr="41"/>
    <gatha type="1"> ‘‘Dasasahassapokkharañño, padumuppalachāditā;</gatha>
    <gatha type="last">Puṇḍarīkehi <note>[puṇḍarīkādi (syā.)]</note> sañchannā, nānāgandhasamīritā.</gatha>
    <hangnum nr="42"/>
    <gatha type="1"> ‘‘Catunnavutito kappe, yaṃ ukkaṃ dhārayiṃ ahaṃ;</gatha>
    <gatha type="last">Duggatiṃ nābhijānāmi, ukkadhārassidaṃ phalaṃ.</gatha>
    <hangnum nr="43"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="44"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="45"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā ukkāsatiko thero imā gāthāyo</centered>
    <paragraph>Abhāsitthāti.</paragraph>
    <centered>Ukkāsatikattherassāpadānaṃ tatiyaṃ.</centered>
    <subhead>4. Sumanabījaniyattheraapadānaṃ</subhead>
    <hangnum nr="46"/>
    <gatha type="1"> ‘‘Vipassino  bhagavato, bodhiyā pādaputtame;</gatha>
    <gatha type="last">Sumano bījaniṃ gayha, abījiṃ bodhimuttamaṃ.</gatha>
    <hangnum nr="47"/>
    <gatha type="1"> ‘‘Ekanavutito  kappe, abījiṃ bodhimuttamaṃ;</gatha>
    <gatha type="last">Duggatiṃ nābhijānāmi, bījanāya idaṃ phalaṃ.</gatha>
    <hangnum nr="48"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="49"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="50"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā sumanabījaniyo thero imā gāthāyo</centered>
    <paragraph>Abhāsitthāti.</paragraph>
    <centered>Sumanabījaniyattherassāpadānaṃ catutthaṃ.</centered>
    <subhead>5. Kummāsadāyakattheraapadānaṃ</subhead>
    <hangnum nr="51"/>
    <gatha type="1"> ‘‘Esanāya  carantassa, vipassissa mahesino;</gatha>
    <gatha type="last">Rittakaṃ pattaṃ disvāna, kummāsaṃ pūrayiṃ ahaṃ.</gatha>
    <hangnum nr="52"/>
    <gatha type="1"> ‘‘Ekanavutito kappe, yaṃ bhikkhaṃ adadiṃ tadā;</gatha>
    <gatha type="last">Duggatiṃ nābhijānāmi, kummāsassa idaṃ phalaṃ.</gatha>
    <hangnum nr="53"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="54"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="55"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā kummāsadāyako thero imā gāthāyo</centered>
    <paragraph>Abhāsitthāti.</paragraph>
    <centered>Kummāsadāyakattherassāpadānaṃ pañcamaṃ.</centered>
    <subhead>6. Kusaṭṭhakadāyakattheraapadānaṃ</subhead>
    <hangnum nr="56"/>
    <gatha type="1"> ‘‘Kassapassa  bhagavato, brāhmaṇassa vusīmato;</gatha>
    <gatha type="last">Pasannacitto sumano, kusaṭṭhakamadāsahaṃ.</gatha>
    <hangnum nr="57"/>
    <gatha type="1"> ‘‘Imasmiṃyeva kappasmiṃ, kusaṭṭhakamadāsahaṃ;</gatha>
    <gatha type="last">Duggatiṃ nābhijānāmi, kusaṭṭhakassidaṃ phalaṃ.</gatha>
    <hangnum nr="58"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="59"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="60"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā kusaṭṭhakadāyako thero imā gāthāyo</centered>
    <paragraph>Abhāsitthāti.</paragraph>
    <centered>Kusaṭṭhakadāyakattherassāpadānaṃ chaṭṭhaṃ.</centered>
    <subhead>7. Giripunnāgiyattheraapadānaṃ</subhead>
    <hangnum nr="61"/>
    <gatha type="1"> ‘‘Sobhito nāma sambuddho, cittakūṭe vasī tadā;</gatha>
    <gatha type="last">Gahetvā giripunnāgaṃ, sayambhuṃ abhipūjayiṃ.</gatha>
    <hangnum nr="62"/>
    <gatha type="1"> ‘‘Catunnavutito kappe, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="63"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="64"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="65"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ  sudaṃ āyasmā giripunnāgiyo thero imā gāthāyo</centered>
    <paragraph>Abhāsitthāti.</paragraph>
    <centered>Giripunnāgiyattherassāpadānaṃ sattamaṃ.</centered>
    <subhead>8. Vallikāraphaladāyakattheraapadānaṃ</subhead>
    <hangnum nr="66"/>
    <gatha type="1"> ‘‘Sumano  nāma sambuddho, takkarāyaṃ vasī tadā;</gatha>
    <gatha type="last">Vallikāraphalaṃ gayha, sayambhussa adāsahaṃ.</gatha>
    <hangnum nr="67"/>
    <gatha type="1"> ‘‘Ekatiṃse ito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="68"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="69"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="70"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā vallikāraphaladāyako thero imā</centered>
    <paragraph>Gāthāyo abhāsitthāti.</paragraph>
    <centered>Vallikāraphaladāyakattherassāpadānaṃ aṭṭhamaṃ.</centered>
    <subhead>9. Pānadhidāyakattheraapadānaṃ</subhead>
    <hangnum nr="71"/>
    <gatha type="1"> ‘‘Anomadassī  bhagavā, lokajeṭṭho narāsabho;</gatha>
    <gatha type="last">Divāvihārā nikkhamma, pathamāruhi <note>[pītimāruyhi (syā.)]</note> cakkhumā.</gatha>
    <hangnum nr="72"/>
    <gatha type="1"> ‘‘Pānadhiṃ  sukataṃ gayha, addhānaṃ paṭipajjahaṃ;</gatha>
    <gatha type="last">Tatthaddasāsiṃ sambuddhaṃ, pattikaṃ cārudassanaṃ.</gatha>
    <hangnum nr="73"/>
    <gatha type="1"> ‘‘Sakaṃ cittaṃ pasādetvā, nīharitvāna pānadhiṃ;</gatha>
    <gatha type="last">Pādamūle ṭhapetvāna, idaṃ vacanamabraviṃ.</gatha>
    <hangnum nr="74"/>
    <gatha type="1"> ‘‘‘Abhirūha mahāvīra, sugatinda vināyaka;</gatha>
    <gatha type="last">Ito phalaṃ labhissāmi, so me attho samijjhatu’.</gatha>
    <hangnum nr="75"/>
    <gatha type="1"> ‘‘Anomadassī bhagavā, lokajeṭṭho narāsabho;</gatha>
    <gatha type="last">Pānadhiṃ abhirūhitvā, idaṃ vacanamabravi.</gatha>
    <hangnum nr="76"/>
    <gatha type="1"> ‘‘‘Yo pānadhiṃ me adāsi, pasanno sehi pāṇibhi;</gatha>
    <gatha type="last">Tamahaṃ kittayissāmi, suṇātha mama bhāsato’.</gatha>
    <hangnum nr="77"/>
    <gatha type="1"> ‘‘Buddhassa  giramaññāya, sabbe devā samāgatā;</gatha>
    <gatha type="last">Udaggacittā sumanā, vedajātā katañjalī.</gatha>
    <hangnum nr="78"/>
    <gatha type="1"> ‘‘Pānadhīnaṃ padānena, sukhitoyaṃ bhavissati;</gatha>
    <gatha type="last">Pañcapaññāsakkhattuñca, devarajjaṃ karissati.</gatha>
    <hangnum nr="79"/>
    <gatha type="1"> ‘‘Sahassakkhattuṃ rājā ca, cakkavattī bhavissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="80"/>
    <gatha type="1"> ‘‘Aparimeyye ito kappe, okkākakulasambhavo;</gatha>
    <gatha type="last">Gotamo nāma gottena <note>[nāmena (sabbattha)]</note>, satthā loke bhavissati.</gatha>
    <hangnum nr="81"/>
    <gatha type="1"> ‘‘Tassa  dhammesu dāyādo, oraso dhammanimmito;</gatha>
    <gatha type="last">Sabbāsave pariññāya, nibbāyissatināsavo.</gatha>
    <hangnum nr="82"/>
    <gatha type="1"> ‘‘Devaloke  manusse vā, nibbattissati puññavā;</gatha>
    <gatha type="last">Devayānapaṭibhāgaṃ, yānaṃ paṭilabhissati.</gatha>
    <hangnum nr="83"/>
    <gatha type="1"> ‘‘Pāsādā sivikā vayhaṃ, hatthino samalaṅkatā;</gatha>
    <gatha type="last">Rathā vājaññasaṃyuttā, sadā pātubhavanti me.</gatha>
    <hangnum nr="84"/>
    <gatha type="1"> ‘‘Agārā nikkhamantopi, rathena nikkhamiṃ ahaṃ;</gatha>
    <gatha type="last">Kesesu chijjamānesu, arahattamapāpuṇiṃ.</gatha>
    <hangnum nr="85"/>
    <gatha type="1"> ‘‘Lābhā mayhaṃ suladdhaṃ me, vāṇijjaṃ suppayojitaṃ;</gatha>
    <gatha type="last">Datvāna pānadhiṃ ekaṃ, pattomhi acalaṃ padaṃ.</gatha>
    <hangnum nr="86"/>
    <gatha type="1"> ‘‘Aparimeyye ito kappe, yaṃ pānadhimadāsahaṃ;</gatha>
    <gatha type="last">Duggatiṃ nābhijānāmi, pānadhissa idaṃ phalaṃ.</gatha>
    <hangnum nr="87"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="88"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="89"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā pānadhidāyako thero imā gāthāyo</centered>
    <paragraph>Abhāsitthāti.</paragraph>
    <centered>Pānadhidāyakattherassāpadānaṃ navamaṃ.</centered>
    <subhead>10. Pulinacaṅkamiyattheraapadānaṃ</subhead>
    <hangnum nr="90"/>
    <gatha type="1"> ‘‘Migaluddo  pure āsiṃ, araññe kānane ahaṃ;</gatha>
    <gatha type="last">Vātamigaṃ gavesanto, caṅkamaṃ addasaṃ ahaṃ.</gatha>
    <hangnum nr="91"/>
    <gatha type="1"> ‘‘Ucchaṅgena pulinaṃ <note>[puḷinaṃ (sī. syā. pī. ka.)]</note> gayha, caṅkame okiriṃ ahaṃ;</gatha>
    <gatha type="last">Pasannacitto sumano, sugatassa sirīmato.</gatha>
    <hangnum nr="92"/>
    <gatha type="1"> ‘‘Ekatiṃse ito kappe, pulinaṃ okiriṃ ahaṃ;</gatha>
    <gatha type="last">Duggatiṃ nābhijānāmi, pulinassa idaṃ phalaṃ.</gatha>
    <hangnum nr="93"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="94"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="95"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā pulinacaṅkamiyo thero imā gāthāyo</centered>
    <paragraph>Abhāsitthāti.</paragraph>
    <centered>Pulinacaṅkamiyattherassāpadānaṃ dasamaṃ.</centered>
    <centered>Naḷamālivaggo aṭṭhacattālīsamo.</centered>
    <paragraph>Tassuddānaṃ –</paragraph>
    <gatha type="1">Naḷamālī maṇidado, ukkāsatikabījanī;</gatha>
    <gatha type="last">Kummāso ca kusaṭṭho ca, giripunnāgiyopi ca.</gatha>
    <gatha type="1">Vallikāro  pānadhido, atho pulinacaṅkamo;</gatha>
    <gatha type="last">Gāthāyo pañcanavuti, gaṇitāyo vibhāvibhi.</gatha>
  </text>
</tree>
