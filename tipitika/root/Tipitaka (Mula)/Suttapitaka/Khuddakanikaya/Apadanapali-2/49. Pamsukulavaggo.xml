<?xml version='1.0' encoding='UTF-8'?>
<tree text="49. Pa&#x1E43;suk&#x16B;lavaggo" target="text">
  <text>
    <subhead>1. Paṃsukūlasaññakattheraapadānaṃ</subhead>
    <hangnum nr="1"/>
    <gatha type="1"> ‘‘Tisso  nāmāsi bhagavā, sayambhū aggapuggalo;</gatha>
    <gatha type="last">Paṃsukūlaṃ ṭhapetvāna, vihāraṃ pāvisī jino.</gatha>
    <hangnum nr="2"/>
    <gatha type="1"> ‘‘Vinataṃ <note>[sajjitaṃ (syā.), tiyantaṃ (pī.)]</note> dhanumādāya, bhakkhatthāya cariṃ ahaṃ;</gatha>
    <gatha type="last">Maṇḍalaggaṃ gahetvāna, kānanaṃ pāvisiṃ ahaṃ.</gatha>
    <hangnum nr="3"/>
    <gatha type="1"> ‘‘Tatthaddasaṃ  paṃsukūlaṃ, dumagge laggitaṃ tadā;</gatha>
    <gatha type="last">Cāpaṃ tattheva nikkhippa, sire katvāna añjaliṃ.</gatha>
    <hangnum nr="4"/>
    <gatha type="1"> ‘‘Pasannacitto sumano, vipulāya ca pītiyā;</gatha>
    <gatha type="last">Buddhaseṭṭhaṃ saritvāna, paṃsukūlaṃ avandahaṃ.</gatha>
    <hangnum nr="5"/>
    <gatha type="1"> ‘‘Dvenavute ito kappe, paṃsukūlamavandahaṃ;</gatha>
    <gatha type="last">Duggatiṃ nābhijānāmi, vandanāya idaṃ phalaṃ.</gatha>
    <hangnum nr="6"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="7"/>
    <gatha type="1"> ‘‘Svāgataṃ  vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="8"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā paṃsukūlasaññako thero imā gāthāyo</centered>
    <paragraph>Abhāsitthāti.</paragraph>
    <centered>Paṃsukūlasaññakattherassāpadānaṃ paṭhamaṃ.</centered>
    <subhead>2. Buddhasaññakattheraapadānaṃ</subhead>
    <hangnum nr="9"/>
    <gatha type="1"> ‘‘Ajjhāyako  mantadharo, tiṇṇaṃ vedāna pāragū;</gatha>
    <gatha type="last">Lakkhaṇe itihāse ca, sanighaṇḍusakeṭubhe.</gatha>
    <hangnum nr="10"/>
    <gatha type="1"> ‘‘Nadīsotapaṭibhāgā , sissā āyanti me tadā;</gatha>
    <gatha type="last">Tesāhaṃ mante <note>[mantaṃ (syā. ka.)]</note> vācemi, rattindivamatandito.</gatha>
    <hangnum nr="11"/>
    <gatha type="1"> ‘‘Siddhattho nāma sambuddho, loke uppajji tāvade;</gatha>
    <gatha type="last">Tamandhakāraṃ nāsetvā, ñāṇālokaṃ pavattayi.</gatha>
    <hangnum nr="12"/>
    <gatha type="1"> ‘‘Mama aññataro sisso, sissānaṃ so kathesi me;</gatha>
    <gatha type="last">Sutvāna te etamatthaṃ, ārocesuṃ mamaṃ tadā.</gatha>
    <hangnum nr="13"/>
    <gatha type="1"> ‘‘Buddho loke samuppanno, sabbaññū lokanāyako;</gatha>
    <gatha type="last">Tassānuvattati jano, lābho amhaṃ na vijjati <note>[na hessati (sī. pī.)]</note>.</gatha>
    <hangnum nr="14"/>
    <gatha type="1"> ‘‘Adhiccuppattikā buddhā, cakkhumanto mahāyasā;</gatha>
    <gatha type="last">Yaṃnūnāhaṃ buddhaseṭṭhaṃ, passeyyaṃ lokanāyakaṃ.</gatha>
    <hangnum nr="15"/>
    <gatha type="1"> ‘‘Ajinaṃ  me gahetvāna, vākacīraṃ kamaṇḍaluṃ;</gatha>
    <gatha type="last">Assamā abhinikkhamma, sisse āmantayiṃ ahaṃ.</gatha>
    <hangnum nr="16"/>
    <gatha type="1"> ‘‘Odumbarikapupphaṃva, candamhi sasakaṃ yathā;</gatha>
    <gatha type="last">Vāyasānaṃ yathā khīraṃ, dullabho lokanāyako <note>[dullabhā lokanāyakā (sī.), dullabhaṃ lokanāyakaṃ (syā. pī. ka.)]</note>.</gatha>
    <hangnum nr="17"/>
    <gatha type="1"> ‘‘Buddho lokamhi uppanno, manussattampi dullabhaṃ;</gatha>
    <gatha type="last">Ubhosu vijjamānesu, savanañca sudullabhaṃ.</gatha>
    <hangnum nr="18"/>
    <gatha type="1"> ‘‘Buddho loke samuppanno, cakkhuṃ lacchāma no bhavaṃ;</gatha>
    <gatha type="last">Etha sabbe gamissāma, sammāsambuddhasantikaṃ.</gatha>
    <hangnum nr="19"/>
    <gatha type="1"> ‘‘Kamaṇḍaludharā  sabbe, kharājinanivāsino;</gatha>
    <gatha type="last">Te jaṭā bhārabharitā, nikkhamuṃ vipinā tadā.</gatha>
    <hangnum nr="20"/>
    <gatha type="1"> ‘‘Yugamattaṃ pekkhamānā, uttamatthaṃ gavesino;</gatha>
    <gatha type="last">Āsattidosarahitā, asambhītāva kesarī.</gatha>
    <hangnum nr="21"/>
    <gatha type="1"> ‘‘Appakiccā aloluppā, nipakā santavuttino;</gatha>
    <gatha type="last">Uñchāya caramānā te, buddhaseṭṭhamupāgamuṃ.</gatha>
    <hangnum nr="22"/>
    <gatha type="1"> ‘‘Diyaḍḍhayojane  sese, byādhi me upapajjatha;</gatha>
    <gatha type="last">Buddhaseṭṭhaṃ saritvāna, tattha kālaṅkato ahaṃ.</gatha>
    <hangnum nr="23"/>
    <gatha type="1"> ‘‘Catunnavutito  kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, buddhasaññāyidaṃ phalaṃ.</gatha>
    <hangnum nr="24"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="25"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="26"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā buddhasaññako thero imā gāthāyo</centered>
    <paragraph>Abhāsitthāti.</paragraph>
    <centered>Buddhasaññakattherassāpadānaṃ dutiyaṃ.</centered>
    <subhead>3. Bhisadāyakattheraapadānaṃ</subhead>
    <hangnum nr="27"/>
    <gatha type="1"> ‘‘Ogayha yaṃ <note>[ogayhāhaṃ (sī. syā. pī.)]</note> pokkharaṇiṃ, nānākuñjarasevitaṃ;</gatha>
    <gatha type="last">Uddharāmi bhisaṃ tattha, ghāsahetu <note>[asanahetu (syā.)]</note> ahaṃ tadā.</gatha>
    <hangnum nr="28"/>
    <gatha type="1"> ‘‘Bhagavā tamhi samaye, padumuttarasavhayo;</gatha>
    <gatha type="last">Rattambaradharo <note>[rattakambaladharo (syā.)]</note> buddho, gacchati anilañjase.</gatha>
    <hangnum nr="29"/>
    <gatha type="1"> ‘‘Dhunanto paṃsukūlāni, saddamassosahaṃ tadā;</gatha>
    <gatha type="last">Uddhaṃ nijjhāyamānohaṃ, addasaṃ lokanāyakaṃ.</gatha>
    <hangnum nr="30"/>
    <gatha type="1"> ‘‘Tattheva ṭhitako santo, āyāciṃ lokanāyakaṃ;</gatha>
    <gatha type="last">Madhuṃ bhisehi savati, khīraṃ sappiṃ muḷālibhi.</gatha>
    <hangnum nr="31"/>
    <gatha type="1"> ‘‘Paṭiggaṇhātu me buddho, anukampāya cakkhumā;</gatha>
    <gatha type="last">Tato kāruṇiko satthā, oruhitvā mahāyaso.</gatha>
    <hangnum nr="32"/>
    <gatha type="1"> ‘‘Paṭiggaṇhi mamaṃ bhikkhaṃ, anukampāya cakkhumā;</gatha>
    <gatha type="last">Paṭiggahetvā sambuddho, akā me anumodanaṃ.</gatha>
    <hangnum nr="33"/>
    <gatha type="1"> ‘‘‘Sukhī  hotu <note>[hohi (sī. syā. pī. ka.)]</note> mahāpuñña, gati tuyhaṃ samijjhatu;</gatha>
    <gatha type="last">Iminā bhisadānena, labhassu vipulaṃ sukhaṃ’.</gatha>
    <hangnum nr="34"/>
    <gatha type="1"> ‘‘Idaṃ  vatvāna sambuddho, jalajuttamanāmako;</gatha>
    <gatha type="last">Bhikkhamādāya sambuddho, ambarenāgamā jino.</gatha>
    <hangnum nr="35"/>
    <gatha type="1"> ‘‘Tato  bhisaṃ gahetvāna, āgacchiṃ mama assamaṃ;</gatha>
    <gatha type="last">Bhisaṃ rukkhe lagetvāna <note>[laggitvāna (syā. ka.)]</note>, mama dānamanussariṃ.</gatha>
    <hangnum nr="36"/>
    <gatha type="1"> ‘‘Mahāvāto vuṭṭhahitvā, sañcālesi vanaṃ tadā;</gatha>
    <gatha type="last">Ākāso abhinādittha, asaniyā phalantiyā.</gatha>
    <hangnum nr="37"/>
    <gatha type="1"> ‘‘Tato me asanipāto, matthake nipatī tadā;</gatha>
    <gatha type="last">Sohaṃ nisinnako santo, tattha kālaṅkato ahuṃ.</gatha>
    <hangnum nr="38"/>
    <gatha type="1"> ‘‘Puññakammena saṃyutto, tusitaṃ upapajjahaṃ;</gatha>
    <gatha type="last">Kaḷevaraṃ me patitaṃ, devaloke ramiṃ ahaṃ.</gatha>
    <hangnum nr="39"/>
    <gatha type="1"> ‘‘Chaḷasītisahassāni, nāriyo samalaṅkatā;</gatha>
    <gatha type="last">Sāyapātaṃ <note>[sāyaṃ pātaṃ (syā. ka.)]</note> upaṭṭhanti, bhisadānassidaṃ phalaṃ.</gatha>
    <hangnum nr="40"/>
    <gatha type="1"> ‘‘Manussayonimāgantvā, sukhito homahaṃ sadā;</gatha>
    <gatha type="last">Bhoge me ūnatā natthi, bhisadānassidaṃ phalaṃ.</gatha>
    <hangnum nr="41"/>
    <gatha type="1"> ‘‘Anukampitako tena, devadevena tādinā;</gatha>
    <gatha type="last">Sabbāsavā parikkhīṇā, natthi dāni punabbhavo.</gatha>
    <hangnum nr="42"/>
    <gatha type="1"> ‘‘Satasahassito kappe, yaṃ bhisaṃ <note>[bhikkhaṃ (sabbattha)]</note> adadiṃ tadā;</gatha>
    <gatha type="last">Duggatiṃ nābhijānāmi, bhisadānassidaṃ phalaṃ.</gatha>
    <hangnum nr="43"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="44"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="45"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā bhisadāyako thero imā gāthāyo</centered>
    <paragraph>Abhāsitthāti.</paragraph>
    <centered>Bhisadāyakattherassāpadānaṃ tatiyaṃ.</centered>
    <subhead>4. Ñāṇathavikattheraapadānaṃ</subhead>
    <hangnum nr="46"/>
    <gatha type="1"> ‘‘Dakkhiṇe  himavantassa, sukato assamo mama;</gatha>
    <gatha type="last">Uttamatthaṃ gavesanto, vasāmi vipine tadā.</gatha>
    <hangnum nr="47"/>
    <gatha type="1"> ‘‘Lābhālābhena  santuṭṭho, mūlena ca phalena ca;</gatha>
    <gatha type="last">Anvesanto ācariyaṃ, vasāmi ekako ahaṃ.</gatha>
    <hangnum nr="48"/>
    <gatha type="1"> ‘‘Sumedho nāma sambuddho, loke uppajji tāvade;</gatha>
    <gatha type="last">Catusaccaṃ pakāseti, uddharanto mahājanaṃ.</gatha>
    <hangnum nr="49"/>
    <gatha type="1"> ‘‘Nāhaṃ suṇomi sambuddhaṃ, napi me koci saṃsati <note>[bhāsati (sī.), sāsati (syā. pī.)]</note>;</gatha>
    <gatha type="last">Aṭṭhavasse atikkante, assosiṃ lokanāyakaṃ.</gatha>
    <hangnum nr="50"/>
    <gatha type="1"> ‘‘Aggidāruṃ  nīharitvā, sammajjitvāna assamaṃ;</gatha>
    <gatha type="last">Khāribhāraṃ gahetvāna, nikkhamiṃ vipinā ahaṃ.</gatha>
    <hangnum nr="51"/>
    <gatha type="1"> ‘‘Ekarattiṃ  vasantohaṃ, gāmesu nigamesu ca;</gatha>
    <gatha type="last">Anupubbena candavatiṃ, tadāhaṃ upasaṅkamiṃ.</gatha>
    <hangnum nr="52"/>
    <gatha type="1"> ‘‘Bhagavā tamhi samaye, sumedho lokanāyako;</gatha>
    <gatha type="last">Uddharanto bahū satte, deseti amataṃ padaṃ.</gatha>
    <hangnum nr="53"/>
    <gatha type="1"> ‘‘Janakāyamatikkamma, vanditvā jinasāgaraṃ;</gatha>
    <gatha type="last">Ekaṃsaṃ ajinaṃ katvā, santhaviṃ lokanāyakaṃ.</gatha>
    <hangnum nr="54"/>
    <gatha type="1"> ‘‘‘Tuvaṃ satthā ca ketu ca, dhajo yūpo ca pāṇinaṃ;</gatha>
    <gatha type="last">Parāyano <note>[parāyaṇo (sī. pī.)]</note> patiṭṭhā ca, dīpo ca dvipaduttamo.</gatha>
    <centered>Ekavīsatimaṃ bhāṇavāraṃ.</centered>
    <hangnum nr="55"/>
    <gatha type="1"> ‘‘‘Nepuñño dassane vīro, tāresi janataṃ tuvaṃ;</gatha>
    <gatha type="last">Natthañño tārako loke, tavuttaritaro mune.</gatha>
    <hangnum nr="56"/>
    <gatha type="1"> ‘‘‘Sakkā theve <note>[have (sī. pī.) bhave (syā. ka.)]</note> kusaggena, pametuṃ sāgaruttame <note>[sāgaruttamo (sī. syā. pī.)]</note>;</gatha>
    <gatha type="last">Natveva tava sabbaññu, ñāṇaṃ sakkā pametave.</gatha>
    <hangnum nr="57"/>
    <gatha type="1"> ‘‘‘Tuladaṇḍe <note>[tulamaṇḍale (sī. pī.)]</note> ṭhapetvāna, mahiṃ <note>[mahī (syā. pī.)]</note> sakkā dharetave;</gatha>
    <gatha type="last">Natveva tava paññāya, pamāṇamatthi cakkhuma.</gatha>
    <hangnum nr="58"/>
    <gatha type="1"> ‘‘‘Ākāso minituṃ sakkā, rajjuyā aṅgulena vā;</gatha>
    <gatha type="last">Natveva tava sabbaññu, sīlaṃ sakkā pametave.</gatha>
    <hangnum nr="59"/>
    <gatha type="1"> ‘‘‘Mahāsamudde  udakaṃ, ākāso ca vasundharā;</gatha>
    <gatha type="last">Parimeyyāni etāni, appameyyosi cakkhuma’.</gatha>
    <hangnum nr="60"/>
    <gatha type="1"> ‘‘Chahi  gāthāhi sabbaññuṃ, kittayitvā mahāyasaṃ;</gatha>
    <gatha type="last">Añjaliṃ paggahetvāna, tuṇhī aṭṭhāsahaṃ tadā.</gatha>
    <hangnum nr="61"/>
    <gatha type="1"> ‘‘Yaṃ vadanti sumedhoti, bhūripaññaṃ sumedhasaṃ;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="62"/>
    <gatha type="1"> ‘‘‘Yo me ñāṇaṃ pakittesi, vippasannena cetasā;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="63"/>
    <gatha type="1"> ‘‘‘Sattasattati kappāni, devaloke ramissati;</gatha>
    <gatha type="last">Sahassakkhattuṃ devindo, devarajjaṃ karissati.</gatha>
    <hangnum nr="64"/>
    <gatha type="1"> ‘‘‘Anekasatakkhattuñca, cakkavattī bhavissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="65"/>
    <gatha type="1"> ‘‘‘Devabhūto  manusso vā, puññakammasamāhito;</gatha>
    <gatha type="last">Anūnamanasaṅkappo, tikkhapañño bhavissati’.</gatha>
    <hangnum nr="66"/>
    <gatha type="1"> ‘‘Tiṃsakappasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="67"/>
    <gatha type="1"> ‘‘Agārā abhinikkhamma, pabbajissati kiñcano;</gatha>
    <gatha type="last">Jātiyā sattavassena, arahattaṃ phusissati.</gatha>
    <hangnum nr="68"/>
    <gatha type="1"> ‘‘Yato sarāmi attānaṃ, yato pattosmi sāsanaṃ;</gatha>
    <gatha type="last">Etthantare na jānāmi, cetanaṃ amanoramaṃ.</gatha>
    <hangnum nr="69"/>
    <gatha type="1"> ‘‘Saṃsaritvā bhave sabbe, sampattānubhaviṃ ahaṃ;</gatha>
    <gatha type="last">Bhoge  me ūnatā natthi, phalaṃ ñāṇassa thomane.</gatha>
    <hangnum nr="70"/>
    <gatha type="1"> ‘‘Tiyaggī nibbutā mayhaṃ, bhavā sabbe samūhatā;</gatha>
    <gatha type="last">Sabbāsavā parikkhīṇā, natthi dāni punabbhavo.</gatha>
    <hangnum nr="71"/>
    <gatha type="1"> ‘‘Tiṃsakappasahassamhi , yaṃ ñāṇamathaviṃ ahaṃ <note>[mabhithomayiṃ (sī. pī.), mabhithomahaṃ (syā.)]</note>;</gatha>
    <gatha type="last">Duggatiṃ nābhijānāmi, phalaṃ ñāṇassa thomane.</gatha>
    <hangnum nr="72"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="73"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="74"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā ñāṇathaviko thero imā gāthāyo</centered>
    <paragraph>Abhāsitthāti.</paragraph>
    <centered>Ñāṇathavikattherassāpadānaṃ catutthaṃ.</centered>
    <subhead>5. Candanamāliyattheraapadānaṃ</subhead>
    <hangnum nr="75"/>
    <gatha type="1"> ‘‘Pañca kāmaguṇe hitvā, piyarūpe manorame;</gatha>
    <gatha type="last">Asītikoṭiyo hitvā, pabbajiṃ anagāriyaṃ.</gatha>
    <hangnum nr="76"/>
    <gatha type="1"> ‘‘Pabbajitvāna kāyena, pāpakammaṃ vivajjayiṃ;</gatha>
    <gatha type="last">Vacīduccaritaṃ hitvā, nadīkūle vasāmahaṃ.</gatha>
    <hangnum nr="77"/>
    <gatha type="1"> ‘‘Ekakaṃ  maṃ viharantaṃ, buddhaseṭṭho upāgami;</gatha>
    <gatha type="last">Nāhaṃ jānāmi buddhoti, akāsiṃ paṭisantharaṃ <note>[paṭisandhāraṃ (ka.)]</note>.</gatha>
    <hangnum nr="78"/>
    <gatha type="1"> ‘‘Karitvā paṭisanthāraṃ, nāmagottamapucchahaṃ;</gatha>
    <gatha type="last">‘Devatānusi gandhabbo, adu sakko purindado.</gatha>
    <hangnum nr="79"/>
    <gatha type="1"> ‘‘‘Ko vā tvaṃ kassa vā putto, mahābrahmā idhāgato;</gatha>
    <gatha type="last">Virocesi disā sabbā, udayaṃ sūriyo yathā.</gatha>
    <hangnum nr="80"/>
    <gatha type="1"> ‘‘‘Sahassārāni  cakkāni, pāde dissanti mārisa;</gatha>
    <gatha type="2">Ko vā tvaṃ kassa vā putto, kathaṃ jānemu taṃ mayaṃ;</gatha>
    <gatha type="last">Nāmagottaṃ pavedehi, saṃsayaṃ apanehi me’.</gatha>
    <hangnum nr="81"/>
    <gatha type="1"> ‘‘‘Namhi devo na gandhabbo, namhi <note>[nāpi (sī.)]</note> sakko purindado;</gatha>
    <gatha type="last">Brahmabhāvo ca me natthi, etesaṃ uttamo ahaṃ.</gatha>
    <hangnum nr="82"/>
    <gatha type="1"> ‘‘‘Atīto visayaṃ tesaṃ, dālayiṃ kāmabandhanaṃ;</gatha>
    <gatha type="last">Sabbe kilese jhāpetvā, patto sambodhimuttamaṃ’.</gatha>
    <hangnum nr="83"/>
    <gatha type="1"> ‘‘Tassa  vācaṃ suṇitvāhaṃ, idaṃ vacanamabraviṃ;</gatha>
    <gatha type="last">‘Yadi buddhoti sabbaññū, nisīda tvaṃ mahāmune.</gatha>
    <hangnum nr="84"/>
    <gatha type="1"> ‘Tamahaṃ pūjayissāmi, dukkhassantakaro tuvaṃ’;</gatha>
    <gatha type="last">‘‘Pattharitvā jinacammaṃ, adāsi satthuno ahaṃ.</gatha>
    <hangnum nr="85"/>
    <gatha type="1"> ‘‘Nisīdi tattha bhagavā, sīhova girigabbhare;</gatha>
    <gatha type="last">Khippaṃ pabbatamāruyha, ambassa phalamaggahiṃ.</gatha>
    <hangnum nr="86"/>
    <gatha type="1"> ‘‘Sālakalyāṇikaṃ pupphaṃ, candanañca mahārahaṃ;</gatha>
    <gatha type="last">Khippaṃ  paggayha taṃ sabbaṃ, upetvā lokanāyakaṃ.</gatha>
    <hangnum nr="87"/>
    <gatha type="1"> ‘‘Phalaṃ buddhassa datvāna, sālapupphamapūjayiṃ;</gatha>
    <gatha type="last">Candanaṃ anulimpitvā, avandiṃ satthuno ahaṃ.</gatha>
    <hangnum nr="88"/>
    <gatha type="1"> ‘‘Pasannacitto sumano, vipulāya ca pītiyā;</gatha>
    <gatha type="last">Ajinamhi nisīditvā, sumedho lokanāyako.</gatha>
    <hangnum nr="89"/>
    <gatha type="1"> ‘‘Mama kammaṃ pakittesi, hāsayanto mamaṃ tadā;</gatha>
    <gatha type="last">‘Iminā phaladānena, gandhamālehi cūbhayaṃ.</gatha>
    <hangnum nr="90"/>
    <gatha type="1"> ‘‘‘Pañcavīse kappasate, devaloke ramissati;</gatha>
    <gatha type="last">Anūnamanasaṅkappo, vasavattī bhavissati.</gatha>
    <hangnum nr="91"/>
    <gatha type="1"> ‘‘‘Chabbīsatikappasate, manussattaṃ gamissati;</gatha>
    <gatha type="last">Bhavissati cakkavattī, cāturanto mahiddhiko.</gatha>
    <hangnum nr="92"/>
    <gatha type="1"> ‘‘‘Vebhāraṃ nāma nagaraṃ, vissakammena māpitaṃ;</gatha>
    <gatha type="last">Hessati sabbasovaṇṇaṃ, nānāratanabhūsitaṃ.</gatha>
    <hangnum nr="93"/>
    <gatha type="1"> ‘‘‘Eteneva upāyena, saṃsarissati so bhave <note>[yoniso (syā. pī.)]</note>;</gatha>
    <gatha type="last">Sabbattha pūjito hutvā, devatte atha mānuse.</gatha>
    <hangnum nr="94"/>
    <gatha type="1"> ‘‘‘Pacchime bhave sampatte, brahmabandhu bhavissati;</gatha>
    <gatha type="2">Agārā abhinikkhamma, anagārī bhavissati;</gatha>
    <gatha type="last">Abhiññāpāragū hutvā, nibbāyissatināsavo’.</gatha>
    <hangnum nr="95"/>
    <gatha type="1"> ‘‘Idaṃ  vatvāna sambuddho, sumedho lokanāyako;</gatha>
    <gatha type="last">Mama nijjhāyamānassa, pakkāmi anilañjase.</gatha>
    <hangnum nr="96"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="97"/>
    <gatha type="1"> ‘‘Tusitato  cavitvāna, nibbattiṃ mātukucchiyaṃ;</gatha>
    <gatha type="last">Bhoge me ūnatā natthi, yamhi gabbhe vasāmahaṃ.</gatha>
    <hangnum nr="98"/>
    <gatha type="1"> ‘‘Mātukucchigate mayi, annapānañca bhojanaṃ;</gatha>
    <gatha type="last">Mātuyā mama chandena, nibbattati yadicchakaṃ.</gatha>
    <hangnum nr="99"/>
    <gatha type="1"> ‘‘Jātiyā pañcavassena, pabbajiṃ anagāriyaṃ;</gatha>
    <gatha type="last">Oropitamhi kesamhi, arahattamapāpuṇiṃ.</gatha>
    <hangnum nr="100"/>
    <gatha type="1"> ‘‘Pubbakammaṃ gavesanto, orena nāddasaṃ ahaṃ;</gatha>
    <gatha type="last">Tiṃsakappasahassamhi, mama kammamanussariṃ.</gatha>
    <hangnum nr="101"/>
    <gatha type="1"> ‘‘Namo te purisājañña, namo te purisuttama;</gatha>
    <gatha type="last">Tava sāsanamāgamma, pattomhi acalaṃ padaṃ.</gatha>
    <hangnum nr="102"/>
    <gatha type="1"> ‘‘Tiṃsakappasahassamhi, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="103"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="104"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="105"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ  sudaṃ āyasmā candanamāliyo thero imā gāthāyo</centered>
    <paragraph>Abhāsitthāti.</paragraph>
    <centered>Candanamāliyattherassāpadānaṃ pañcamaṃ.</centered>
    <subhead>6. Dhātupūjakattheraapadānaṃ</subhead>
    <hangnum nr="106"/>
    <gatha type="1"> ‘‘Nibbute lokanāthamhi, siddhatthe lokanāyake;</gatha>
    <gatha type="last">Mama ñātī samānetvā, dhātupūjaṃ akāsahaṃ.</gatha>
    <hangnum nr="107"/>
    <gatha type="1"> ‘‘Catunnavutito kappe, yaṃ dhātumabhipūjayiṃ;</gatha>
    <gatha type="last">Duggatiṃ nābhijānāmi, dhātupūjāyidaṃ phalaṃ.</gatha>
    <hangnum nr="108"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="109"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="110"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā dhātupūjako thero imā gāthāyo</centered>
    <paragraph>Abhāsitthāti.</paragraph>
    <centered>Dhātupūjakattherassāpadānaṃ chaṭṭhaṃ.</centered>
    <subhead>7. Pulinuppādakattheraapadānaṃ</subhead>
    <hangnum nr="111"/>
    <gatha type="1"> ‘‘Pabbate  himavantamhi, devalo nāma tāpaso;</gatha>
    <gatha type="last">Tattha me caṅkamo āsi, amanussehi māpito.</gatha>
    <hangnum nr="112"/>
    <gatha type="1"> ‘‘Jaṭābhārena <note>[jaṭābhārassa (syā. ka.)]</note> bharito, kamaṇḍaludharo sadā;</gatha>
    <gatha type="last">Uttamatthaṃ gavesanto, vipinā nikkhamiṃ tadā.</gatha>
    <hangnum nr="113"/>
    <gatha type="1"> ‘‘Cullāsītisahassāni, sissā mayhaṃ upaṭṭhahuṃ;</gatha>
    <gatha type="last">Sakakammābhipasutā, vasanti vipine tadā.</gatha>
    <hangnum nr="114"/>
    <gatha type="1"> ‘‘Assamā abhinikkhamma, akaṃ pulinacetiyaṃ;</gatha>
    <gatha type="last">Nānāpupphaṃ samānetvā, taṃ cetiyamapūjayiṃ.</gatha>
    <hangnum nr="115"/>
    <gatha type="1"> ‘‘Tattha cittaṃ pasādetvā, assamaṃ pavisāmahaṃ;</gatha>
    <gatha type="last">Sabbe sissā samāgantvā, etamatthaṃ pucchiṃsu maṃ <note>[etamatthamapucchu maṃ (sī.), etamattaṃ apucchiṃsu (syā. ka.)]</note>.</gatha>
    <hangnum nr="116"/>
    <gatha type="1"> ‘‘‘Pulinena kato thūpo <note>[kato thūpe (sī.)]</note>, yaṃ tvaṃ deva <note>[devaṃ (sī. pī.)]</note> massati;</gatha>
    <gatha type="last">Mayampi ñātumicchāma, puṭṭho ācikkha no tuvaṃ’.</gatha>
    <hangnum nr="117"/>
    <gatha type="1"> ‘‘‘Niddiṭṭhā nu <note>[niddiṭṭhā no (sī. pī.), diṭṭhāno vo (syā.)]</note> mantapade, cakkhumanto mahāyasā;</gatha>
    <gatha type="last">Te kho ahaṃ namassāmi, buddhaseṭṭhe mahāyase’.</gatha>
    <hangnum nr="118"/>
    <gatha type="1"> ‘‘‘Kīdisā te mahāvīrā, sabbaññū lokanāyakā;</gatha>
    <gatha type="last">Kathaṃvaṇṇā kathaṃsīlā, kīdisā te mahāyasā’.</gatha>
    <hangnum nr="119"/>
    <gatha type="1"> ‘‘‘Bāttiṃsalakkhaṇā  buddhā, cattālīsadijāpi ca;</gatha>
    <gatha type="last">Nettā gopakhumā tesaṃ, jiñjukā phalasannibhā.</gatha>
    <hangnum nr="120"/>
    <gatha type="1"> ‘‘‘Gacchamānā ca te buddhā, yugamattañca pekkhare;</gatha>
    <gatha type="last">Na tesaṃ jāṇu nadati, sandhisaddo na suyyati.</gatha>
    <hangnum nr="121"/>
    <gatha type="1"> ‘‘‘Gacchamānā ca sugatā, uddharantāva gacchare;</gatha>
    <gatha type="last">Paṭhamaṃ dakkhiṇaṃ pādaṃ, buddhānaṃ esa dhammatā.</gatha>
    <hangnum nr="122"/>
    <gatha type="1"> ‘‘‘Asambhītā  ca te buddhā, migarājāva kesarī;</gatha>
    <gatha type="last">Nevukkaṃsenti attānaṃ, no ca vambhenti pāṇinaṃ.</gatha>
    <hangnum nr="123"/>
    <gatha type="1"> ‘‘‘Mānāvamānato muttā, samā sabbesu pāṇisu;</gatha>
    <gatha type="last">Anattukkaṃsakā buddhā, buddhānaṃ esa dhammatā.</gatha>
    <hangnum nr="124"/>
    <gatha type="1"> ‘‘‘Uppajjantā  ca sambuddhā, ālokaṃ dassayanti te;</gatha>
    <gatha type="last">Chappakāraṃ pakampenti, kevalaṃ vasudhaṃ imaṃ.</gatha>
    <hangnum nr="125"/>
    <gatha type="1"> ‘‘‘Passanti  nirayañcete, nibbāti nirayo tadā;</gatha>
    <gatha type="last">Pavassati mahāmegho, buddhānaṃ esa dhammatā.</gatha>
    <hangnum nr="126"/>
    <gatha type="1"> ‘‘‘Īdisā te mahānāgā, atulā ca <note>[te (syā. ka.)]</note> mahāyasā;</gatha>
    <gatha type="last">Vaṇṇato anatikkantā, appameyyā tathāgatā’.</gatha>
    <hangnum nr="127"/>
    <gatha type="1"> ‘‘‘Anumodiṃsu me vākyaṃ, sabbe sissā sagāravā;</gatha>
    <gatha type="last">Tathā ca paṭipajjiṃsu, yathāsatti yathābalaṃ’.</gatha>
    <hangnum nr="128"/>
    <gatha type="1"> ‘‘Paṭipūjenti pulinaṃ, sakakammābhilāsino;</gatha>
    <gatha type="last">Saddahantā mama vākyaṃ, buddhasakkatamānasā <note>[buddhattagatamānasā (sī. syā. pī.)]</note>.</gatha>
    <hangnum nr="129"/>
    <gatha type="1"> ‘‘Tadā cavitvā tusitā, devaputto mahāyaso;</gatha>
    <gatha type="last">Uppajji mātukucchimhi, dasasahassi kampatha.</gatha>
    <hangnum nr="130"/>
    <gatha type="1"> ‘‘Assamassāvidūramhi, caṅkamamhi ṭhito ahaṃ;</gatha>
    <gatha type="last">Sabbe sissā samāgantvā, āgacchuṃ mama santike.</gatha>
    <hangnum nr="131"/>
    <gatha type="1"> ‘‘Usabhova mahī nadati, migarājāva kūjati;</gatha>
    <gatha type="last">Susumārova <note>[suṃsumārova (sī. syā. pī.)]</note> saḷati, kiṃ vipāko bhavissati.</gatha>
    <hangnum nr="132"/>
    <gatha type="1"> ‘‘Yaṃ  pakittemi sambuddhaṃ, sikatāthūpasantike;</gatha>
    <gatha type="last">So dāni bhagavā satthā, mātukucchimupāgami.</gatha>
    <hangnum nr="133"/>
    <gatha type="1"> ‘‘Tesaṃ dhammakathaṃ vatvā, kittayitvā mahāmuniṃ;</gatha>
    <gatha type="last">Uyyojetvā sake sisse, pallaṅkamābhujiṃ ahaṃ.</gatha>
    <hangnum nr="134"/>
    <gatha type="1"> ‘‘Balañca vata me khīṇaṃ, byādhinā <note>[byādhito (sī. syā. pī. ka.)]</note> paramena taṃ;</gatha>
    <gatha type="last">Buddhaseṭṭhaṃ saritvāna, tattha kālaṅkato <note>[kālakato (sī. pī.)]</note> ahaṃ.</gatha>
    <hangnum nr="135"/>
    <gatha type="1"> ‘‘Sabbe sissā samāgantvā, akaṃsu citakaṃ tadā;</gatha>
    <gatha type="last">Kaḷevarañca me gayha, citakaṃ abhiropayuṃ.</gatha>
    <hangnum nr="136"/>
    <gatha type="1"> ‘‘Citakaṃ parivāretvā, sīse katvāna añjaliṃ;</gatha>
    <gatha type="last">Sokasallaparetā te, vikkandiṃsu samāgatā.</gatha>
    <hangnum nr="137"/>
    <gatha type="1"> ‘‘Tesaṃ lālappamānānaṃ, agamaṃ citakaṃ tadā;</gatha>
    <gatha type="1">‘Ahaṃ ācariyo tumhaṃ, mā socittha sumedhasā.</gatha>
    <hangnum nr="138"/>
    <gatha type="1"> ‘‘‘Sadatthe  vāyameyyātha, rattindivamatanditā;</gatha>
    <gatha type="last">Mā vo pamattā ahuttha <note>[ahuvattha (sī.)]</note>, khaṇo vo paṭipādito’.</gatha>
    <hangnum nr="139"/>
    <gatha type="1"> ‘‘Sake sissenusāsitvā, devalokaṃ punāgamiṃ;</gatha>
    <gatha type="last">Aṭṭhārasa ca kappāni, devaloke ramāmahaṃ.</gatha>
    <hangnum nr="140"/>
    <gatha type="1"> ‘‘Satānaṃ  pañcakkhattuñca, cakkavattī ahosahaṃ;</gatha>
    <gatha type="last">Anekasatakkhattuñca, devarajjamakārayiṃ.</gatha>
    <hangnum nr="141"/>
    <gatha type="1"> ‘‘Avasesesu kappesu, vokiṇṇo <note>[vokiṇṇaṃ (sī. syā. ka.)]</note> saṃsariṃ ahaṃ;</gatha>
    <gatha type="last">Duggatiṃ nābhijānāmi, uppādassa idaṃ phalaṃ <note>[pulinapūjāyidaṃ phalaṃ (sī.)]</note>.</gatha>
    <hangnum nr="142"/>
    <gatha type="1"> ‘‘Yathā  komudike māse, bahū pupphanti pādapā;</gatha>
    <gatha type="last">Tathevāhampi samaye, pupphitomhi mahesinā.</gatha>
    <hangnum nr="143"/>
    <gatha type="1"> ‘‘Vīriyaṃ me dhuradhorayhaṃ, yogakkhemādhivāhanaṃ;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="144"/>
    <gatha type="1"> ‘‘Satasahassito kappe, yaṃ buddhamabhikittayiṃ;</gatha>
    <gatha type="last">Duggatiṃ nābhijānāmi, kittanāya idaṃ phalaṃ.</gatha>
    <hangnum nr="145"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="146"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="147"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā pulinuppādako thero imā gāthāyo</centered>
    <paragraph>Abhāsitthāti.</paragraph>
    <centered>Pulinuppādakattherassāpadānaṃ sattamaṃ.</centered>
    <subhead>8. Taraṇiyattheraapadānaṃ</subhead>
    <hangnum nr="148"/>
    <gatha type="1"> ‘‘Atthadassī tu bhagavā, sayambhū lokanāyako;</gatha>
    <gatha type="last">Vinatā nadiyā tīraṃ <note>[tīre (syā. pī. ka.)]</note>, upāgacchi tathāgato.</gatha>
    <hangnum nr="149"/>
    <gatha type="1"> ‘‘Udakā abhinikkhamma, kacchapo vārigocaro;</gatha>
    <gatha type="last">Buddhaṃ tāretukāmohaṃ, upesiṃ lokanāyakaṃ.</gatha>
    <hangnum nr="150"/>
    <gatha type="1"> ‘‘‘Abhirūhatu  maṃ buddho, atthadassī mahāmuni;</gatha>
    <gatha type="last">Ahaṃ taṃ tārayissāmi, dukkhassantakaro tuvaṃ’.</gatha>
    <hangnum nr="151"/>
    <gatha type="1"> ‘‘Mama saṅkappamaññāya, atthadassī mahāyaso;</gatha>
    <gatha type="last">Abhirūhitvā me piṭṭhiṃ, aṭṭhāsi lokanāyako.</gatha>
    <hangnum nr="152"/>
    <gatha type="1"> ‘‘Yato sarāmi attānaṃ, yato pattosmi viññutaṃ;</gatha>
    <gatha type="last">Sukhaṃ me tādisaṃ natthi, phuṭṭhe pādatale yathā.</gatha>
    <hangnum nr="153"/>
    <gatha type="1"> ‘‘Uttaritvāna sambuddho, atthadassī mahāyaso;</gatha>
    <gatha type="last">Nadītīramhi ṭhatvāna, imā gāthā abhāsatha.</gatha>
    <hangnum nr="154"/>
    <gatha type="1"> ‘‘‘Yāvatā  vattate cittaṃ, gaṅgāsotaṃ tarāmahaṃ;</gatha>
    <gatha type="last">Ayañca kacchapo rājā, tāresi mama paññavā.</gatha>
    <hangnum nr="155"/>
    <gatha type="1"> ‘‘‘Iminā buddhataraṇena, mettacittavatāya ca;</gatha>
    <gatha type="last">Aṭṭhārase kappasate, devaloke ramissati.</gatha>
    <hangnum nr="156"/>
    <gatha type="1"> ‘‘‘Devalokā idhāgantvā, sukkamūlena codito;</gatha>
    <gatha type="last">Ekāsane nisīditvā, kaṅkhāsotaṃ tarissati.</gatha>
    <hangnum nr="157"/>
    <gatha type="1"> ‘‘‘Yathāpi  bhaddake khette, bījaṃ appampi ropitaṃ;</gatha>
    <gatha type="last">Sammādhāre pavacchante, phalaṃ toseti kassakaṃ <note>[kassake (syā.)]</note>.</gatha>
    <hangnum nr="158"/>
    <gatha type="1"> ‘‘‘Tathevidaṃ buddhakhettaṃ, sammāsambuddhadesitaṃ;</gatha>
    <gatha type="last">Sammādhāre pavacchante, phalaṃ maṃ tosayissati’.</gatha>
    <hangnum nr="159"/>
    <gatha type="1"> ‘‘Padhānapahitattomhi, upasanto nirūpadhi;</gatha>
    <gatha type="last">Sabbāsave pariññāya, viharāmi anāsavo.</gatha>
    <hangnum nr="160"/>
    <gatha type="1"> ‘‘Aṭṭhārase  kappasate, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, taraṇāya idaṃ phalaṃ.</gatha>
    <hangnum nr="161"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="162"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="163"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā taraṇiyo thero imā gāthāyo</centered>
    <paragraph>Abhāsitthāti.</paragraph>
    <centered>Taraṇiyattherassāpadānaṃ aṭṭhamaṃ.</centered>
    <subhead>9. Dhammaruciyattheraapadānaṃ</subhead>
    <hangnum nr="164"/>
    <gatha type="1"> ‘‘Yadā  dīpaṅkaro buddho, sumedhaṃ byākarī jino;</gatha>
    <gatha type="last">‘Aparimeyye ito kappe, ayaṃ buddho bhavissati.</gatha>
    <hangnum nr="165"/>
    <gatha type="1"> ‘‘‘Imassa janikā mātā, māyā nāma bhavissati;</gatha>
    <gatha type="last">Pitā suddhodano nāma, ayaṃ hessati gotamo.</gatha>
    <hangnum nr="166"/>
    <gatha type="1"> ‘‘‘Padhānaṃ padahitvāna, katvā dukkarakārikaṃ;</gatha>
    <gatha type="last">Assatthamūle sambuddho, bujjhissati mahāyaso.</gatha>
    <hangnum nr="167"/>
    <gatha type="1"> ‘‘‘Upatisso kolito ca, aggā hessanti sāvakā;</gatha>
    <gatha type="last">Ānando nāma nāmena <note>[ānando nāmupaṭṭhāko (syā.)]</note>, upaṭṭhissatimaṃ jinaṃ.</gatha>
    <hangnum nr="168"/>
    <gatha type="1"> ‘‘‘Khemā  uppalavaṇṇā ca, aggā hessanti sāvikā;</gatha>
    <gatha type="last">Citto āḷavako ceva, aggā hessantupāsakā.</gatha>
    <hangnum nr="169"/>
    <gatha type="1"> ‘‘‘Khujjuttarā  nandamātā, aggā hessantupāsikā;</gatha>
    <gatha type="last">Bodhi imassa vīrassa, assatthoti pavuccati’.</gatha>
    <hangnum nr="170"/>
    <gatha type="1"> ‘‘Idaṃ  sutvāna vacanaṃ, asamassa mahesino;</gatha>
    <gatha type="last">Āmoditā naramarū, namassanti katañjalī.</gatha>
    <hangnum nr="171"/>
    <gatha type="1"> ‘‘Tadāhaṃ māṇavo āsiṃ, megho nāma susikkhito;</gatha>
    <gatha type="last">Sutvā byākaraṇaṃ seṭṭhaṃ, sumedhassa mahāmune.</gatha>
    <hangnum nr="172"/>
    <gatha type="1"> ‘‘Saṃvisaṭṭho bhavitvāna, sumedhe karuṇāsaye <note>[karuṇālaye (syā.)]</note>;</gatha>
    <gatha type="last">Pabbajantañca taṃ vīraṃ, sahāva anupabbajiṃ.</gatha>
    <hangnum nr="173"/>
    <gatha type="1"> ‘‘Saṃvuto pātimokkhasmiṃ, indriyesu ca pañcasu;</gatha>
    <gatha type="last">Suddhājīvo sato vīro, jinasāsanakārako.</gatha>
    <hangnum nr="174"/>
    <gatha type="1"> ‘‘Evaṃ viharamānohaṃ, pāpamittena kenaci;</gatha>
    <gatha type="last">Niyojito anācāre, sumaggā paridhaṃsito.</gatha>
    <hangnum nr="175"/>
    <gatha type="1"> ‘‘Vitakkavasiko hutvā, sāsanato apakkamiṃ;</gatha>
    <gatha type="last">Pacchā tena kumittena, payutto mātughātanaṃ.</gatha>
    <hangnum nr="176"/>
    <gatha type="1"> ‘‘Akariṃ ānantariyaṃ <note>[akariṃ nantariyañca (syā. ka.)]</note>, ghātayiṃ duṭṭhamānaso;</gatha>
    <gatha type="last">Tato cuto mahāvīciṃ, upapanno sudāruṇaṃ.</gatha>
    <hangnum nr="177"/>
    <gatha type="1"> ‘‘Vinipātagato  santo, saṃsariṃ dukkhito ciraṃ;</gatha>
    <gatha type="last">Na puno addasaṃ vīraṃ, sumedhaṃ narapuṅgavaṃ.</gatha>
    <hangnum nr="178"/>
    <gatha type="1"> ‘‘Asmiṃ  kappe samuddamhi, maccho āsiṃ timiṅgalo;</gatha>
    <gatha type="last">Disvāhaṃ sāgare nāvaṃ, gocaratthamupāgamiṃ.</gatha>
    <hangnum nr="179"/>
    <gatha type="1"> ‘‘Disvā maṃ vāṇijā bhītā, buddhaseṭṭhamanussaruṃ;</gatha>
    <gatha type="last">Gotamoti mahāghosaṃ, sutvā tehi udīritaṃ.</gatha>
    <hangnum nr="180"/>
    <gatha type="1"> ‘‘Pubbasaññaṃ saritvāna, tato kālaṅkato ahaṃ;</gatha>
    <gatha type="last">Sāvatthiyaṃ kule iddhe, jāto brāhmaṇajātiyaṃ.</gatha>
    <hangnum nr="181"/>
    <gatha type="1"> ‘‘Āsiṃ dhammaruci nāma, sabbapāpajigucchako;</gatha>
    <gatha type="last">Disvāhaṃ lokapajjotaṃ, jātiyā sattavassiko.</gatha>
    <hangnum nr="182"/>
    <gatha type="1"> ‘‘Mahājetavanaṃ  gantvā, pabbajiṃ anagāriyaṃ;</gatha>
    <gatha type="last">Upemi buddhaṃ tikkhattuṃ, rattiyā divasassa ca.</gatha>
    <hangnum nr="183"/>
    <gatha type="1"> ‘‘Tadā disvā muni āha, ciraṃ dhammarucīti maṃ;</gatha>
    <gatha type="last">Tatohaṃ avacaṃ buddhaṃ, pubbakammapabhāvitaṃ.</gatha>
    <hangnum nr="184"/>
    <gatha type="1"> ‘‘Suciraṃ satapuññalakkhaṇaṃ, patipubbena visuddhapaccayaṃ;</gatha>
    <gatha type="last">Ahamajjasupekkhanaṃ  vata, tava passāmi nirupamaṃ viggahaṃ <note>[nirūpamaggahaṃ (sī.)]</note>.</gatha>
    <hangnum nr="185"/>
    <gatha type="1"> ‘‘Suciraṃ vihatattamo mayā, sucirakkhena nadī visositā;</gatha>
    <gatha type="last">Suciraṃ amalaṃ visodhitaṃ, nayanaṃ ñāṇamayaṃ mahāmune.</gatha>
    <hangnum nr="186"/>
    <gatha type="1"> ‘‘Cirakālasamaṅgito <note>[cirakālaṃ samāgato (pī.)]</note> tayā, avinaṭṭho punarantaraṃ ciraṃ;</gatha>
    <gatha type="last">Punarajjasamāgato tayā, na hi nassanti katāni gotama.</gatha>
    <hangnum nr="187"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="188"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="189"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā dhammaruciyo thero imā gāthāyo</centered>
    <paragraph>Abhāsitthāti.</paragraph>
    <centered>Dhammaruciyattherassāpadānaṃ navamaṃ.</centered>
    <subhead>10. Sālamaṇḍapiyattheraapadānaṃ</subhead>
    <hangnum nr="190"/>
    <gatha type="1"> ‘‘Ajjhogāhetvā  sālavanaṃ, sukato assamo mama;</gatha>
    <gatha type="last">Sālapupphehi sañchanno, vasāmi vipine tadā.</gatha>
    <hangnum nr="191"/>
    <gatha type="1"> ‘‘Piyadassī ca bhagavā, sayambhū aggapuggalo;</gatha>
    <gatha type="last">Vivekakāmo sambuddho, sālavanamupāgami.</gatha>
    <hangnum nr="192"/>
    <gatha type="1"> ‘‘Assamā abhinikkhamma, pavanaṃ agamāsahaṃ;</gatha>
    <gatha type="last">Mūlaphalaṃ gavesanto, āhiṇḍāmi vane tadā.</gatha>
    <hangnum nr="193"/>
    <gatha type="1"> ‘‘Tatthaddasāsiṃ  sambuddhaṃ, piyadassiṃ mahāyasaṃ;</gatha>
    <gatha type="last">Sunisinnaṃ samāpannaṃ, virocantaṃ mahāvane.</gatha>
    <hangnum nr="194"/>
    <gatha type="1"> ‘‘Catudaṇḍe  ṭhapetvāna, buddhassa uparī ahaṃ;</gatha>
    <gatha type="last">Maṇḍapaṃ sukataṃ katvā, sālapupphehi chādayiṃ.</gatha>
    <hangnum nr="195"/>
    <gatha type="1"> ‘‘Sattāhaṃ dhārayitvāna, maṇḍapaṃ sālachāditaṃ;</gatha>
    <gatha type="last">Tattha cittaṃ pasādetvā, buddhaseṭṭhamavandahaṃ.</gatha>
    <hangnum nr="196"/>
    <gatha type="1"> ‘‘Bhagavā  tamhi samaye, vuṭṭhahitvā samādhito;</gatha>
    <gatha type="last">Yugamattaṃ pekkhamāno, nisīdi purisuttamo.</gatha>
    <hangnum nr="197"/>
    <gatha type="1"> ‘‘Sāvako varuṇo nāma, piyadassissa satthuno;</gatha>
    <gatha type="last">Vasīsatasahassehi, upagacchi vināyakaṃ.</gatha>
    <hangnum nr="198"/>
    <gatha type="1"> ‘‘Piyadassī ca bhagavā, lokajeṭṭho narāsabho;</gatha>
    <gatha type="last">Bhikkhusaṅghe nisīditvā, sitaṃ pātukarī jino.</gatha>
    <hangnum nr="199"/>
    <gatha type="1"> ‘‘Anuruddho upaṭṭhāko, piyadassissa satthuno;</gatha>
    <gatha type="last">Ekaṃsaṃ cīvaraṃ katvā, apucchittha mahāmuniṃ.</gatha>
    <hangnum nr="200"/>
    <gatha type="1"> ‘‘‘Ko nu kho bhagavā hetu, sitakammassa satthuno;</gatha>
    <gatha type="last">Kāraṇe vijjamānamhi, satthā pātukare sitaṃ’.</gatha>
    <hangnum nr="201"/>
    <gatha type="1"> ‘‘‘Sattāhaṃ sālacchadanaṃ <note>[pupphachadanaṃ (sī. syā. pī.)]</note>, yo me dhāresi māṇavo;</gatha>
    <gatha type="last">Tassa kammaṃ saritvāna, sitaṃ pātukariṃ ahaṃ.</gatha>
    <hangnum nr="202"/>
    <gatha type="1"> ‘‘‘Anokāsaṃ na passāmi, yattha <note>[yaṃ taṃ (syā. pī. ka.)]</note> puññaṃ vipaccati;</gatha>
    <gatha type="last">Devaloke  manusse vā, okāsova na sammati.</gatha>
    <hangnum nr="203"/>
    <gatha type="1"> ‘‘‘Devaloke  vasantassa, puññakammasamaṅgino;</gatha>
    <gatha type="last">Yāvatā parisā tassa, sālacchannā bhavissati.</gatha>
    <hangnum nr="204"/>
    <gatha type="1"> ‘‘‘Tattha dibbehi naccehi, gītehi vāditehi ca;</gatha>
    <gatha type="last">Ramissati sadā santo, puññakammasamāhito.</gatha>
    <hangnum nr="205"/>
    <gatha type="1"> ‘‘‘Yāvatā parisā tassa, gandhagandhī bhavissati;</gatha>
    <gatha type="last">Sālassa pupphavasso ca, pavassissati tāvade.</gatha>
    <hangnum nr="206"/>
    <gatha type="1"> ‘‘‘Tato cutoyaṃ manujo, mānusaṃ āgamissati;</gatha>
    <gatha type="last">Idhāpi sālacchadanaṃ, sabbakālaṃ dharissati <note>[dhariyati (sī. pī.)]</note>.</gatha>
    <hangnum nr="207"/>
    <gatha type="1"> ‘‘‘Idha  naccañca gītañca, sammatāḷasamāhitaṃ;</gatha>
    <gatha type="last">Parivāressanti maṃ niccaṃ, buddhapūjāyidaṃ phalaṃ.</gatha>
    <hangnum nr="208"/>
    <gatha type="1"> ‘‘‘Uggacchante ca sūriye, sālavassaṃ pavassati;</gatha>
    <gatha type="last">Puññakammena saṃyuttaṃ, vassate sabbakālikaṃ.</gatha>
    <hangnum nr="209"/>
    <gatha type="1"> ‘‘‘Aṭṭhārase kappasate, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="210"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Sabbāsave pariññāya, nibbāyissatināsavo.</gatha>
    <hangnum nr="211"/>
    <gatha type="1"> ‘‘‘Dhammaṃ abhisamentassa, sālacchannaṃ bhavissati;</gatha>
    <gatha type="last">Citake jhāyamānassa, chadanaṃ tattha hessati’.</gatha>
    <hangnum nr="212"/>
    <gatha type="1"> ‘‘Vipākaṃ kittayitvāna, piyadassī mahāmuni;</gatha>
    <gatha type="last">Parisāya dhammaṃ desesi, tappento dhammavuṭṭhiyā.</gatha>
    <hangnum nr="213"/>
    <gatha type="1"> ‘‘Tiṃsakappāni  devesu, devarajjamakārayiṃ;</gatha>
    <gatha type="last">Saṭṭhi ca sattakkhattuñca, cakkavattī ahosahaṃ.</gatha>
    <hangnum nr="214"/>
    <gatha type="1"> ‘‘Devalokā idhāgantvā, labhāmi vipulaṃ sukhaṃ;</gatha>
    <gatha type="last">Idhāpi sālacchadanaṃ, maṇḍapassa idaṃ phalaṃ.</gatha>
    <hangnum nr="215"/>
    <gatha type="1"> ‘‘Ayaṃ pacchimako mayhaṃ, carimo vattate bhavo;</gatha>
    <gatha type="last">Idhāpi sālacchadanaṃ, hessati sabbakālikaṃ.</gatha>
    <hangnum nr="216"/>
    <gatha type="1"> ‘‘Mahāmuniṃ tosayitvā, gotamaṃ sakyapuṅgavaṃ;</gatha>
    <gatha type="last">Pattomhi acalaṃ ṭhānaṃ, hitvā jayaparājayaṃ.</gatha>
    <hangnum nr="217"/>
    <gatha type="1"> ‘‘Aṭṭhārase  kappasate, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="218"/>
    <gatha type="1"> Kilesā jhāpitā mayhaṃ…pe… viharāmi anāsavo.</gatha>
    <hangnum nr="219"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="220"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ  sudaṃ āyasmā sālamaṇḍapiyo thero imā gāthāyo</centered>
    <paragraph>Abhāsitthāti.</paragraph>
    <centered>Sālamaṇḍapiyattherassāpadānaṃ dasamaṃ.</centered>
    <centered>Paṃsukūlavaggo ekūnapaññāsamo.</centered>
    <paragraph>Tassuddānaṃ –</paragraph>
    <gatha type="1">Paṃsukūlaṃ  buddhasaññī, bhisado ñāṇakittako;</gatha>
    <gatha type="last">Candanī dhātupūjī ca, pulinuppādakopi ca.</gatha>
    <gatha type="1">Taraṇo dhammaruciko, sālamaṇḍapiyo tathā;</gatha>
    <gatha type="last">Satāni dve honti gāthā, ūnavīsatimeva ca.</gatha>
  </text>
</tree>
