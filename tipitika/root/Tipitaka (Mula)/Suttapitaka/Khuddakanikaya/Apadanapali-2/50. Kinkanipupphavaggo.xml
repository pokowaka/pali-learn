<?xml version='1.0' encoding='UTF-8'?>
<tree text="50. Ki&#x1E45;ka&#x1E47;ipupphavaggo" target="text">
  <text>
    <subhead>1. Tikiṅkaṇipupphiyattheraapadānaṃ</subhead>
    <hangnum nr="1"/>
    <gatha type="1"> ‘‘Kaṇikāraṃva  jotantaṃ, nisinnaṃ pabbatantare;</gatha>
    <gatha type="last">Addasaṃ virajaṃ buddhaṃ, vipassiṃ lokanāyakaṃ.</gatha>
    <hangnum nr="2"/>
    <gatha type="1"> ‘‘Tīṇi kiṅkaṇipupphāni, paggayha abhiropayiṃ;</gatha>
    <gatha type="last">Sambuddhamabhipūjetvā, gacchāmi dakkhiṇāmukho.</gatha>
    <hangnum nr="3"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="4"/>
    <gatha type="1"> ‘‘Ekanavutito kappe, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="5"/>
    <gatha type="1"> ‘‘Kilesā  jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="6"/>
    <gatha type="1"> ‘‘Svāgataṃ vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="7"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā tikiṅkaṇipupphiyo thero imā</centered>
    <paragraph>Gāthāyo abhāsitthāti.</paragraph>
    <centered>Tikiṅkaṇipupphiyattherassāpadānaṃ paṭhamaṃ.</centered>
    <subhead>2. Paṃsukūlapūjakattheraapadānaṃ</subhead>
    <hangnum nr="8"/>
    <gatha type="1"> ‘‘Himavantassāvidūre , udaṅgaṇo nāma pabbato;</gatha>
    <gatha type="last">Tatthaddasaṃ paṃsukūlaṃ, dumaggamhi vilambitaṃ.</gatha>
    <hangnum nr="9"/>
    <gatha type="1"> ‘‘Tīṇi kiṅkaṇipupphāni, ocinitvānahaṃ tadā;</gatha>
    <gatha type="last">Haṭṭho haṭṭhena cittena, paṃsukūlamapūjayiṃ.</gatha>
    <hangnum nr="10"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="11"/>
    <gatha type="1"> ‘‘Ekanavutito  kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, pūjitvā arahaddhajaṃ.</gatha>
    <hangnum nr="12"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="13"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="14"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā paṃsukūlapūjako thero imā gāthāyo</centered>
    <paragraph>Abhāsitthāti.</paragraph>
    <centered>Paṃsukūlapūjakattherassāpadānaṃ dutiyaṃ.</centered>
    <subhead>3. Koraṇḍapupphiyattheraapadānaṃ</subhead>
    <hangnum nr="15"/>
    <gatha type="1"> ‘‘Vanakammiko  pure āsiṃ, pitumātumatenahaṃ <note>[pitupetāmahenahaṃ (sī. syā. pī.)]</note>;</gatha>
    <gatha type="last">Pasumārena jīvāmi, kusalaṃ me na vijjati.</gatha>
    <hangnum nr="16"/>
    <gatha type="1"> ‘‘Mama āsayasāmantā, tisso lokagganāyako;</gatha>
    <gatha type="last">Padāni tīṇi dassesi, anukampāya cakkhumā.</gatha>
    <hangnum nr="17"/>
    <gatha type="1"> ‘‘Akkante ca pade disvā, tissanāmassa satthuno;</gatha>
    <gatha type="last">Haṭṭho haṭṭhena cittena, pade cittaṃ pasādayiṃ.</gatha>
    <hangnum nr="18"/>
    <gatha type="1"> ‘‘Koraṇḍaṃ pupphitaṃ disvā, pādapaṃ dharaṇīruhaṃ;</gatha>
    <gatha type="last">Sakosakaṃ gahetvāna, padaseṭṭhamapūjayiṃ <note>[padaseṭṭhe apūjayiṃ (sī. pī.)]</note>.</gatha>
    <hangnum nr="19"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="20"/>
    <gatha type="1"> ‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Koraṇḍakachavi homi, suppabhāso <note>[sapabhāso (sī. syā. pī. ka.)]</note> bhavāmahaṃ.</gatha>
    <hangnum nr="21"/>
    <gatha type="1"> ‘‘Dvenavute ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, padapūjāyidaṃ phalaṃ.</gatha>
    <hangnum nr="22"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="23"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="24"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā koraṇḍapupphiyo thero imā gāthāyo</centered>
    <paragraph>Abhāsitthāti.</paragraph>
    <centered>Koraṇḍapupphiyattherassāpadānaṃ tatiyaṃ.</centered>
    <subhead>4. Kiṃsukapupphiyattheraapadānaṃ</subhead>
    <hangnum nr="25"/>
    <gatha type="1"> ‘‘Kiṃsukaṃ pupphitaṃ disvā, paggahetvāna añjaliṃ;</gatha>
    <gatha type="last">Buddhaseṭṭhaṃ saritvāna, ākāse abhipūjayiṃ.</gatha>
    <hangnum nr="26"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="27"/>
    <gatha type="1"> ‘‘Ekatiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="28"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="29"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="30"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā kiṃsukapupphiyo thero imā gāthāyo</centered>
    <paragraph>Abhāsitthāti.</paragraph>
    <centered>Kiṃsukapupphiyattherassāpadānaṃ catutthaṃ.</centered>
    <subhead>5. Upaḍḍhadussadāyakattheraapadānaṃ</subhead>
    <hangnum nr="31"/>
    <gatha type="1"> ‘‘Padumuttarabhagavato , sujāto nāma sāvako;</gatha>
    <gatha type="last">Paṃsukūlaṃ gavesanto, saṅkāre carate <note>[caratī (sī. ka.)]</note> tadā.</gatha>
    <hangnum nr="32"/>
    <gatha type="1"> ‘‘Nagare haṃsavatiyā, paresaṃ bhatako ahaṃ;</gatha>
    <gatha type="last">Upaḍḍhadussaṃ datvāna, sirasā abhivādayiṃ.</gatha>
    <hangnum nr="33"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="34"/>
    <gatha type="1"> ‘‘Tettiṃsakkhattuṃ  devindo, devarajjamakārayiṃ;</gatha>
    <gatha type="last">Sattasattatikkhattuñca, cakkavattī ahosahaṃ.</gatha>
    <hangnum nr="35"/>
    <gatha type="1"> ‘‘Padesarajjaṃ vipulaṃ, gaṇanāto asaṅkhiyaṃ;</gatha>
    <gatha type="last">Upaḍḍhadussadānena, modāmi akutobhayo.</gatha>
    <hangnum nr="36"/>
    <gatha type="1"> ‘‘Icchamāno cahaṃ ajja, sakānanaṃ sapabbataṃ;</gatha>
    <gatha type="last">Khomadussehi chādeyyaṃ, aḍḍhadussassidaṃ phalaṃ.</gatha>
    <hangnum nr="37"/>
    <gatha type="1"> ‘‘Satasahassito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, aḍḍhadussassidaṃ phalaṃ.</gatha>
    <hangnum nr="38"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="39"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="40"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā upaḍḍhadussadāyako thero imā</centered>
    <paragraph>Gāthāyo abhāsitthāti.</paragraph>
    <centered>Upaḍḍhadussadāyakattherassāpadānaṃ pañcamaṃ.</centered>
    <subhead>6. Ghatamaṇḍadāyakattheraapadānaṃ</subhead>
    <hangnum nr="41"/>
    <gatha type="1"> ‘‘Sucintitaṃ bhagavantaṃ, lokajeṭṭhaṃ narāsabhaṃ;</gatha>
    <gatha type="last">Upaviṭṭhaṃ mahāraññaṃ, vātābādhena pīḷitaṃ.</gatha>
    <hangnum nr="42"/>
    <gatha type="1"> ‘‘Disvā  cittaṃ pasādetvā, ghatamaṇḍamupānayiṃ;</gatha>
    <gatha type="last">Katattā ācitattā <note>[upacitattā (syā. ka.)]</note> ca, gaṅgā bhāgīrathī ayaṃ.</gatha>
    <hangnum nr="43"/>
    <gatha type="1"> ‘‘Mahāsamuddā cattāro, ghataṃ sampajjare mama;</gatha>
    <gatha type="last">Ayañca pathavī ghorā, appamāṇā asaṅkhiyā.</gatha>
    <hangnum nr="44"/>
    <gatha type="1"> ‘‘Mama saṅkappamaññāya, bhavate madhusakkarā <note>[madhusakkharā (syā. ka.)]</note>;</gatha>
    <gatha type="last">Cātuddīpā ime rukkhā, pādapā dharaṇīruhā.</gatha>
    <hangnum nr="45"/>
    <gatha type="1"> ‘‘Mama  saṅkappamaññāya, kapparukkhā bhavanti te;</gatha>
    <gatha type="last">Paññāsakkhattuṃ devindo, devarajjamakārayiṃ.</gatha>
    <hangnum nr="46"/>
    <gatha type="1"> ‘‘Ekapaññāsakkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="47"/>
    <gatha type="1"> ‘‘Catunnavutito <note>[chanavute ito (sī.)]</note> kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, ghatamaṇḍassidaṃ phalaṃ.</gatha>
    <hangnum nr="48"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="49"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="50"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā ghatamaṇḍadāyako thero imā gāthāyo</centered>
    <paragraph>Abhāsitthāti.</paragraph>
    <centered>Ghatamaṇḍadāyakattherassāpadānaṃ chaṭṭhaṃ.</centered>
    <subhead>7. Udakadāyakattheraapadānaṃ</subhead>
    <hangnum nr="51"/>
    <gatha type="1"> ‘‘Padumuttarabuddhassa , bhikkhusaṅghe anuttare;</gatha>
    <gatha type="last">Pasannacitto sumano, pānīghaṭamapūrayiṃ.</gatha>
    <hangnum nr="52"/>
    <gatha type="1"> ‘‘Pabbatagge dumagge vā, ākāse vātha bhūmiyaṃ;</gatha>
    <gatha type="last">Yadā pānīyamicchāmi, khippaṃ nibbattate mama.</gatha>
    <hangnum nr="53"/>
    <gatha type="1"> ‘‘Satasahassito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, dakadānassidaṃ phalaṃ.</gatha>
    <hangnum nr="54"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="55"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="56"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā udakadāyako thero imā gāthāyo</centered>
    <paragraph>Abhāsitthāti.</paragraph>
    <centered>Udakadāyakattherassāpadānaṃ sattamaṃ.</centered>
    <subhead>8. Pulinathūpiyattheraapadānaṃ</subhead>
    <hangnum nr="57"/>
    <gatha type="1"> ‘‘Himavantassāvidūre , yamako nāma pabbato;</gatha>
    <gatha type="last">Assamo sukato mayhaṃ, paṇṇasālā sumāpitā.</gatha>
    <hangnum nr="58"/>
    <gatha type="1"> ‘‘Nārado nāma nāmena, jaṭilo uggatāpano;</gatha>
    <gatha type="last">Catuddasasahassāni, sissā paricaranti maṃ.</gatha>
    <hangnum nr="59"/>
    <gatha type="1"> ‘‘Paṭisallīnako santo, evaṃ cintesahaṃ tadā;</gatha>
    <gatha type="last">‘Sabbo jano maṃ pūjeti, nāhaṃ pūjemi kiñcanaṃ.</gatha>
    <hangnum nr="60"/>
    <gatha type="1"> ‘‘‘Na me ovādako atthi, vattā koci na vijjati;</gatha>
    <gatha type="last">Anācariyupajjhāyo, vane vāsaṃ upemahaṃ.</gatha>
    <hangnum nr="61"/>
    <gatha type="1"> ‘‘‘Upāsamāno yamahaṃ, garucittaṃ upaṭṭhahe;</gatha>
    <gatha type="last">So me ācariyo natthi, vanavāso niratthako.</gatha>
    <hangnum nr="62"/>
    <gatha type="1"> ‘‘‘Āyāgaṃ me gavesissaṃ, garuṃ bhāvaniyaṃ tathā;</gatha>
    <gatha type="last">Sāvassayo vasissāmi, na koci garahissati’.</gatha>
    <hangnum nr="63"/>
    <gatha type="1"> ‘‘Uttānakūlā nadikā, supatitthā manoramā;</gatha>
    <gatha type="last">Saṃsuddhapulinākiṇṇā, avidūre mamassamaṃ.</gatha>
    <hangnum nr="64"/>
    <gatha type="1"> ‘‘Nadiṃ  amarikaṃ nāma, upagantvānahaṃ tadā;</gatha>
    <gatha type="last">Saṃvaḍḍhayitvā pulinaṃ, akaṃ pulinacetiyaṃ.</gatha>
    <hangnum nr="65"/>
    <gatha type="1"> ‘‘Ye  te ahesuṃ sambuddhā, bhavantakaraṇā munī;</gatha>
    <gatha type="last">Tesaṃ etādiso thūpo, taṃ nimittaṃ karomahaṃ.</gatha>
    <hangnum nr="66"/>
    <gatha type="1"> ‘‘Karitvā  pulinaṃ <note>[puḷine (sī. syā. pī.)]</note> thūpaṃ, sovaṇṇaṃ māpayiṃ ahaṃ;</gatha>
    <gatha type="last">Soṇṇakiṅkaṇipupphāni, sahasse tīṇi pūjayiṃ.</gatha>
    <hangnum nr="67"/>
    <gatha type="1"> ‘‘Sāyapātaṃ namassāmi, vedajāto katañjalī;</gatha>
    <gatha type="last">Sammukhā viya sambuddhaṃ, vandiṃ pulinacetiyaṃ.</gatha>
    <hangnum nr="68"/>
    <gatha type="1"> ‘‘Yadā kilesā jāyanti, vitakkā gehanissitā;</gatha>
    <gatha type="last">Sarāmi sukataṃ thūpaṃ, paccavekkhāmi tāvade.</gatha>
    <hangnum nr="69"/>
    <gatha type="1"> ‘‘Upanissāya viharaṃ, satthavāhaṃ vināyakaṃ;</gatha>
    <gatha type="last">Kilese saṃvaseyyāsi, na yuttaṃ tava mārisa.</gatha>
    <hangnum nr="70"/>
    <gatha type="1"> ‘‘Saha  āvajjite thūpe, gāravaṃ hoti me tadā;</gatha>
    <gatha type="last">Kuvitakke vinodesiṃ, nāgo tuttaṭṭito yathā.</gatha>
    <hangnum nr="71"/>
    <gatha type="1"> ‘‘Evaṃ viharamānaṃ maṃ, maccurājābhimaddatha;</gatha>
    <gatha type="last">Tattha kālaṅkato santo, brahmalokamagacchahaṃ.</gatha>
    <hangnum nr="72"/>
    <gatha type="1"> ‘‘Yāvatāyuṃ vasitvāna, tidive <note>[tidase (sī. pī.)]</note> upapajjahaṃ;</gatha>
    <gatha type="last">Asītikkhattuṃ devindo, devarajjamakārayiṃ.</gatha>
    <hangnum nr="73"/>
    <gatha type="1"> ‘‘Satānaṃ tīṇikkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="74"/>
    <gatha type="1"> ‘‘Soṇṇakiṅkaṇipupphānaṃ <note>[tesaṃ kiṅkaṇipupphānaṃ (sī.)]</note>, vipākaṃ anubhomahaṃ;</gatha>
    <gatha type="last">Dhātīsatasahassāni, parivārenti maṃ <note>[me (ka.)]</note> bhave.</gatha>
    <hangnum nr="75"/>
    <gatha type="1"> ‘‘Thūpassa pariciṇṇattā, rajojallaṃ na limpati;</gatha>
    <gatha type="last">Gatte sedā na muccanti, suppabhāso bhavāmahaṃ.</gatha>
    <hangnum nr="76"/>
    <gatha type="1"> ‘‘Aho me sukato thūpo, sudiṭṭhāmarikā nadī;</gatha>
    <gatha type="last">Thūpaṃ katvāna pulinaṃ, pattomhi acalaṃ padaṃ.</gatha>
    <hangnum nr="77"/>
    <gatha type="1"> ‘‘Kusalaṃ kattukāmena, jantunā sāragāhinā;</gatha>
    <gatha type="last">Natthi khettaṃ akhettaṃ vā, paṭipattīva sādhakā <note>[sārikā (pī.), sārakā (syā.), sāratā (ka.)]</note>.</gatha>
    <hangnum nr="78"/>
    <gatha type="1"> ‘‘Yathāpi balavā poso, aṇṇavaṃ taritussahe;</gatha>
    <gatha type="last">Parittaṃ kaṭṭhamādāya, pakkhandeyya mahāsaraṃ.</gatha>
    <hangnum nr="79"/>
    <gatha type="1"> ‘‘Imāhaṃ kaṭṭhaṃ nissāya, tarissāmi mahodadhiṃ;</gatha>
    <gatha type="last">Ussāhena vīriyena, tareyya udadhiṃ naro.</gatha>
    <hangnum nr="80"/>
    <gatha type="1"> ‘‘Tatheva  me kataṃ kammaṃ, parittaṃ thokakañca yaṃ;</gatha>
    <gatha type="last">Taṃ kammaṃ upanissāya, saṃsāraṃ samatikkamiṃ.</gatha>
    <hangnum nr="81"/>
    <gatha type="1"> ‘‘Pacchime bhave sampatte, sukkamūlena codito;</gatha>
    <gatha type="last">Sāvatthiyaṃ pure jāto, mahāsāle suaḍḍhake.</gatha>
    <hangnum nr="82"/>
    <gatha type="1"> ‘‘Saddhā mātā pitā mayhaṃ, buddhassa saraṇaṃ gatā;</gatha>
    <gatha type="last">Ubho diṭṭhapadā ete, anuvattanti sāsanaṃ.</gatha>
    <hangnum nr="83"/>
    <gatha type="1"> ‘‘Bodhipapaṭikaṃ  gayha, soṇṇathūpamakārayuṃ;</gatha>
    <gatha type="last">Sāyapātaṃ <note>[sāyaṃ pātaṃ (syā. ka.)]</note> namassanti, sakyaputtassa sammukhā.</gatha>
    <hangnum nr="84"/>
    <gatha type="1"> ‘‘Uposathamhi  divase, soṇṇathūpaṃ vinīharuṃ;</gatha>
    <gatha type="last">Buddhassa vaṇṇaṃ kittentā, tiyāmaṃ vītināmayuṃ.</gatha>
    <hangnum nr="85"/>
    <gatha type="1"> ‘‘Saha disvānahaṃ <note>[pasādetvānahaṃ (ka.)]</note> thūpaṃ, sariṃ pulinacetiyaṃ;</gatha>
    <gatha type="last">Ekāsane nisīditvā, arahattamapāpuṇiṃ.</gatha>
    <centered>Dvāvīsatimaṃ bhāṇavāraṃ.</centered>
    <hangnum nr="86"/>
    <gatha type="1"> ‘‘Gavesamāno taṃ vīraṃ, dhammasenāpatiddasaṃ;</gatha>
    <gatha type="last">Agārā nikkhamitvāna, pabbajiṃ tassa santike.</gatha>
    <hangnum nr="87"/>
    <gatha type="1"> ‘‘Jātiyā sattavassena, arahattamapāpuṇiṃ;</gatha>
    <gatha type="last">Upasampādayī buddho, guṇamaññāya cakkhumā.</gatha>
    <hangnum nr="88"/>
    <gatha type="1"> ‘‘Dārakeneva santena, kiriyaṃ niṭṭhitaṃ mayā;</gatha>
    <gatha type="last">Kataṃ me karaṇīyajja, sakyaputtassa sāsane.</gatha>
    <hangnum nr="89"/>
    <gatha type="1"> ‘‘Sabbaverabhayātīto, sabbasaṅgātigo <note>[sabbasaṅkātito (ka.)]</note> isi;</gatha>
    <gatha type="last">Sāvako te mahāvīra, soṇṇathūpassidaṃ phalaṃ.</gatha>
    <hangnum nr="90"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="91"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="92"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ  sudaṃ āyasmā pulinathūpiyo thero imā gāthāyo</centered>
    <paragraph>Abhāsitthāti.</paragraph>
    <centered>Pulinathūpiyattherassāpadānaṃ aṭṭhamaṃ.</centered>
    <subhead>9. Naḷakuṭidāyakattheraapadānaṃ</subhead>
    <hangnum nr="93"/>
    <gatha type="1"> ‘‘Himavantassāvidūre , hārito nāma pabbato;</gatha>
    <gatha type="last">Sayambhū nārado nāma, rukkhamūle vasī tadā.</gatha>
    <hangnum nr="94"/>
    <gatha type="1"> ‘‘Naḷāgāraṃ  karitvāna, tiṇena chādayiṃ ahaṃ;</gatha>
    <gatha type="last">Caṅkamaṃ sodhayitvāna, sayambhussa adāsahaṃ.</gatha>
    <hangnum nr="95"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="96"/>
    <gatha type="1"> ‘‘Tattha me sukataṃ byamhaṃ, naḷakuṭikanimmitaṃ;</gatha>
    <gatha type="last">Saṭṭhiyojanamubbedhaṃ, tiṃsayojanavitthataṃ.</gatha>
    <hangnum nr="97"/>
    <gatha type="1"> ‘‘Catuddasesu kappesu, devaloke ramiṃ ahaṃ;</gatha>
    <gatha type="last">Ekasattatikkhattuñca, devarajjamakārayiṃ.</gatha>
    <hangnum nr="98"/>
    <gatha type="1"> ‘‘Catutiṃsatikkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="99"/>
    <gatha type="1"> ‘‘Dhammapāsādamāruyha, sabbākāravarūpamaṃ;</gatha>
    <gatha type="last">Yadicchakāhaṃ vihare, sakyaputtassa sāsane.</gatha>
    <hangnum nr="100"/>
    <gatha type="1"> ‘‘Ekatiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, naḷakuṭiyidaṃ phalaṃ.</gatha>
    <hangnum nr="101"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="102"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="103"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā naḷakuṭidāyako thero imā gāthāyo</centered>
    <paragraph>Abhāsitthāti.</paragraph>
    <centered>Naḷakuṭidāyakattherassāpadānaṃ navamaṃ.</centered>
    <subhead>10. Piyālaphaladāyakattheraapadānaṃ</subhead>
    <hangnum nr="104"/>
    <gatha type="1"> ‘‘Migaluddo  pure āsiṃ, vipine vicaraṃ tadā;</gatha>
    <gatha type="last">Addasaṃ virajaṃ buddhaṃ, sabbadhammāna pāraguṃ.</gatha>
    <hangnum nr="105"/>
    <gatha type="1"> ‘‘Piyālaphalamādāya, buddhaseṭṭhassadāsahaṃ;</gatha>
    <gatha type="last">Puññakkhettassa vīrassa, pasanno sehi pāṇibhi.</gatha>
    <hangnum nr="106"/>
    <gatha type="1"> ‘‘Ekatiṃse  ito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="107"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="108"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="109"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā piyālaphaladāyako thero imā</centered>
    <paragraph>Gāthāyo abhāsitthāti.</paragraph>
    <centered>Piyālaphaladāyakattherassāpadānaṃ dasamaṃ.</centered>
    <centered>Kiṅkaṇipupphavaggo paññāsamo.</centered>
    <paragraph>Tassuddānaṃ –</paragraph>
    <gatha type="1">Kiṅkaṇī paṃsukūlañca, koraṇḍamatha kiṃsukaṃ;</gatha>
    <gatha type="last">Upaḍḍhadussī ghatado, udakaṃ thūpakārako.</gatha>
    <gatha type="1">Naḷakārī ca navamo, piyālaphaladāyako;</gatha>
    <gatha type="last">Satamekañca gāthānaṃ, navakañca taduttari.</gatha>
    <paragraph>Atha vagguddānaṃ –</paragraph>
    <gatha type="1">Metteyyavaggo bhaddāli, sakiṃsammajjakopi ca;</gatha>
    <gatha type="last">Ekavihārī vibhītakī, jagatī sālapupphiyo.</gatha>
    <gatha type="1">Naḷāgāraṃ paṃsukūlaṃ, kiṅkaṇipupphiyo tathā;</gatha>
    <gatha type="last">Asīti dve ca gāthāyo, catuddasasatāni ca.</gatha>
    <centered>Metteyyavaggadasakaṃ.</centered>
    <centered>Pañcamasatakaṃ samattaṃ.</centered>
  </text>
</tree>
