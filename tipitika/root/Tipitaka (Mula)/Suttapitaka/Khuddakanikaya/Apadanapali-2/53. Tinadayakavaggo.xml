<?xml version='1.0' encoding='UTF-8'?>
<tree text="53. Ti&#x1E47;ad&#x101;yakavaggo" target="text">
  <text>
    <subhead>1. Tiṇamuṭṭhidāyakattheraapadānaṃ</subhead>
    <hangnum nr="1"/>
    <gatha type="1"> ‘‘Himavantassāvidūre , lambako nāma pabbato;</gatha>
    <gatha type="last">Tattheva tisso <note>[tatthopatisso (sī. pī. ka.)]</note> sambuddho, abbhokāsamhi caṅkami.</gatha>
    <hangnum nr="2"/>
    <gatha type="1"> ‘‘Migaluddo pure āsiṃ, araññe kānane ahaṃ;</gatha>
    <gatha type="last">Disvāna taṃ devadevaṃ, tiṇamuṭṭhimadāsahaṃ.</gatha>
    <hangnum nr="3"/>
    <gatha type="1"> ‘‘Nisīdanatthaṃ buddhassa, datvā cittaṃ pasādayiṃ;</gatha>
    <gatha type="last">Sambuddhaṃ abhivādetvā, pakkāmiṃ <note>[pakkamiṃ (ka.)]</note> uttarāmukho.</gatha>
    <hangnum nr="4"/>
    <gatha type="1"> ‘‘Aciraṃ gatamattassa <note>[gatamattaṃ maṃ (sī. syā.)]</note>, migarājā apothayi <note>[aheṭhayi (sī. syā. pī.)]</note>;</gatha>
    <gatha type="last">Sīhena pothito <note>[pātito (sī. pī.), ghāṭito (syā.)]</note> santo, tattha kālaṅkato ahaṃ.</gatha>
    <hangnum nr="5"/>
    <gatha type="1"> ‘‘Āsanne me kataṃ kammaṃ, buddhaseṭṭhe anāsave;</gatha>
    <gatha type="last">Sumutto saravegova, devalokamagacchahaṃ.</gatha>
    <hangnum nr="6"/>
    <gatha type="1"> ‘‘Yūpo tattha subho āsi, puññakammābhinimmito;</gatha>
    <gatha type="last">Sahassakaṇḍo satabheṇḍu, dhajālu haritāmayo.</gatha>
    <hangnum nr="7"/>
    <gatha type="1"> ‘‘Pabhā  niddhāvate tassa, sataraṃsīva uggato;</gatha>
    <gatha type="last">Ākiṇṇo devakaññāhi, āmodiṃ kāmakāmihaṃ.</gatha>
    <hangnum nr="8"/>
    <gatha type="1"> ‘‘Devalokā  cavitvāna, sukkamūlena codito;</gatha>
    <gatha type="last">Āgantvāna manussattaṃ, pattomhi āsavakkhayaṃ.</gatha>
    <hangnum nr="9"/>
    <gatha type="1"> ‘‘Catunnavutito kappe, nisīdanamadāsahaṃ;</gatha>
    <gatha type="last">Duggatiṃ nābhijānāmi, tiṇamuṭṭhe idaṃ phalaṃ.</gatha>
    <hangnum nr="10"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="11"/>
    <gatha type="1"> ‘‘Svāgataṃ vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="12"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā tiṇamuṭṭhidāyako thero imā gāthāyo</centered>
    <paragraph>Abhāsitthāti.</paragraph>
    <centered>Tiṇamuṭṭhidāyakattherassāpadānaṃ paṭhamaṃ.</centered>
    <subhead>2. Mañcadāyakattheraapadānaṃ</subhead>
    <hangnum nr="13"/>
    <gatha type="1"> ‘‘Vipassino bhagavato, lokajeṭṭhassa tādino;</gatha>
    <gatha type="last">Ekamañcaṃ <note>[ekaṃ veccaṃ (syā.), ekapacchaṃ (pī.)]</note> mayā dinnaṃ, pasannena sapāṇinā.</gatha>
    <hangnum nr="14"/>
    <gatha type="1"> ‘‘Hatthiyānaṃ assayānaṃ, dibbayānaṃ samajjhagaṃ;</gatha>
    <gatha type="last">Tena mañcakadānena, pattomhi āsavakkhayaṃ.</gatha>
    <hangnum nr="15"/>
    <gatha type="1"> ‘‘Ekanavutito  kappe, yaṃ mañcamadadiṃ tadā;</gatha>
    <gatha type="last">Duggatiṃ nābhijānāmi, mañcadānassidaṃ phalaṃ.</gatha>
    <hangnum nr="16"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="17"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="18"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā mañcadāyako <note>[veccakadāyako (syā.), saddasaññikavaggepi idaṃ§apadānaṃ dissati]</note> thero imā gāthāyo abhāsitthāti.</centered>
    <centered>Mañcadāyakattherassāpadānaṃ dutiyaṃ.</centered>
    <subhead>3. Saraṇagamaniyattheraapadānaṃ</subhead>
    <hangnum nr="19"/>
    <gatha type="1"> ‘‘Āruhimha tadā nāvaṃ, bhikkhu cājīviko cahaṃ;</gatha>
    <gatha type="last">Nāvāya bhijjamānāya, bhikkhu me saraṇaṃ adā.</gatha>
    <hangnum nr="20"/>
    <gatha type="1"> ‘‘Ekatiṃse  ito kappe, yaṃ so me saraṇaṃ adā;</gatha>
    <gatha type="last">Duggatiṃ nābhijānāmi, saraṇagamane phalaṃ.</gatha>
    <hangnum nr="21"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="22"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="23"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā saraṇagamaniyo thero imā gāthāyo</centered>
    <paragraph>Abhāsitthāti.</paragraph>
    <centered>Saraṇagamaniyattherassāpadānaṃ tatiyaṃ.</centered>
    <subhead>4. Abbhañjanadāyakattheraapadānaṃ</subhead>
    <hangnum nr="24"/>
    <gatha type="1"> ‘‘Nagare  bandhumatiyā, rājuyyāne vasāmahaṃ;</gatha>
    <gatha type="last">Cammavāsī tadā āsiṃ, kamaṇḍaludharo ahaṃ.</gatha>
    <hangnum nr="25"/>
    <gatha type="1"> ‘‘Addasaṃ vimalaṃ buddhaṃ, sayambhuṃ aparājitaṃ;</gatha>
    <gatha type="last">Padhānaṃ pahitattaṃ taṃ, jhāyiṃ jhānarataṃ vasiṃ <note>[isiṃ (syā.)]</note>.</gatha>
    <hangnum nr="26"/>
    <gatha type="1"> ‘‘Sabbakāmasamiddhiñca, oghatiṇṇamanāsavaṃ;</gatha>
    <gatha type="last">Disvā pasanno sumano, abbhañjanamadāsahaṃ.</gatha>
    <hangnum nr="27"/>
    <gatha type="1"> ‘‘Ekanavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, abbhañjanassidaṃ phalaṃ.</gatha>
    <hangnum nr="28"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="29"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="30"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ  sudaṃ āyasmā abbhañjanadāyako thero imā gāthāyo</centered>
    <paragraph>Abhāsitthāti.</paragraph>
    <centered>Abbhañjanadāyakattherassāpadānaṃ catutthaṃ.</centered>
    <subhead>5. Supaṭadāyakattheraapadānaṃ</subhead>
    <hangnum nr="31"/>
    <gatha type="1"> ‘‘Divāvihārā  nikkhanto, vipassī lokanāyako;</gatha>
    <gatha type="last">Lahuṃ supaṭakaṃ <note>[supaṭikaṃ (syā.), pūpapavaṃ (pī.)]</note> datvā, kappaṃ saggamhi modahaṃ.</gatha>
    <hangnum nr="32"/>
    <gatha type="1"> ‘‘Ekanavutito kappe, supaṭakamadāsahaṃ;</gatha>
    <gatha type="last">Duggatiṃ nābhijānāmi, supaṭassa idaṃ phalaṃ.</gatha>
    <hangnum nr="33"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="34"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="35"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā supaṭadāyako thero imā gāthāyo</centered>
    <paragraph>Abhāsitthāti.</paragraph>
    <centered>Supaṭadāyakattherassāpadānaṃ pañcamaṃ.</centered>
    <subhead>6. Daṇḍadāyakattheraapadānaṃ</subhead>
    <hangnum nr="36"/>
    <gatha type="1"> ‘‘Kānanaṃ vanamogayha, veḷuṃ chetvānahaṃ tadā;</gatha>
    <gatha type="last">Ālambaṇaṃ karitvāna, saṅghassa adadiṃ bahuṃ <note>[ahaṃ (sī. syā. pī.)]</note>.</gatha>
    <hangnum nr="37"/>
    <gatha type="1"> ‘‘Tena  cittappasādena, subbate abhivādiya;</gatha>
    <gatha type="last">Ālambadaṇḍaṃ datvāna, pakkāmiṃ uttarāmukho.</gatha>
    <hangnum nr="38"/>
    <gatha type="1"> ‘‘Catunnavutito  kappe, yaṃ daṇḍamadadiṃ tadā;</gatha>
    <gatha type="last">Duggatiṃ nābhijānāmi, daṇḍadānassidaṃ phalaṃ.</gatha>
    <hangnum nr="39"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="40"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="41"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ  sudaṃ āyasmā daṇḍadāyako thero imā gāthāyo</centered>
    <paragraph>Abhāsitthāti.</paragraph>
    <centered>Daṇḍadāyakattherassāpadānaṃ chaṭṭhaṃ.</centered>
    <centered>Tevīsatimaṃ bhāṇavāraṃ.</centered>
    <subhead>7. Girinelapūjakattheraapadānaṃ</subhead>
    <hangnum nr="42"/>
    <gatha type="1"> ‘‘Migaluddo  pure āsiṃ, vipine vicaraṃ ahaṃ;</gatha>
    <gatha type="last">Addasaṃ virajaṃ buddhaṃ, sabbadhammāna pāraguṃ.</gatha>
    <hangnum nr="43"/>
    <gatha type="1"> ‘‘Tasmiṃ mahākāruṇike, sabbasattahite rate;</gatha>
    <gatha type="last">Pasannacitto sumano, nelapupphamapūjayiṃ.</gatha>
    <hangnum nr="44"/>
    <gatha type="1"> ‘‘Ekatiṃse  ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="45"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="46"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="47"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā girinelapūjako thero imā gāthāyo</centered>
    <paragraph>Abhāsitthāti.</paragraph>
    <centered>Girinelapūjakattherassāpadānaṃ sattamaṃ.</centered>
    <subhead>8. Bodhisammajjakattheraapadānaṃ</subhead>
    <hangnum nr="48"/>
    <gatha type="1"> ‘‘Ahaṃ pure bodhipattaṃ, ujjhitaṃ cetiyaṅgaṇe;</gatha>
    <gatha type="last">Taṃ gahetvāna chaḍḍesiṃ, alabhiṃ vīsatīguṇe.</gatha>
    <hangnum nr="49"/>
    <gatha type="1"> ‘‘Tassa kammassa tejena, saṃsaranto bhavābhave;</gatha>
    <gatha type="last">Duve bhave saṃsarāmi, devatte cāpi mānuse.</gatha>
    <hangnum nr="50"/>
    <gatha type="1"> ‘‘Devalokā cavitvāna, āgantvā mānusaṃ bhavaṃ;</gatha>
    <gatha type="last">Duve kule pajāyāmi, khattiye cāpi brāhmaṇe.</gatha>
    <hangnum nr="51"/>
    <gatha type="1"> ‘‘Aṅgapaccaṅgasampanno, ārohapariṇāhavā;</gatha>
    <gatha type="last">Abhirūpo suci homi, sampuṇṇaṅgo anūnako.</gatha>
    <hangnum nr="52"/>
    <gatha type="1"> ‘‘Devaloke  manusse vā, jāto vā yattha katthaci;</gatha>
    <gatha type="last">Bhave suvaṇṇavaṇṇo ca, uttattakanakūpamo.</gatha>
    <hangnum nr="53"/>
    <gatha type="1"> ‘‘Mudukā  maddavā sniddhā <note>[mudu maddavā siniddhā (syā.)]</note>, sukhumā sukumārikā;</gatha>
    <gatha type="last">Chavi me sabbadā hoti, bodhipatte suchaḍḍite <note>[suchaḍḍine (sī.)]</note>.</gatha>
    <hangnum nr="54"/>
    <gatha type="1"> ‘‘Yato kutoci gatīsu, sarīre samudāgate;</gatha>
    <gatha type="last">Na limpati rajojallaṃ, vipāko pattachaḍḍite.</gatha>
    <hangnum nr="55"/>
    <gatha type="1"> ‘‘Uṇhe vātātape tassa, aggitāpena vā pana;</gatha>
    <gatha type="last">Gatte sedā na muccanti, vipāko pattachaḍḍite.</gatha>
    <hangnum nr="56"/>
    <gatha type="1"> ‘‘Kuṭṭhaṃ gaṇḍo kilāso ca, tilakā piḷakā tathā;</gatha>
    <gatha type="last">Na honti kāye daddu ca, vipāko pattachaḍḍite.</gatha>
    <hangnum nr="57"/>
    <gatha type="1"> ‘‘Aparampi guṇaṃ tassa, nibbattati bhavābhave;</gatha>
    <gatha type="last">Rogā na honti kāyasmiṃ, vipāko pattachaḍḍite.</gatha>
    <hangnum nr="58"/>
    <gatha type="1"> ‘‘Aparampi guṇaṃ tassa, nibbattati bhavābhave;</gatha>
    <gatha type="last">Na hoti cittajā pīḷā, vipāko pattachaḍḍite.</gatha>
    <hangnum nr="59"/>
    <gatha type="1"> ‘‘Aparampi guṇaṃ tassa, nibbattati bhavābhave;</gatha>
    <gatha type="last">Amittā na bhavantassa, vipāko pattachaḍḍite.</gatha>
    <hangnum nr="60"/>
    <gatha type="1"> ‘‘Aparampi guṇaṃ tassa, nibbattati bhavābhave;</gatha>
    <gatha type="last">Anūnabhogo bhavati, vipāko pattachaḍḍite.</gatha>
    <hangnum nr="61"/>
    <gatha type="1"> ‘‘Aparampi guṇaṃ tassa, nibbattati bhavābhave;</gatha>
    <gatha type="last">Aggirājūhi corehi, na hoti udake bhayaṃ.</gatha>
    <hangnum nr="62"/>
    <gatha type="1"> ‘‘Aparampi  guṇaṃ tassa, nibbattati bhavābhave;</gatha>
    <gatha type="last">Dāsidāsā anucarā, honti cittānuvattakā.</gatha>
    <hangnum nr="63"/>
    <gatha type="1"> ‘‘Yamhi āyuppamāṇamhi, jāyate mānuse bhave;</gatha>
    <gatha type="last">Tato na hāyate āyu, tiṭṭhate yāvatāyukaṃ.</gatha>
    <hangnum nr="64"/>
    <gatha type="1"> ‘‘Abbhantarā ca bāhirā <note>[bahicarā (sī. pī. ka.)]</note>, negamā ca saraṭṭhakā;</gatha>
    <gatha type="last">Nuyuttā honti sabbepi, vuddhikāmā sukhicchakā.</gatha>
    <hangnum nr="65"/>
    <gatha type="1"> ‘‘Bhogavā yasavā homi, sirimā ñātipakkhavā;</gatha>
    <gatha type="last">Apetabhayasantāso, bhavehaṃ sabbato bhave.</gatha>
    <hangnum nr="66"/>
    <gatha type="1"> ‘‘Devā  manussā asurā, gandhabbā yakkharakkhasā;</gatha>
    <gatha type="last">Sabbe te parirakkhanti, bhave saṃsarato sadā.</gatha>
    <hangnum nr="67"/>
    <gatha type="1"> ‘‘Devaloke manusse ca, anubhotvā ubho yase;</gatha>
    <gatha type="last">Avasāne ca nibbānaṃ, sivaṃ patto anuttaraṃ.</gatha>
    <hangnum nr="68"/>
    <gatha type="1"> ‘‘Sambuddhamuddisitvāna, bodhiṃ vā tassa satthuno;</gatha>
    <gatha type="last">Yo puññaṃ pasave poso, tassa kiṃ nāma dullabhaṃ.</gatha>
    <hangnum nr="69"/>
    <gatha type="1"> ‘‘Magge  phale āgame ca, jhānābhiññāguṇesu ca;</gatha>
    <gatha type="last">Aññesaṃ adhiko hutvā, nibbāyāmi anāsavo.</gatha>
    <hangnum nr="70"/>
    <gatha type="1"> ‘‘Purehaṃ bodhiyā pattaṃ, chaḍḍetvā haṭṭhamānaso;</gatha>
    <gatha type="last">Imehi vīsataṅgehi, samaṅgī homi sabbadā.</gatha>
    <hangnum nr="71"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="72"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="73"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā bodhisammajjako thero imā gāthāyo</centered>
    <paragraph>Abhāsitthāti.</paragraph>
    <centered>Bodhisammajjakattherassāpadānaṃ aṭṭhamaṃ.</centered>
    <subhead>9. Āmaṇḍaphaladāyakattheraapadānaṃ</subhead>
    <hangnum nr="74"/>
    <gatha type="1"> ‘‘Padumuttaro nāma jino, sabbadhammāna pāragū;</gatha>
    <gatha type="last">Vuṭṭhahitvā samādhimhā, caṅkamī lokanāyako.</gatha>
    <hangnum nr="75"/>
    <gatha type="1"> ‘‘Khāribhāraṃ gahetvāna, āharanto phalaṃ tadā;</gatha>
    <gatha type="last">Addasaṃ virajaṃ buddhaṃ, caṅkamantaṃ mahāmuniṃ.</gatha>
    <hangnum nr="76"/>
    <gatha type="1"> ‘‘Pasannacitto sumano, sire katvāna añjaliṃ;</gatha>
    <gatha type="last">Sambuddhaṃ abhivādetvā, āmaṇḍamadadiṃ phalaṃ.</gatha>
    <hangnum nr="77"/>
    <gatha type="1"> ‘‘Satasahassito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, āmaṇḍassa idaṃ phalaṃ.</gatha>
    <hangnum nr="78"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="79"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="80"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā āmaṇḍaphaladāyako thero imā</centered>
    <paragraph>Gāthāyo abhāsitthāti.</paragraph>
    <centered>Āmaṇḍaphaladāyakattherassāpadānaṃ navamaṃ.</centered>
    <subhead>10. Sugandhattheraapadānaṃ</subhead>
    <hangnum nr="81"/>
    <gatha type="1"> ‘‘Imamhi bhaddake kappe, brahmabandhu mahāyaso;</gatha>
    <gatha type="last">Kassapo nāma gottena <note>[nāmena (sabbattha)]</note>, uppajji vadataṃ varo.</gatha>
    <hangnum nr="82"/>
    <gatha type="1"> ‘‘Anubyañjanasampanno, bāttiṃsavaralakkhaṇo;</gatha>
    <gatha type="last">Byāmappabhāparivuto, raṃsijālasamotthaṭo <note>[raṃsijālasamosaṭo (sī. pī.)]</note>.</gatha>
    <hangnum nr="83"/>
    <gatha type="1"> ‘‘Assāsetā yathā cando, sūriyova pabhaṅkaro;</gatha>
    <gatha type="last">Nibbāpetā yathā megho, sāgarova guṇākaro.</gatha>
    <hangnum nr="84"/>
    <gatha type="1"> ‘‘Dharaṇīriva  sīlena, himavāva samādhinā;</gatha>
    <gatha type="last">Ākāso viya paññāya, asaṅgo anilo yathā.</gatha>
    <hangnum nr="85"/>
    <gatha type="1"> ‘‘Sa kadāci mahāvīro, parisāsu visārado;</gatha>
    <gatha type="last">Saccāni sampakāseti, uddharanto mahājanaṃ.</gatha>
    <hangnum nr="86"/>
    <gatha type="1"> ‘‘Tadā hi bārāṇasiyaṃ, seṭṭhiputto mahāyaso;</gatha>
    <gatha type="last">Āsahaṃ dhanadhaññassa <note>[anantadhanadhaññassa (ka.)]</note>, pahūtassa bahū tadā.</gatha>
    <hangnum nr="87"/>
    <gatha type="1"> ‘‘Jaṅghāvihāraṃ vicaraṃ, migadāyamupeccahaṃ <note>[mupesahaṃ (ka.)]</note>;</gatha>
    <gatha type="last">Addasaṃ virajaṃ buddhaṃ, desentaṃ amataṃ padaṃ.</gatha>
    <hangnum nr="88"/>
    <gatha type="1"> ‘‘Visaṭṭhakantavacanaṃ , karavīkasamassaraṃ;</gatha>
    <gatha type="last">Haṃsarutehi <note>[haṃsadundubhi (syā. pī.)]</note> nigghosaṃ, viññāpentaṃ mahājanaṃ.</gatha>
    <hangnum nr="89"/>
    <gatha type="1"> ‘‘Disvā  devātidevaṃ taṃ, sutvāva madhuraṃ giraṃ;</gatha>
    <gatha type="last">Pahāyanappake bhoge, pabbajiṃ anagāriyaṃ.</gatha>
    <hangnum nr="90"/>
    <gatha type="1"> ‘‘Evaṃ  pabbajito cāhaṃ, na cirena bahussuto;</gatha>
    <gatha type="last">Ahosiṃ dhammakathiko, vicittapaṭibhāṇavā.</gatha>
    <hangnum nr="91"/>
    <gatha type="1"> ‘‘Mahāparisamajjhehaṃ, haṭṭhacitto punappunaṃ;</gatha>
    <gatha type="last">Vaṇṇayiṃ hemavaṇṇassa, vaṇṇaṃ vaṇṇavisārado.</gatha>
    <hangnum nr="92"/>
    <gatha type="1"> ‘‘Esa khīṇāsavo buddho, anīgho chinnasaṃsayo;</gatha>
    <gatha type="last">Sabbakammakkhayaṃ patto, vimuttopadhisaṅkhaye.</gatha>
    <hangnum nr="93"/>
    <gatha type="1"> ‘‘Esa so bhagavā buddho, esa sīho anuttaro;</gatha>
    <gatha type="last">Sadevakassa lokassa, brahmacakkappavattako.</gatha>
    <hangnum nr="94"/>
    <gatha type="1"> ‘‘Danto dametā santo ca, sametā nibbuto isi;</gatha>
    <gatha type="last">Nibbāpetā ca assattho, assāsetā mahājanaṃ.</gatha>
    <hangnum nr="95"/>
    <gatha type="1"> ‘‘Vīro sūro ca vikkanto <note>[dhīro ca (sī. pī.)]</note>, pañño kāruṇiko vasī;</gatha>
    <gatha type="last">Vijitāvī ca sa jino, appagabbo anālayo.</gatha>
    <hangnum nr="96"/>
    <gatha type="1"> ‘‘Aneñjo acalo dhīmā, amoho asamo muni;</gatha>
    <gatha type="last">Dhorayho usabho nāgo, sīho sakko garūsupi.</gatha>
    <hangnum nr="97"/>
    <gatha type="1"> ‘‘Virāgo vimalo brahmā, vādī sūro raṇañjaho;</gatha>
    <gatha type="last">Akhilo ca visallo ca, asamo saṃyato <note>[vusabho (syā.), payato (pī.)]</note> suci.</gatha>
    <hangnum nr="98"/>
    <gatha type="1"> ‘‘Brāhmaṇo  samaṇo nātho, bhisakko sallakattako;</gatha>
    <gatha type="last">Yodho buddho sutāsuto <note>[suto suto (sī. pī.)]</note>, acalo mudito sito <note>[dito (sī.)]</note>.</gatha>
    <hangnum nr="99"/>
    <gatha type="1"> ‘‘Dhātā dhatā ca santi ca, kattā netā pakāsitā;</gatha>
    <gatha type="last">Sampahaṃsitā bhettā ca, chettā sotā pasaṃsitā.</gatha>
    <hangnum nr="100"/>
    <gatha type="1"> ‘‘Akhilo ca visallo ca, anīgho akathaṃkathī;</gatha>
    <gatha type="last">Anejo virajo kattā, gandhā vattā pasaṃsitā.</gatha>
    <hangnum nr="101"/>
    <gatha type="1"> ‘‘Tāretā atthakāretā, kāretā sampadāritā;</gatha>
    <gatha type="last">Pāpetā sahitā kantā, hantā ātāpī tāpaso <note>[hantā, tāpitā ca visositā (syā.)]</note>.</gatha>
    <hangnum nr="102"/>
    <gatha type="1"> ‘‘Samacitto <note>[saccaṭṭhito (syā.)]</note> samasamo, asahāyo dayālayo <note>[dayāsayo (sī.)]</note>;</gatha>
    <paragraph>Accherasatto <note>[accheramanto (syā.)]</note> akuho, katāvī isisattamo.</paragraph>
    <hangnum nr="103"/>
    <gatha type="1"> ‘‘Nittiṇṇakaṅkho nimmāno, appameyyo anūpamo;</gatha>
    <gatha type="last">Sabbavākyapathātīto, sacca neyyantagū <note>[sabbaneyyantiko (syā.)]</note> jino.</gatha>
    <hangnum nr="104"/>
    <gatha type="1"> ‘‘Sattasāravare <note>[sataraṃsīvare (syā.)]</note> tasmiṃ, pasādo amatāvaho;</gatha>
    <gatha type="last">Tasmā buddhe ca dhamme ca, saṅghe saddhā mahatthikā <note>[mahiddhikā (sī. ka.)]</note>.</gatha>
    <hangnum nr="105"/>
    <gatha type="1"> ‘‘Guṇehi evamādīhi, tilokasaraṇuttamaṃ;</gatha>
    <gatha type="last">Vaṇṇento parisāmajjhe, akaṃ <note>[kathiṃ (syā.)]</note> dhammakathaṃ ahaṃ.</gatha>
    <hangnum nr="106"/>
    <gatha type="1"> ‘‘Tato cutāhaṃ tusite, anubhotvā mahāsukhaṃ;</gatha>
    <gatha type="last">Tato cuto manussesu, jāto homi sugandhiko.</gatha>
    <hangnum nr="107"/>
    <gatha type="1"> ‘‘Nissāso mukhagandho ca, dehagandho tatheva me;</gatha>
    <gatha type="last">Sedagandho ca satataṃ, sabbagandhova hoti me <note>[sabbagandhotiseti me (sī. pī.)]</note>.</gatha>
    <hangnum nr="108"/>
    <gatha type="1"> ‘‘Mukhagandho  sadā mayhaṃ, padumuppalacampako;</gatha>
    <gatha type="last">Parisanto <note>[ādisanto (sī.), atikanto (syā.), atisanto (pī.)]</note> sadā vāti, sarīro ca tatheva me.</gatha>
    <hangnum nr="109"/>
    <gatha type="1"> ‘‘Guṇatthavassa sabbantaṃ, phalaṃ tu <note>[phalantaṃ (syā.)]</note> paramabbhutaṃ;</gatha>
    <gatha type="last">Ekaggamanasā sabbe, vaṇṇayissaṃ <note>[bhāsitassa (syā.)]</note> suṇātha me.</gatha>
    <hangnum nr="110"/>
    <gatha type="1"> ‘‘Guṇaṃ  buddhassa vatvāna, hitāya ca na sadisaṃ <note>[hitāya janasandhisu (sī. pī.), hitāya naṃ sukhāvahaṃ (syā.)]</note>;</gatha>
    <gatha type="last">Sukhito <note>[sucitto (syā.)]</note> homi sabbattha, saṅgho vīrasamāyuto <note>[saraddhanisamāyuto (sī.)]</note>.</gatha>
    <hangnum nr="111"/>
    <gatha type="1"> ‘‘Yasassī sukhito kanto, jutimā piyadassano;</gatha>
    <gatha type="last">Vattā aparibhūto ca, niddoso paññavā tathā.</gatha>
    <hangnum nr="112"/>
    <gatha type="1"> ‘‘Khīṇe āyusi <note>[pāsusi (syā.)]</note> nibbānaṃ, sulabhaṃ buddhabhattino;</gatha>
    <gatha type="last">Tesaṃ hetuṃ pavakkhāmi, taṃ suṇātha yathātathaṃ.</gatha>
    <hangnum nr="113"/>
    <gatha type="1"> ‘‘Santaṃ  yasaṃ bhagavato, vidhinā abhivādayaṃ;</gatha>
    <gatha type="last">Tattha tatthūpapannopi <note>[yattha tatthūpapannopi (sī. pī.)]</note>, yasassī tena homahaṃ.</gatha>
    <hangnum nr="114"/>
    <gatha type="1"> ‘‘Dukkhassantakaraṃ buddhaṃ, dhammaṃ santamasaṅkhataṃ;</gatha>
    <gatha type="last">Vaṇṇayaṃ sukhado āsiṃ, sattānaṃ sukhito tato.</gatha>
    <hangnum nr="115"/>
    <gatha type="1"> ‘‘Guṇaṃ vadanto buddhassa, buddhapītisamāyuto;</gatha>
    <gatha type="last">Sakantiṃ parakantiñca, janayiṃ tena kantimā.</gatha>
    <hangnum nr="116"/>
    <gatha type="1"> ‘‘Jino te titthikākiṇṇe <note>[janoghe titthakākiṇṇe (sī. pī.), jino yo titthikātiṇṇo (syā.)]</note>, abhibhuyya kutitthiye;</gatha>
    <gatha type="last">Guṇaṃ vadanto jotesiṃ <note>[thomesiṃ (syā.)]</note>, nāyakaṃ jutimā tato.</gatha>
    <hangnum nr="117"/>
    <gatha type="1"> ‘‘Piyakārī janassāpi, sambuddhassa guṇaṃ vadaṃ;</gatha>
    <gatha type="last">Saradova sasaṅkohaṃ, tenāsiṃ piyadassano.</gatha>
    <hangnum nr="118"/>
    <gatha type="1"> ‘‘Yathāsattivasenāhaṃ , sabbavācāhi santhaviṃ;</gatha>
    <gatha type="last">Sugataṃ tena vāgiso, vicittapaṭibhānavā.</gatha>
    <hangnum nr="119"/>
    <gatha type="1"> ‘‘Ye bālā vimatiṃ pattā, paribhonti mahāmuniṃ;</gatha>
    <gatha type="last">Niggahiṃ te saddhammena, paribhūto na tenahaṃ <note>[paribhūtena tenahaṃ (syā.)]</note>.</gatha>
    <hangnum nr="120"/>
    <gatha type="1"> ‘‘Buddhavaṇṇena sattānaṃ, kilese apanesahaṃ;</gatha>
    <gatha type="last">Nikkilesamano homi, tassa kammassa vāhasā.</gatha>
    <hangnum nr="121"/>
    <gatha type="1"> ‘‘Sotūnaṃ  vuddhimajaniṃ <note>[buddhimajaniṃ (sī. pī.)]</note>, buddhānussatidesako;</gatha>
    <gatha type="last">Tenāhamāsiṃ <note>[tenāpi cāsiṃ (syā.)]</note> sappañño, nipuṇatthavipassako.</gatha>
    <hangnum nr="122"/>
    <gatha type="1"> ‘‘Sabbāsavaparikkhīṇo, tiṇṇasaṃsārasāgaro;</gatha>
    <gatha type="last">Sikhīva anupādāno, pāpuṇissāmi nibbutiṃ.</gatha>
    <hangnum nr="123"/>
    <gatha type="1"> ‘‘Imasmiṃyeva kappasmiṃ, yamahaṃ santhaviṃ jinaṃ;</gatha>
    <gatha type="last">Duggatiṃ nābhijānāmi, buddhavaṇṇassidaṃ phalaṃ.</gatha>
    <hangnum nr="124"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="125"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="126"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā sugandho thero imā gāthāyo</centered>
    <paragraph>Abhāsitthāti.</paragraph>
    <centered>Sugandhattherassāpadānaṃ dasamaṃ.</centered>
    <centered>Tiṇadāyakavaggo tepaññāsamo.</centered>
    <paragraph>Tassuddānaṃ –</paragraph>
    <gatha type="1">Tiṇado  mañcado ceva, saraṇabbhañjanappado;</gatha>
    <gatha type="last">Supaṭo daṇḍadāyī ca, nelapūjī tatheva ca.</gatha>
    <gatha type="1">Bodhisammajjako maṇḍo, sugandho dasamoti ca;</gatha>
    <gatha type="last">Gāthāsataṃ satevīsaṃ, gaṇitañcettha sabbaso.</gatha>
  </text>
</tree>
