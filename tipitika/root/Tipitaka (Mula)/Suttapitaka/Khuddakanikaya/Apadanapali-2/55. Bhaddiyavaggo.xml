<?xml version='1.0' encoding='UTF-8'?>
<tree text="55. Bhaddiyavaggo" target="text">
  <text>
    <subhead>1. Lakuṇḍabhaddiyattheraapadānaṃ</subhead>
    <hangnum nr="1"/>
    <gatha type="1"> ‘‘Padumuttaro  nāma jino, sabbadhammesu cakkhumā;</gatha>
    <gatha type="last">Ito satasahassamhi, kappe uppajji nāyako.</gatha>
    <hangnum nr="2"/>
    <gatha type="1"> ‘‘Tadāhaṃ haṃsavatiyaṃ, seṭṭhiputto mahaddhano;</gatha>
    <gatha type="last">Jaṅghāvihāraṃ vicaraṃ, saṅghārāmaṃ agacchahaṃ.</gatha>
    <hangnum nr="3"/>
    <gatha type="1"> ‘‘Tadā so lokapajjoto, dhammaṃ desesi nāyako;</gatha>
    <gatha type="last">Mañjussarānaṃ pavaraṃ, sāvakaṃ abhikittayi.</gatha>
    <hangnum nr="4"/>
    <gatha type="1"> ‘‘Taṃ sutvā mudito hutvā, kāraṃ katvā mahesino;</gatha>
    <gatha type="last">Vanditvā satthuno pāde, taṃ ṭhānamabhipatthayiṃ.</gatha>
    <hangnum nr="5"/>
    <gatha type="1"> ‘‘Tadā buddho viyākāsi, saṅghamajjhe vināyako;</gatha>
    <gatha type="last">‘Anāgatamhi addhāne, lacchase taṃ manorathaṃ.</gatha>
    <hangnum nr="6"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="7"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Bhaddiyo nāma nāmena, hessati satthu sāvako’.</gatha>
    <hangnum nr="8"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="9"/>
    <gatha type="1"> ‘‘Dvenavute  ito kappe, phusso uppajji nāyako;</gatha>
    <gatha type="last">Durāsado duppasaho, sabbalokuttamo jino.</gatha>
    <hangnum nr="10"/>
    <gatha type="1"> ‘‘Caraṇena ca sampanno, brahā uju patāpavā;</gatha>
    <gatha type="last">Hitesī sabbasattānaṃ <note>[sabbapāṇīnaṃ (sī.)]</note>, bahuṃ mocesi bandhanā.</gatha>
    <hangnum nr="11"/>
    <gatha type="1"> ‘‘Nandārāmavane tassa, ahosiṃ phussakokilo <note>[pussakokilo (sī. syā.)]</note>;</gatha>
    <gatha type="last">Gandhakuṭisamāsanne, ambarukkhe vasāmahaṃ.</gatha>
    <hangnum nr="12"/>
    <gatha type="1"> ‘‘Tadā  piṇḍāya gacchantaṃ, dakkhiṇeyyaṃ jinuttamaṃ;</gatha>
    <gatha type="last">Disvā cittaṃ pasādetvā, mañjunābhinikūjahaṃ <note>[mañjunādena kūjahaṃ (sī. pī.)]</note>.</gatha>
    <hangnum nr="13"/>
    <gatha type="1"> ‘‘Rājuyyānaṃ  tadā gantvā, supakkaṃ kanakattacaṃ;</gatha>
    <gatha type="last">Ambapiṇḍaṃ gahetvāna, sambuddhassopanāmayiṃ.</gatha>
    <hangnum nr="14"/>
    <gatha type="1"> ‘‘Tadā me cittamaññāya, mahākāruṇiko jino;</gatha>
    <gatha type="last">Upaṭṭhākassa hatthato, pattaṃ paggaṇhi nāyako.</gatha>
    <hangnum nr="15"/>
    <gatha type="1"> ‘‘Adāsiṃ  haṭṭhacittohaṃ <note>[tuṭṭhacittohaṃ (sī.)]</note>, ambapiṇḍaṃ mahāmune;</gatha>
    <gatha type="last">Patte pakkhippa pakkhehi, pañjaliṃ <note>[pakkhehañjaliṃ (sī.)]</note> katvāna mañjunā.</gatha>
    <hangnum nr="16"/>
    <gatha type="1"> ‘‘Sarena rajanīyena, savanīyena vaggunā;</gatha>
    <gatha type="last">Vassanto buddhapūjatthaṃ, nīḷaṃ <note>[niddaṃ (syā. pī.)]</note> gantvā nipajjahaṃ.</gatha>
    <hangnum nr="17"/>
    <gatha type="1"> ‘‘Tadā muditacittaṃ maṃ, buddhapemagatāsayaṃ;</gatha>
    <gatha type="last">Sakuṇagghi upāgantvā, ghātayī duṭṭhamānaso.</gatha>
    <hangnum nr="18"/>
    <gatha type="1"> ‘‘Tato cutohaṃ tusite, anubhotvā mahāsukhaṃ;</gatha>
    <gatha type="last">Manussayonimāgacchiṃ, tassa kammassa vāhasā.</gatha>
    <hangnum nr="19"/>
    <gatha type="1"> ‘‘Imamhi  bhaddake kappe, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <hangnum nr="20"/>
    <gatha type="1"> ‘‘Sāsanaṃ jotayitvā so, abhibhuyya kutitthiye;</gatha>
    <gatha type="last">Vinayitvāna veneyye, nibbuto so sasāvako.</gatha>
    <hangnum nr="21"/>
    <gatha type="1"> ‘‘Nibbute tamhi lokagge, pasannā janatā bahū;</gatha>
    <gatha type="last">Pūjanatthāya buddhassa, thūpaṃ kubbanti satthuno.</gatha>
    <hangnum nr="22"/>
    <gatha type="1"> ‘‘‘Sattayojanikaṃ thūpaṃ, sattaratanabhūsitaṃ;</gatha>
    <gatha type="last">Karissāma mahesissa’, iccevaṃ mantayanti te.</gatha>
    <hangnum nr="23"/>
    <gatha type="1"> ‘‘Kikino kāsirājassa, tadā senāya nāyako;</gatha>
    <gatha type="last">Hutvāhaṃ appamāṇassa, pamāṇaṃ cetiye vadiṃ.</gatha>
    <hangnum nr="24"/>
    <gatha type="1"> ‘‘Tadā te mama vākyena, cetiyaṃ yojanuggataṃ;</gatha>
    <gatha type="last">Akaṃsu naravīrassa, nānāratanabhūsitaṃ.</gatha>
    <hangnum nr="25"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="26"/>
    <gatha type="1"> ‘‘Pacchime  ca bhave dāni, jāto seṭṭhikule ahaṃ;</gatha>
    <gatha type="last">Sāvatthiyaṃ puravare, iddhe phīte mahaddhane.</gatha>
    <hangnum nr="27"/>
    <gatha type="1"> ‘‘Purappavese sugataṃ, disvā vimhitamānaso;</gatha>
    <gatha type="last">Pabbajitvāna na ciraṃ, arahattamapāpuṇiṃ.</gatha>
    <hangnum nr="28"/>
    <gatha type="1"> ‘‘Cetiyassa pamāṇaṃ yaṃ, akariṃ tena kammunā;</gatha>
    <gatha type="last">Lakuṇḍakasarīrohaṃ, jāto paribhavāraho.</gatha>
    <hangnum nr="29"/>
    <gatha type="1"> ‘‘Sarena  madhurenāhaṃ, pūjitvā isisattamaṃ;</gatha>
    <gatha type="last">Mañjussarānaṃ bhikkhūnaṃ, aggattamanupāpuṇiṃ.</gatha>
    <hangnum nr="30"/>
    <gatha type="1"> ‘‘Phaladānena  buddhassa, guṇānussaraṇena ca;</gatha>
    <gatha type="last">Sāmaññaphalasampanno, viharāmi anāsavo.</gatha>
    <hangnum nr="31"/>
    <gatha type="1"> ‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="32"/>
    <gatha type="1"> ‘‘Svāgataṃ vata me āsi, buddhaseṭṭhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="33"/>
    <gatha type="1"> ‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā lakuṇḍabhaddiyo thero imā gāthāyo</centered>
    <paragraph>Abhāsitthāti.</paragraph>
    <centered>Lakuṇḍabhaddiyattherassāpadānaṃ paṭhamaṃ.</centered>
    <subhead>2. Kaṅkhārevatattheraapadānaṃ</subhead>
    <hangnum nr="34"/>
    <gatha type="1"> ‘‘Padumuttaro nāma jino, sabbadhammesu cakkhumā;</gatha>
    <gatha type="last">Ito satasahassamhi, kappe uppajji nāyako.</gatha>
    <hangnum nr="35"/>
    <gatha type="1"> ‘‘Sīhahanu brahmagiro, haṃsadundubhinissano <note>[haṃsadundubhinissaro (sī.) … nissavano (pī.) … sāvano (syā.)]</note>;</gatha>
    <gatha type="last">Nāgavikkantagamano, candasūrādikappabho.</gatha>
    <hangnum nr="36"/>
    <gatha type="1"> ‘‘Mahāmatī  mahāvīro, mahājhāyī mahābalo <note>[mahāgati (syā.), mahāhito (pī.)]</note>;</gatha>
    <gatha type="last">Mahākāruṇiko nātho, mahātamapanūdano <note>[mahātamavidhaṃsano (syā.), mahātamanisūdano (pī.)]</note>.</gatha>
    <hangnum nr="37"/>
    <gatha type="1"> ‘‘Sa  kadāci tilokaggo, veneyyaṃ vinayaṃ bahuṃ <note>[veneyye viniyaṃ bahū (sī.)]</note>;</gatha>
    <gatha type="last">Dhammaṃ desesi sambuddho, sattāsayavidū muni.</gatha>
    <hangnum nr="38"/>
    <gatha type="1"> ‘‘Jhāyiṃ jhānarataṃ vīraṃ, upasantaṃ anāvilaṃ;</gatha>
    <gatha type="last">Vaṇṇayanto parisatiṃ, tosesi <note>[toseti (syā. pī. ka.)]</note> janataṃ jino.</gatha>
    <hangnum nr="39"/>
    <gatha type="1"> ‘‘Tadāhaṃ haṃsavatiyaṃ, brāhmaṇo vedapāragū;</gatha>
    <gatha type="last">Dhammaṃ sutvāna mudito, taṃ ṭhānamabhipatthayiṃ.</gatha>
    <hangnum nr="40"/>
    <gatha type="1"> ‘‘Tadā jino viyākāsi, saṅghamajjhe vināyako;</gatha>
    <gatha type="last">‘Mudito hohi tvaṃ brahme, lacchase taṃ manorathaṃ.</gatha>
    <hangnum nr="41"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="42"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Revato nāma nāmena, hessati satthu sāvako’.</gatha>
    <hangnum nr="43"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="44"/>
    <gatha type="1"> ‘‘Pacchime ca bhave dāni, jātohaṃ koliye pure;</gatha>
    <gatha type="last">Khattiye kulasampanne, iddhe phīte mahaddhane.</gatha>
    <hangnum nr="45"/>
    <gatha type="1"> ‘‘Yadā  kapilavatthusmiṃ, buddho dhammamadesayi;</gatha>
    <gatha type="last">Tadā pasanno sugate, pabbajiṃ anagāriyaṃ.</gatha>
    <hangnum nr="46"/>
    <gatha type="1"> ‘‘Kaṅkhā me bahulā āsi, kappākappe tahiṃ tahiṃ;</gatha>
    <gatha type="last">Sabbaṃ taṃ vinayī buddho, desetvā dhammamuttamaṃ.</gatha>
    <hangnum nr="47"/>
    <gatha type="1"> ‘‘Tatohaṃ  tiṇṇasaṃsāro, sadā jhānasukhe rato;</gatha>
    <gatha type="last">Viharāmi tadā buddho, maṃ disvā etadabravi.</gatha>
    <hangnum nr="48"/>
    <gatha type="1"> ‘‘‘Yā  kāci kaṅkhā idha vā huraṃ vā, sakavediyā vā paravediyā vā;</gatha>
    <gatha type="last">Ye jhāyino tā pajahanti sabbā, ātāpino brahmacariyaṃ carantā’.</gatha>
    <hangnum nr="49"/>
    <gatha type="1"> ‘‘Satasahasse kataṃ kammaṃ, phalaṃ dassesi me idha;</gatha>
    <gatha type="last">Sumutto saravegova kilese jhāpayiṃ mama.</gatha>
    <hangnum nr="50"/>
    <gatha type="1"> ‘‘Tato jhānarataṃ disvā, buddho lokantagū muni;</gatha>
    <gatha type="last">Jhāyīnaṃ bhikkhūnaṃ aggo, paññāpeti mahāmati.</gatha>
    <hangnum nr="51"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="52"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="53"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā kaṅkhārevato thero imā gāthāyo</centered>
    <paragraph>Abhāsitthāti.</paragraph>
    <centered>Kaṅkhārevatattherassāpadānaṃ dutiyaṃ.</centered>
    <subhead>3. Sīvalittheraapadānaṃ</subhead>
    <hangnum nr="54"/>
    <gatha type="1"> ‘‘Padumuttaro  nāma jino, sabbadhammesu cakkhumā;</gatha>
    <gatha type="last">Ito satasahassamhi, kappe uppajji nāyako.</gatha>
    <hangnum nr="55"/>
    <gatha type="1"> ‘‘Sīlaṃ tassa asaṅkheyyaṃ, samādhi vajirūpamo;</gatha>
    <gatha type="last">Asaṅkheyyaṃ ñāṇavaraṃ, vimutti ca anopamā.</gatha>
    <hangnum nr="56"/>
    <gatha type="1"> ‘‘Manujāmaranāgānaṃ, brahmānañca samāgame;</gatha>
    <gatha type="last">Samaṇabrāhmaṇākiṇṇe, dhammaṃ desesi nāyako.</gatha>
    <hangnum nr="57"/>
    <gatha type="1"> ‘‘Sasāvakaṃ mahālābhiṃ, puññavantaṃ jutindharaṃ;</gatha>
    <gatha type="last">Ṭhapesi etadaggamhi, parisāsu visārado.</gatha>
    <hangnum nr="58"/>
    <gatha type="1"> ‘‘Tadāhaṃ khattiyo āsiṃ, nagare haṃsasavhaye;</gatha>
    <gatha type="last">Sutvā jinassa taṃ vākyaṃ, sāvakassa guṇaṃ bahuṃ.</gatha>
    <hangnum nr="59"/>
    <gatha type="1"> ‘‘Nimantayitvā  sattāhaṃ, bhojayitvā sasāvakaṃ;</gatha>
    <gatha type="last">Mahādānaṃ daditvāna, taṃ ṭhānamabhipatthayiṃ.</gatha>
    <hangnum nr="60"/>
    <gatha type="1"> ‘‘Tadā maṃ vinataṃ pāde, disvāna purisāsabho;</gatha>
    <gatha type="last">Sarena mahatā vīro <note>[sussarena mahāvīro (sī. pī.)]</note>, idaṃ vacanamabravi.</gatha>
    <hangnum nr="61"/>
    <gatha type="1"> ‘‘‘Tato jinassa vacanaṃ, sotukāmā mahājanā;</gatha>
    <gatha type="last">Devadānavagandhabbā, brahmāno ca mahiddhikā’.</gatha>
    <hangnum nr="62"/>
    <gatha type="1"> ‘‘Samaṇabrāhmaṇā ceva, namassiṃsu katañjalī;</gatha>
    <gatha type="last">‘Namo te purisājañña, namo te purisuttama.</gatha>
    <hangnum nr="63"/>
    <gatha type="1"> ‘‘‘Khattiyena  mahādānaṃ, dinnaṃ sattāhikampi vo <note>[sattahikaṃ mi vo (sī.), sattahikādhikaṃ (syā.), sattahikaṃ vibho (pī.)]</note>;</gatha>
    <gatha type="last">Sotukāmā phalaṃ tassa, byākarohi mahāmune’.</gatha>
    <hangnum nr="64"/>
    <gatha type="1"> ‘‘Tato avoca bhagavā, ‘suṇātha mama bhāsitaṃ;</gatha>
    <gatha type="last">Appameyyamhi buddhamhi, sasaṅghamhi patiṭṭhitā <note>[saṃghamhi suppatiṭṭhitā (sī. pī.)]</note>.</gatha>
    <hangnum nr="65"/>
    <gatha type="1"> ‘‘‘Dakkhiṇā tāya <note>[dakkhiṇādāya (syā. pī.)]</note> ko vattā, appameyyaphalā hi sā;</gatha>
    <gatha type="last">Api ce sa mahābhogo, ṭhānaṃ pattheti uttamaṃ.</gatha>
    <hangnum nr="66"/>
    <gatha type="1"> ‘‘‘Lābhī vipulalābhānaṃ, yathā bhikkhu sudassano;</gatha>
    <gatha type="last">Tathāhampi bhaveyyanti, lacchase taṃ anāgate.</gatha>
    <hangnum nr="67"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="68"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Sīvali nāma nāmena, hessati satthu sāvako’.</gatha>
    <hangnum nr="69"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsūpago ahaṃ.</gatha>
    <hangnum nr="70"/>
    <gatha type="1"> ‘‘Ekanavutito kappe, vipassī lokanāyako;</gatha>
    <gatha type="last">Uppajji cārudassano, sabbadhammavipassako.</gatha>
    <hangnum nr="71"/>
    <gatha type="1"> ‘‘Tadāhaṃ  bandhumatiyaṃ, kulassaññatarassa ca;</gatha>
    <gatha type="last">Dayito passito ceva, āsiṃ kammantavāvaṭo <note>[kammantabyāvaṭo (sī. syā. ka.)]</note>.</gatha>
    <hangnum nr="72"/>
    <gatha type="1"> ‘‘Tadā aññataro pūgo, vipassissa mahesino;</gatha>
    <gatha type="last">Parivesaṃ akārayi, mahantamativissutaṃ.</gatha>
    <hangnum nr="73"/>
    <gatha type="1"> ‘‘Niṭṭhite  ca mahādāne, daduṃ khajjakasañhitaṃ;</gatha>
    <gatha type="last">Navaṃ dadhiṃ madhuñceva, vicinaṃ neva addasuṃ.</gatha>
    <hangnum nr="74"/>
    <gatha type="1"> ‘‘Tadāhaṃ taṃ gahetvāna, navaṃ dadhiṃ madhumpi ca;</gatha>
    <gatha type="last">Kammassāmigharaṃ gacchiṃ, tamesantā mamaddasuṃ.</gatha>
    <hangnum nr="75"/>
    <gatha type="1"> ‘‘Sahassamapi datvāna, nālabhiṃsu ca taṃ dvayaṃ;</gatha>
    <gatha type="last">Tatohaṃ evaṃ cintesiṃ, ‘netaṃ hessati orakaṃ.</gatha>
    <hangnum nr="76"/>
    <gatha type="1"> ‘‘‘Yathā ime janā sabbe, sakkaronti tathāgataṃ;</gatha>
    <gatha type="last">Ahampi kāraṃ kassāmi, sasaṅghe lokanāyake’.</gatha>
    <hangnum nr="77"/>
    <gatha type="1"> ‘‘Tadāhamevaṃ  cintetvā, dadhiṃ madhuñca ekato;</gatha>
    <gatha type="last">Madditvā lokanāthassa, sasaṅghassa adāsahaṃ.</gatha>
    <hangnum nr="78"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="79"/>
    <gatha type="1"> ‘‘Punāhaṃ bārāṇasiyaṃ, rājā hutvā mahāyaso;</gatha>
    <gatha type="last">Sattukassa tadā duṭṭho, dvārarodhamakārayiṃ.</gatha>
    <hangnum nr="80"/>
    <gatha type="1"> ‘‘Tadā tapassino ruddhā, ekāhaṃ rakkhitā ahuṃ;</gatha>
    <gatha type="last">Tato tassa vipākena, pāpatiṃ <note>[pāpiṭṭhaṃ (syā.) pāpattaṃ (ka.)]</note> nirayaṃ bhusaṃ.</gatha>
    <hangnum nr="81"/>
    <gatha type="1"> ‘‘Pacchime ca bhave dāni, jātohaṃ koliye pure;</gatha>
    <gatha type="last">Suppavāsā ca me mātā, mahāli licchavī pitā.</gatha>
    <hangnum nr="82"/>
    <gatha type="1"> ‘‘Khattiye puññakammena, dvārarodhassa vāhasā;</gatha>
    <gatha type="last">Satta vassāni nivasiṃ, mātukucchimhi dukkhito.</gatha>
    <hangnum nr="83"/>
    <gatha type="1"> ‘‘Sattāhaṃ  dvāramūḷhohaṃ, mahādukkhasamappito;</gatha>
    <gatha type="last">Mātā me chandadānena, evaṃ āsi sudukkhitā.</gatha>
    <hangnum nr="84"/>
    <gatha type="1"> ‘‘Suvatthitohaṃ  nikkhanto, buddhena anukampito;</gatha>
    <gatha type="last">Nikkhantadivaseyeva, pabbajiṃ anagāriyaṃ.</gatha>
    <hangnum nr="85"/>
    <gatha type="1"> ‘‘Upajjhā sāriputto me, moggallāno mahiddhiko;</gatha>
    <gatha type="last">Kese oropayanto me, anusāsi mahāmati.</gatha>
    <hangnum nr="86"/>
    <gatha type="1"> ‘‘Kesesu  chijjamānesu, arahattamapāpuṇiṃ;</gatha>
    <gatha type="last">Devā nāgā manussā ca, paccaye upanenti me.</gatha>
    <hangnum nr="87"/>
    <gatha type="1"> ‘‘Padumuttaranāthañca, vipassiñca vināyakaṃ;</gatha>
    <gatha type="last">Yaṃ pūjayiṃ pamudito, paccayehi visesato.</gatha>
    <hangnum nr="88"/>
    <gatha type="1"> ‘‘Tato tesaṃ visesena, kammānaṃ vipuluttamaṃ;</gatha>
    <gatha type="last">Lābhaṃ labhāmi sabbattha, vane gāme jale thale.</gatha>
    <hangnum nr="89"/>
    <gatha type="1"> ‘‘Revataṃ dassanatthāya, yadā yāti vināyako;</gatha>
    <gatha type="last">Tiṃsabhikkhusahassehi, saha lokagganāyako.</gatha>
    <hangnum nr="90"/>
    <gatha type="1"> ‘‘Tadā devopaṇītehi, mamatthāya mahāmati;</gatha>
    <gatha type="last">Paccayehi mahāvīro, sasaṅgho lokanāyako.</gatha>
    <hangnum nr="91"/>
    <gatha type="1"> ‘‘Upaṭṭhito  mayā buddho, gantvā revatamaddasa;</gatha>
    <gatha type="last">Tato jetavanaṃ gantvā, etadagge ṭhapesi maṃ.</gatha>
    <hangnum nr="92"/>
    <gatha type="1"> ‘‘‘Lābhīnaṃ sīvali aggo, mama sissesu bhikkhavo’;</gatha>
    <gatha type="last">Sabbalokahito satthā, kittayī parisāsu maṃ.</gatha>
    <hangnum nr="93"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="94"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="95"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā sīvalithero imā gāthāyo</centered>
    <paragraph>Abhāsitthāti.</paragraph>
    <centered>Sīvalittherassāpadānaṃ tatiyaṃ.</centered>
    <subhead>4. Vaṅgīsattheraapadānaṃ</subhead>
    <hangnum nr="96"/>
    <gatha type="1"> ‘‘Padumuttaro nāma jino, sabbadhammesu cakkhumā;</gatha>
    <gatha type="last">Ito satasahassamhi, kappe uppajji nāyako.</gatha>
    <hangnum nr="97"/>
    <gatha type="1"> ‘‘Yathāpi  sāgare ūmi, gagane viya tārakā;</gatha>
    <gatha type="last">Evaṃ pāvacanaṃ tassa, arahantehi cittitaṃ.</gatha>
    <hangnum nr="98"/>
    <gatha type="1"> ‘‘Sadevāsuranāgehi, manujehi purakkhato;</gatha>
    <gatha type="last">Samaṇabrāhmaṇākiṇṇe, janamajjhe jinuttamo.</gatha>
    <hangnum nr="99"/>
    <gatha type="1"> ‘‘Pabhāhi anurañjanto, loke <note>[lokaṃ (sī.)]</note> lokantagū jino;</gatha>
    <gatha type="last">Vacanena vibodhento, veneyyapadumāni so.</gatha>
    <hangnum nr="100"/>
    <gatha type="1"> ‘‘Vesārajjehi sampanno, catūhi purisuttamo;</gatha>
    <gatha type="last">Pahīnabhayasārajjo, khemappatto visārado.</gatha>
    <hangnum nr="101"/>
    <gatha type="1"> ‘‘Āsabhaṃ  pavaraṃ ṭhānaṃ, buddhabhūmiñca kevalaṃ;</gatha>
    <gatha type="last">Paṭijānāti lokaggo, natthi sañcodako kvaci.</gatha>
    <hangnum nr="102"/>
    <gatha type="1"> ‘‘Sīhanādamasambhītaṃ, nadato tassa tādino;</gatha>
    <gatha type="last">Devo naro vā brahmā vā, paṭivattā na vijjati.</gatha>
    <hangnum nr="103"/>
    <gatha type="1"> ‘‘Desento  pavaraṃ dhammaṃ, santārento sadevakaṃ;</gatha>
    <gatha type="last">Dhammacakkaṃ pavatteti, parisāsu visārado.</gatha>
    <hangnum nr="104"/>
    <gatha type="1"> ‘‘Paṭibhānavataṃ aggaṃ, sāvakaṃ sādhusammataṃ;</gatha>
    <gatha type="last">Guṇaṃ bahuṃ pakittetvā, etadagge ṭhapesi taṃ.</gatha>
    <hangnum nr="105"/>
    <gatha type="1"> ‘‘Tadāhaṃ haṃsavatiyaṃ, brāhmaṇo sādhusammato;</gatha>
    <gatha type="last">Sabbavedavidū jāto, vāgīso vādisūdano.</gatha>
    <hangnum nr="106"/>
    <gatha type="1"> ‘‘Upecca taṃ mahāvīraṃ, sutvāhaṃ dhammadesanaṃ;</gatha>
    <gatha type="last">Pītivaraṃ paṭilabhiṃ, sāvakassa guṇe rato.</gatha>
    <hangnum nr="107"/>
    <gatha type="1"> ‘‘Nimantetvāva sugataṃ, sasaṅghaṃ lokanandanaṃ;</gatha>
    <gatha type="last">Sattāhaṃ bhojayitvāhaṃ, dussehacchādayiṃ tadā.</gatha>
    <hangnum nr="108"/>
    <gatha type="1"> ‘‘Nipacca sirasā pāde, katokāso katañjalī;</gatha>
    <gatha type="last">Ekamantaṃ ṭhito haṭṭho, santhaviṃ jinamuttamaṃ.</gatha>
    <hangnum nr="109"/>
    <gatha type="1"> ‘‘‘Namo te vādimaddana <note>[vādisaddula (sī. pī.), vādisūdana (syā.)]</note>, namo te isisattama <note>[purisuttama (sī. pī.)]</note>;</gatha>
    <gatha type="last">Namo te sabbalokagga, namo te abhayaṅkara.</gatha>
    <hangnum nr="110"/>
    <gatha type="1"> ‘‘‘Namo  te māramathana <note>[māramasana (aṭṭha.)]</note>, namo te diṭṭhisūdana;</gatha>
    <gatha type="last">Namo te santisukhada, namo te saraṇaṅkara.</gatha>
    <hangnum nr="111"/>
    <gatha type="1"> ‘‘‘Anāthānaṃ  bhavaṃ nātho, bhītānaṃ abhayappado;</gatha>
    <gatha type="last">Vissāmabhūmi <note>[vissāsaṃ bhūmi (syā.), vissānabhūmi (pī.)]</note> santānaṃ, saraṇaṃ saraṇesinaṃ’.</gatha>
    <hangnum nr="112"/>
    <gatha type="1"> ‘‘Evamādīhi sambuddhaṃ, santhavitvā mahāguṇaṃ;</gatha>
    <gatha type="last">Avocaṃ vādisūdassa <note>[vādisūrassa (sī. syā. pī.)]</note>, gatiṃ pappomi bhikkhuno.</gatha>
    <hangnum nr="113"/>
    <gatha type="1"> ‘‘Tadā avoca bhagavā, anantapaṭibhānavā;</gatha>
    <gatha type="last">‘Yo so buddhaṃ abhojesi, sattāhaṃ sahasāvakaṃ.</gatha>
    <hangnum nr="114"/>
    <gatha type="1"> ‘‘‘Guṇañca me pakittesi, pasanno sehi pāṇibhi;</gatha>
    <gatha type="last">Eso patthayate ṭhānaṃ, vādisūdassa bhikkhuno.</gatha>
    <hangnum nr="115"/>
    <gatha type="1"> ‘‘‘Anāgatamhi  addhāne, lacchase taṃ manorathaṃ;</gatha>
    <gatha type="last">Devamānusasampattiṃ, anubhotvā anappakaṃ.</gatha>
    <hangnum nr="116"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="117"/>
    <gatha type="1"> ‘‘‘Tassa  dhammesu dāyādo, oraso dhammanimmito;</gatha>
    <gatha type="last">Vaṅgīso nāma nāmena, hessati satthu sāvako’.</gatha>
    <hangnum nr="118"/>
    <gatha type="1"> ‘‘Taṃ sutvā mudito hutvā, yāvajīvaṃ tadā jinaṃ;</gatha>
    <gatha type="last">Paccayehi upaṭṭhāsiṃ, mettacitto tathāgataṃ.</gatha>
    <hangnum nr="119"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tusitaṃ <note>[tāvatiṃsaṃ (syā.)]</note> agamāsahaṃ.</gatha>
    <hangnum nr="120"/>
    <gatha type="1"> ‘‘Pacchime ca bhave dāni, jāto vippakule <note>[paribbājakule (sī. syā. pī.)]</note> ahaṃ;</gatha>
    <gatha type="last">Paccājāto <note>[sampatto ca (ka.)]</note> yadā āsiṃ, jātiyā sattavassiko.</gatha>
    <hangnum nr="121"/>
    <gatha type="1"> ‘‘Sabbavedavidū  jāto, vādasatthavisārado;</gatha>
    <gatha type="last">Vādissaro <note>[vaggussaro (syā. pī.)]</note> cittakathī, paravādappamaddano.</gatha>
    <hangnum nr="122"/>
    <gatha type="1"> ‘‘Vaṅge jātoti vaṅgīso, vacane issaroti vā;</gatha>
    <gatha type="last">Vaṅgīso iti me nāmaṃ, abhavī lokasammataṃ.</gatha>
    <hangnum nr="123"/>
    <gatha type="1"> ‘‘Yadāhaṃ  viññutaṃ patto, ṭhito paṭhamayobbane;</gatha>
    <gatha type="last">Tadā rājagahe ramme, sāriputtamahaddasaṃ <note>[mathaddasaṃ (sī. pī.), ca addasaṃ (syā.)]</note>.</gatha>
    <centered>Pañcavīsatimaṃ bhāṇavāraṃ.</centered>
    <hangnum nr="124"/>
    <gatha type="1"> ‘‘Piṇḍāya vicarantaṃ taṃ, pattapāṇiṃ susaṃvutaṃ;</gatha>
    <gatha type="last">Alolakkhiṃ mitabhāṇiṃ, yugamattaṃ nidakkhitaṃ <note>[nirikkhataṃ (sī. pī.), udikkhataṃ (syā.)]</note>.</gatha>
    <hangnum nr="125"/>
    <gatha type="1"> ‘‘Taṃ disvā vimhito hutvā, avocaṃ mamanucchavaṃ <note>[mananucchavaṃ (sī. syā.)]</note>;</gatha>
    <gatha type="last">Kaṇikāraṃva nicitaṃ <note>[kaṇikāraparicitaṃ (pī.), khaṇikaṃ ṭhānaracitaṃ (sī.)]</note>, cittaṃ gāthāpadaṃ ahaṃ.</gatha>
    <hangnum nr="126"/>
    <gatha type="1"> ‘‘Ācikkhi so me satthāraṃ, sambuddhaṃ lokanāyakaṃ;</gatha>
    <gatha type="last">Tadā so paṇḍito vīro, uttariṃ <note>[uttaraṃ (sī. pī.)]</note> samavoca me.</gatha>
    <hangnum nr="127"/>
    <gatha type="1"> ‘‘Virāgasaṃhitaṃ vākyaṃ, katvā duddasamuttamaṃ;</gatha>
    <gatha type="last">Vicittapaṭibhānehi, tosito tena tādinā.</gatha>
    <hangnum nr="128"/>
    <gatha type="1"> ‘‘Nipacca sirasā pāde, ‘pabbājehī’ti maṃ bravi;</gatha>
    <gatha type="last">Tato maṃ sa mahāpañño, buddhaseṭṭhamupānayi.</gatha>
    <hangnum nr="129"/>
    <gatha type="1"> ‘‘Nipacca sirasā pāde, nisīdiṃ satthu santike;</gatha>
    <gatha type="last">Mamāha vadataṃ seṭṭho, kacci vaṅgīsa jānāsi <note>[saccaṃ vaṅgīsa kacci te (syā.)]</note>.</gatha>
    <hangnum nr="130"/>
    <gatha type="1"> ‘‘Kiñci  sippanti tassāhaṃ, ‘jānāmī’ti ca abraviṃ;</gatha>
    <gatha type="last">Matasīsaṃ  vanacchuddhaṃ, api bārasavassikaṃ;</gatha>
    <gatha type="last">Tava vijjāvisesena, sace sakkosi vācaya <note>[bhāsaya (sī. pī.)]</note>.</gatha>
    <hangnum nr="131"/>
    <gatha type="1"> ‘‘Āmoti me paṭiññāte, tīṇi sīsāni dassayi;</gatha>
    <gatha type="last">Nirayanaradevesu, upapanne avācayiṃ.</gatha>
    <hangnum nr="132"/>
    <gatha type="1"> ‘‘Tadā khīṇāsavasseva <note>[paccekabuddhassa (sī. pī.)]</note>, sīsaṃ dassesi nāyako;</gatha>
    <gatha type="last">Tatohaṃ vihatārabbho, pabbajjaṃ samayācisaṃ.</gatha>
    <hangnum nr="133"/>
    <gatha type="1"> ‘‘Pabbajitvāna sugataṃ, santhavāmi tahiṃ tahiṃ;</gatha>
    <gatha type="last">Tato maṃ kabbavittosi <note>[kavicittoti (syā. pī.)]</note>, ujjhāyantiha bhikkhavo.</gatha>
    <hangnum nr="134"/>
    <gatha type="1"> ‘‘Tato  vīmaṃsanatthaṃ me, āha buddho vināyako;</gatha>
    <gatha type="last">Takkikā panimā gāthā, ṭhānaso paṭibhanti taṃ.</gatha>
    <hangnum nr="135"/>
    <gatha type="1"> ‘‘Na kabbavittohaṃ vīra, ṭhānaso paṭibhanti maṃ;</gatha>
    <gatha type="last">Tena hi dāni vaṅgīsa, ṭhānaso santhavāhi maṃ.</gatha>
    <hangnum nr="136"/>
    <gatha type="1"> ‘‘Tadāhaṃ santhaviṃ vīraṃ, gāthāhi isisattamaṃ;</gatha>
    <gatha type="last">Ṭhānaso me tadā tuṭṭho, jino agge ṭhapesi maṃ.</gatha>
    <hangnum nr="137"/>
    <gatha type="1"> ‘‘Paṭibhānena cittena, aññesamatimaññahaṃ;</gatha>
    <gatha type="last">Pesale tena saṃviggo, arahattamapāpuṇiṃ.</gatha>
    <hangnum nr="138"/>
    <gatha type="1"> ‘‘‘Paṭibhānavataṃ aggo, añño koci na vijjati;</gatha>
    <gatha type="last">Yathāyaṃ bhikkhu vaṅgīso, evaṃ dhāretha bhikkhavo’.</gatha>
    <hangnum nr="139"/>
    <gatha type="1"> ‘‘Satasahasse kataṃ kammaṃ, phalaṃ dassesi me idha;</gatha>
    <gatha type="last">Sumutto saravegova kilese jhāpayiṃ mama.</gatha>
    <hangnum nr="140"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="141"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="142"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā vaṅgīso thero imā gāthāyo</centered>
    <paragraph>Abhāsitthāti.</paragraph>
    <centered>Vaṅgīsattherassāpadānaṃ catutthaṃ.</centered>
    <subhead>5. Nandakattheraapadānaṃ</subhead>
    <hangnum nr="143"/>
    <gatha type="1"> ‘‘Padumuttaro  nāma jino, sabbadhammesu cakkhumā;</gatha>
    <gatha type="last">Ito satasahassamhi, kappe uppajji nāyako.</gatha>
    <hangnum nr="144"/>
    <gatha type="1"> ‘‘Hitāya sabbasattānaṃ, sukhāya vadataṃ varo;</gatha>
    <gatha type="last">Atthāya purisājañño, paṭipanno sadevake.</gatha>
    <hangnum nr="145"/>
    <gatha type="1"> ‘‘Yasaggapatto sirimā, kittivaṇṇabhato <note>[kittivaṇṇa bhaṭo (syā. ka.)]</note> jino;</gatha>
    <gatha type="last">Pūjito sabbalokassa, disā sabbāsu vissuto.</gatha>
    <hangnum nr="146"/>
    <gatha type="1"> ‘‘Uttiṇṇavicikiccho  so, vītivattakathaṃkatho;</gatha>
    <gatha type="last">Paripuṇṇamanasaṅkappo, patto sambodhimuttamaṃ.</gatha>
    <hangnum nr="147"/>
    <gatha type="1"> ‘‘Anuppannassa maggassa, uppādetā naruttamo;</gatha>
    <gatha type="last">Anakkhātañca akkhāsi, asañjātañca sañjanī.</gatha>
    <hangnum nr="148"/>
    <gatha type="1"> ‘‘Maggaññū  maggavidū <note>[so maggavidū (sī. pī.)]</note> ca, maggakkhāyī narāsabho;</gatha>
    <gatha type="last">Maggassa kusalo satthā, sārathīnaṃ varuttamo <note>[naruttamo (syā.)]</note>.</gatha>
    <hangnum nr="149"/>
    <gatha type="1"> ‘‘Tadā mahākāruṇiko, dhammaṃ desesi nāyako;</gatha>
    <gatha type="last">Nimugge kāmapaṅkamhi <note>[mohapaṅkamhi (sī. syā.), mohamaggamhi (pī.)]</note>, samuddharati pāṇine.</gatha>
    <hangnum nr="150"/>
    <gatha type="1"> ‘‘Bhikkhunīnaṃ ovadane, sāvakaṃ seṭṭhasammataṃ;</gatha>
    <gatha type="last">Vaṇṇayaṃ etadaggamhi, paññapesi mahāmuni.</gatha>
    <hangnum nr="151"/>
    <gatha type="1"> ‘‘Taṃ sutvāhaṃ pamudito, nimantetvā tathāgataṃ;</gatha>
    <gatha type="last">Bhojayitvā sasaṅghaṃ taṃ, patthayiṃ ṭhānamuttamaṃ.</gatha>
    <hangnum nr="152"/>
    <gatha type="1"> ‘‘Tadā pamudito nātho, maṃ avoca mahāisi;</gatha>
    <gatha type="last">‘Sukhī bhavassu dīghāvu <note>[dīghāyu (sī. syā.)]</note>, lacchase taṃ manorathaṃ.</gatha>
    <hangnum nr="153"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="154"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Nandako nāma nāmena, hessati satthu sāvako’.</gatha>
    <hangnum nr="155"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsūpago ahaṃ.</gatha>
    <hangnum nr="156"/>
    <gatha type="1"> ‘‘Pacchime  ca bhave dāni, jāto seṭṭhikule ahaṃ;</gatha>
    <gatha type="last">Sāvatthiyaṃ pure vare, iddhe phīte mahaddhane.</gatha>
    <hangnum nr="157"/>
    <gatha type="1"> ‘‘Purappavese sugataṃ, disvā vimhitamānaso;</gatha>
    <gatha type="last">Jetārāmapaṭiggāhe, pabbajiṃ anagāriyaṃ.</gatha>
    <hangnum nr="158"/>
    <gatha type="1"> ‘‘Nacireneva  kālena, arahattamapāpuṇiṃ;</gatha>
    <gatha type="last">Tatohaṃ tiṇṇasaṃsāro, sāsito sabbadassinā.</gatha>
    <hangnum nr="159"/>
    <gatha type="1"> ‘‘Bhikkhunīnaṃ  dhammakathaṃ, paṭipucchākariṃ ahaṃ;</gatha>
    <gatha type="last">Sāsitā tā mayā sabbā, abhaviṃsu anāsavā.</gatha>
    <hangnum nr="160"/>
    <gatha type="1"> ‘‘Satāni pañcanūnāni, tadā tuṭṭho mahāhito;</gatha>
    <gatha type="last">Bhikkhunīnaṃ ovadataṃ, aggaṭṭhāne ṭhapesi maṃ.</gatha>
    <hangnum nr="161"/>
    <gatha type="1"> ‘‘Satasahasse kataṃ kammaṃ, phalaṃ dassesi me idha;</gatha>
    <gatha type="last">Sumutto saravegova, kilese jhāpayiṃ mama.</gatha>
    <hangnum nr="162"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="163"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="164"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā nandako thero imā gāthāyo</centered>
    <paragraph>Abhāsitthāti.</paragraph>
    <centered>Nandakattherassāpadānaṃ pañcamaṃ.</centered>
    <subhead>6. Kāḷudāyittheraapadānaṃ</subhead>
    <hangnum nr="165"/>
    <gatha type="1"> ‘‘Padumuttaro nāma jino, sabbadhammesu cakkhumā;</gatha>
    <gatha type="last">Ito satasahassamhi, kappe uppajji nāyako.</gatha>
    <hangnum nr="166"/>
    <gatha type="1"> ‘‘Nāyakānaṃ  varo satthā, guṇāguṇavidū jino;</gatha>
    <gatha type="last">Kataññū katavedī ca, titthe yojeti pāṇine <note>[pāṇino (sī. syā pī.)]</note>.</gatha>
    <hangnum nr="167"/>
    <gatha type="1"> ‘‘Sabbaññutena ñāṇena, tulayitvā dayāsayo;</gatha>
    <gatha type="last">Deseti pavaraṃ dhammaṃ, anantaguṇasañcayo.</gatha>
    <hangnum nr="168"/>
    <gatha type="1"> ‘‘Sa  kadāci mahāvīro, anantajinasaṃsari <note>[anantajanasaṃsadi (sī.), anantajanasaṃsudhi (syā.), anantajanasaṃsarī (pī.)]</note>;</gatha>
    <gatha type="last">Deseti madhuraṃ dhammaṃ, catusaccūpasañhitaṃ.</gatha>
    <hangnum nr="169"/>
    <gatha type="1"> ‘‘Sutvāna taṃ dhammavaraṃ, ādimajjhantasobhaṇaṃ;</gatha>
    <gatha type="last">Pāṇasatasahassānaṃ, dhammābhisamayo ahu.</gatha>
    <hangnum nr="170"/>
    <gatha type="1"> ‘‘Ninnāditā tadā bhūmi, gajjiṃsu ca payodharā;</gatha>
    <gatha type="last">Sādhukāraṃ pavattiṃsu, devabrahmanarāsurā.</gatha>
    <hangnum nr="171"/>
    <gatha type="1"> ‘‘‘Aho  kāruṇiko satthā, aho saddhammadesanā;</gatha>
    <gatha type="last">Aho bhavasamuddamhi, nimugge uddharī jino’.</gatha>
    <hangnum nr="172"/>
    <gatha type="1"> ‘‘Evaṃ pavedajātesu, sanarāmarabrahmasu;</gatha>
    <gatha type="last">Kulappasādakānaggaṃ, sāvakaṃ vaṇṇayī jino.</gatha>
    <hangnum nr="173"/>
    <gatha type="1"> ‘‘Tadāhaṃ haṃsavatiyaṃ, jātomaccakule ahuṃ;</gatha>
    <gatha type="last">Pāsādiko dassaniyo, pahūtadhanadhaññavā.</gatha>
    <hangnum nr="174"/>
    <gatha type="1"> ‘‘Haṃsārāmamupeccāhaṃ , vanditvā taṃ tathāgataṃ;</gatha>
    <gatha type="last">Suṇitvā madhuraṃ dhammaṃ, kāraṃ katvā ca tādino.</gatha>
    <hangnum nr="175"/>
    <gatha type="1"> ‘‘Nipacca pādamūlehaṃ, imaṃ vacanamabraviṃ;</gatha>
    <gatha type="last">‘Kulappasādakānaggo, yo tayā santhuto <note>[yo tava sāsane (syā.)]</note> mune.</gatha>
    <hangnum nr="176"/>
    <gatha type="1"> ‘‘‘Tādiso  homahaṃ vīra <note>[tādisohaṃ mahāvīra (syā. ka.)]</note>, buddhaseṭṭhassa sāsane’;</gatha>
    <gatha type="last">Tadā mahākāruṇiko, siñcanto vā matena maṃ.</gatha>
    <hangnum nr="177"/>
    <gatha type="1"> ‘‘Āha maṃ ‘putta uttiṭṭha, lacchase taṃ manorathaṃ;</gatha>
    <gatha type="last">Kathaṃ nāma jine kāraṃ, katvāna viphalo siyā.</gatha>
    <hangnum nr="178"/>
    <gatha type="1"> ‘‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="179"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Udāyi nāma nāmena, hessati satthu sāvako’.</gatha>
    <hangnum nr="180"/>
    <gatha type="1"> ‘‘Taṃ sutvā mudito hutvā, yāvajīvaṃ tadā jinaṃ;</gatha>
    <gatha type="last">Mettacitto paricariṃ, paccayehi vināyakaṃ.</gatha>
    <hangnum nr="181"/>
    <gatha type="1"> ‘‘Tena kammavipākena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="182"/>
    <gatha type="1"> ‘‘Pacchime  ca bhave dāni, ramme kapilavatthave;</gatha>
    <gatha type="last">Jāto mahāmaccakule, suddhodanamahīpate <note>[suddhodano mahīpati (syā.)]</note>.</gatha>
    <hangnum nr="183"/>
    <gatha type="1"> ‘‘Tadā ajāyi siddhattho, ramme lumbinikānane;</gatha>
    <gatha type="last">Hitāya sabbalokassa, sukhāya ca narāsabho.</gatha>
    <hangnum nr="184"/>
    <gatha type="1"> ‘‘Tadaheva  ahaṃ jāto, saha teneva vaḍḍhito;</gatha>
    <gatha type="last">Piyo sahāyo dayito, viyatto nītikovido.</gatha>
    <hangnum nr="185"/>
    <gatha type="1"> ‘‘Ekūnatiṃso vayasā, nikkhamitvā agārato <note>[nikkhanto pabbajitthaso (sī. syā.)]</note>;</gatha>
    <gatha type="last">Chabbassaṃ vītināmetvā, āsi buddho vināyako.</gatha>
    <hangnum nr="186"/>
    <gatha type="1"> ‘‘Jetvā  sasenakaṃ māraṃ, khepayitvāna āsave;</gatha>
    <gatha type="last">Bhavaṇṇavaṃ taritvāna, buddho āsi sadevake.</gatha>
    <hangnum nr="187"/>
    <gatha type="1"> ‘‘Isivhayaṃ gamitvāna <note>[isivhayaṃ patanaṃ gantvā (syā.)]</note>, vinetvā pañcavaggiye;</gatha>
    <gatha type="last">Tato vinesi bhagavā, gantvā gantvā tahiṃ tahiṃ.</gatha>
    <hangnum nr="188"/>
    <gatha type="1"> ‘‘Veneyye vinayanto so, saṅgaṇhanto sadevakaṃ;</gatha>
    <gatha type="last">Upecca magadhe giriṃ <note>[māgadagiriṃ (sī.), maṅgalāgiriṃ (pī.)]</note>, viharittha tadā jino.</gatha>
    <hangnum nr="189"/>
    <gatha type="1"> ‘‘Tadā  suddhodanenāhaṃ, bhūmipālena pesito;</gatha>
    <gatha type="last">Gantvā disvā dasabalaṃ, pabbajitvārahā ahuṃ.</gatha>
    <hangnum nr="190"/>
    <gatha type="1"> ‘‘Tadā mahesiṃ yācitvā, pāpayiṃ kapilavhayaṃ;</gatha>
    <gatha type="last">Tato purāhaṃ gantvāna, pasādesiṃ mahākulaṃ.</gatha>
    <hangnum nr="191"/>
    <gatha type="1"> ‘‘Jino tasmiṃ guṇe tuṭṭho, maṃ mahāparisāya so <note>[mamāha purisāsabho (syā. pī.)]</note>;</gatha>
    <gatha type="last">Kulappasādakānaggaṃ, paññāpesi vināyako.</gatha>
    <hangnum nr="192"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="193"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="194"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā kāḷudāyithero imā gāthāyo</centered>
    <paragraph>Abhāsitthāti.</paragraph>
    <centered>Kāḷudāyittherassāpadānaṃ chaṭṭhaṃ.</centered>
    <subhead>7. Abhayattheraapadānaṃ</subhead>
    <hangnum nr="195"/>
    <gatha type="1"> ‘‘Padumuttaro  nāma jino, sabbadhammesu cakkhumā;</gatha>
    <gatha type="last">Ito satasahassamhi, kappe uppajji nāyako.</gatha>
    <hangnum nr="196"/>
    <gatha type="1"> ‘‘Saraṇagamane  kiñci, nivesesi tathāgato;</gatha>
    <gatha type="last">Kiñci sīle nivesesi, dasakammapathuttame.</gatha>
    <hangnum nr="197"/>
    <gatha type="1"> ‘‘Deti kassaci so vīro, sāmaññaphalamuttamaṃ;</gatha>
    <gatha type="last">Samāpattī tathā aṭṭha, tisso vijjā pavacchati.</gatha>
    <hangnum nr="198"/>
    <gatha type="1"> ‘‘Chaḷabhiññāsu yojesi, kiñci sattaṃ naruttamo;</gatha>
    <gatha type="last">Deti kassaci nātho so, catasso paṭisambhidā.</gatha>
    <hangnum nr="199"/>
    <gatha type="1"> ‘‘Bodhaneyyaṃ pajaṃ disvā, asaṅkheyyampi yojanaṃ <note>[asaṅkheyyepi yojane sī. syā. pī.)]</note>;</gatha>
    <gatha type="last">Khaṇena upagantvāna, vineti narasārathi.</gatha>
    <hangnum nr="200"/>
    <gatha type="1"> ‘‘Tadāhaṃ haṃsavatiyaṃ, ahosiṃ brāhmaṇatrajo;</gatha>
    <gatha type="last">Pāragū sabbavedānaṃ, veyyākaraṇasammato.</gatha>
    <hangnum nr="201"/>
    <gatha type="1"> ‘‘Niruttiyā ca kusalo, nighaṇḍumhi visārado;</gatha>
    <gatha type="last">Padako keṭubhavidū, chandovicitikovido.</gatha>
    <hangnum nr="202"/>
    <gatha type="1"> ‘‘Jaṅghāvihāraṃ vicaraṃ, haṃsārāmamupeccahaṃ;</gatha>
    <gatha type="last">Addasaṃ varadaṃ <note>[vadataṃ (sī. pī.), pavaraṃ (syā.)]</note> seṭṭhaṃ, mahājanapurakkhataṃ.</gatha>
    <hangnum nr="203"/>
    <gatha type="1"> ‘‘Desentaṃ virajaṃ dhammaṃ, paccanīkamatī ahaṃ;</gatha>
    <gatha type="last">Upetvā tassa kalyāṇaṃ, sutvāna vimalaṃ ahaṃ <note>[vākyāni, sutvāna vimalānahaṃ (sī. syā. pī.)]</note>.</gatha>
    <hangnum nr="204"/>
    <gatha type="1"> ‘‘Byāhataṃ  punaruttaṃ vā, apatthaṃ vā niratthakaṃ;</gatha>
    <gatha type="last">Nāddasaṃ tassa munino, tato pabbajito ahaṃ.</gatha>
    <hangnum nr="205"/>
    <gatha type="1"> ‘‘Nacireneva kālena, sabbasattavisārado;</gatha>
    <gatha type="last">Nipuṇo buddhavacane, ahosiṃ guṇisammato.</gatha>
    <hangnum nr="206"/>
    <gatha type="1"> ‘‘Tadā catasso gāthāyo, ganthayitvā subyañjanā;</gatha>
    <gatha type="last">Santhavitvā tilokaggaṃ, desayissaṃ dine dine.</gatha>
    <hangnum nr="207"/>
    <gatha type="1"> ‘‘Virattosi mahāvīro, saṃsāre sabhaye vasaṃ;</gatha>
    <gatha type="last">Karuṇāya na nibbāyi, tato kāruṇiko muni.</gatha>
    <hangnum nr="208"/>
    <gatha type="1"> ‘‘Puthujjano  vayo santo, na kilesavaso ahu;</gatha>
    <gatha type="last">Sampajāno satiyutto, tasmā eso acintiyo.</gatha>
    <hangnum nr="209"/>
    <gatha type="1"> ‘‘Dubbalāni  kilesāni, yassāsayagatāni me;</gatha>
    <gatha type="last">Ñāṇaggiparidaḍḍhāni, na khīyiṃsu tamabbhutaṃ.</gatha>
    <hangnum nr="210"/>
    <gatha type="1"> ‘‘Yo sabbalokassa garu, loko <note>[loke (syā. ka.)]</note> yassa tathā garu;</gatha>
    <gatha type="last">Tathāpi lokācariyo, loko tassānuvattako.</gatha>
    <hangnum nr="211"/>
    <gatha type="1"> ‘‘Evamādīhi sambuddhaṃ, kittayaṃ dhammadesanaṃ;</gatha>
    <gatha type="last">Yāvajīvaṃ karitvāna, gato saggaṃ tato cuto.</gatha>
    <hangnum nr="212"/>
    <gatha type="1"> ‘‘Satasahassito kappe, yaṃ buddhamabhikittayiṃ;</gatha>
    <gatha type="last">Duggatiṃ nābhijānāmi, kittanāya idaṃ phalaṃ.</gatha>
    <hangnum nr="213"/>
    <gatha type="1"> ‘‘Devaloke mahārajjaṃ, pādesiṃ kañcanagghiyaṃ <note>[dibbānubhojahaṃ tadā (syā.), rajjaṃ pādesi kaṃcayaṃ (sī.)]</note>;</gatha>
    <gatha type="last">Cakkavattī mahārajjaṃ, bahusonubhaviṃ ahaṃ.</gatha>
    <hangnum nr="214"/>
    <gatha type="1"> ‘‘Duve  bhave pajāyāmi, devatte atha mānuse;</gatha>
    <gatha type="last">Aññaṃ gatiṃ na jānāmi, kittanāya idaṃ phalaṃ.</gatha>
    <hangnum nr="215"/>
    <gatha type="1"> ‘‘Duve kule pajāyāmi, khattiye atha brāhmaṇe;</gatha>
    <gatha type="last">Nīce kule na jāyāmi, kittanāya idaṃ phalaṃ.</gatha>
    <hangnum nr="216"/>
    <gatha type="1"> ‘‘Pacchime ca bhave dāni, giribbajapuruttame;</gatha>
    <gatha type="last">Raññohaṃ bimbisārassa, putto nāmena cābhayo.</gatha>
    <hangnum nr="217"/>
    <gatha type="1"> ‘‘Pāpamittavasaṃ gantvā, nigaṇṭhena vimohito;</gatha>
    <gatha type="last">Pesito nāṭaputtena, buddhaseṭṭhamupeccahaṃ.</gatha>
    <hangnum nr="218"/>
    <gatha type="1"> ‘‘Pucchitvā  nipuṇaṃ pañhaṃ, sutvā byākaraṇuttamaṃ;</gatha>
    <gatha type="last">Pabbajitvāna naciraṃ, arahattamapāpuṇiṃ.</gatha>
    <hangnum nr="219"/>
    <gatha type="1"> ‘‘Kittayitvā jinavaraṃ, kittito homi sabbadā;</gatha>
    <gatha type="last">Sugandhadehavadano, āsiṃ sukhasamappito.</gatha>
    <hangnum nr="220"/>
    <gatha type="1"> ‘‘Tikkhahāsalahupañño, mahāpañño tathevahaṃ;</gatha>
    <gatha type="last">Vicittapaṭibhāno ca, tassa kammassa vāhasā.</gatha>
    <hangnum nr="221"/>
    <gatha type="1"> ‘‘Abhitthavitvā padumuttarāhaṃ, pasannacitto asamaṃ sayambhuṃ;</gatha>
    <gatha type="last">Na gacchi kappāni apāyabhūmiṃ, sataṃ sahassāni balena tassa.</gatha>
    <hangnum nr="222"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="223"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="224"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā abhayo thero imā gāthāyo</centered>
    <paragraph>Abhāsitthāti.</paragraph>
    <centered>Abhayattherassāpadānaṃ sattamaṃ.</centered>
    <subhead>8. Lomasakaṅgiyattheraapadānaṃ</subhead>
    <hangnum nr="225"/>
    <gatha type="1"> ‘‘Imamhi bhaddake kappe, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <hangnum nr="226"/>
    <gatha type="1"> ‘‘Tadāhaṃ candano ceva, pabbajitvāna sāsane;</gatha>
    <gatha type="last">Āpāṇakoṭikaṃ dhammaṃ, pūrayitvāna sāsane.</gatha>
    <hangnum nr="227"/>
    <gatha type="1"> ‘‘Tato cutā santusitaṃ, upapannā ubho mayaṃ;</gatha>
    <gatha type="last">Tattha dibbehi naccehi, gītehi vāditehi ca.</gatha>
    <hangnum nr="228"/>
    <gatha type="1"> ‘‘Rūpādidasahaṅgehi, abhibhotvāna sesake;</gatha>
    <gatha type="last">Yāvatāyuṃ vasitvāna, anubhotvā mahāsukhaṃ.</gatha>
    <hangnum nr="229"/>
    <gatha type="1"> ‘‘Tato cavitvā tidasaṃ, candano upapajjatha;</gatha>
    <gatha type="last">Ahaṃ kapilavatthusmiṃ, ajāyiṃ sākiyatrajo.</gatha>
    <hangnum nr="230"/>
    <gatha type="1"> ‘‘Yadā udāyittherena, ajjhiṭṭho lokanāyako;</gatha>
    <gatha type="last">Anukampiya sakyānaṃ, upesi kapilavhayaṃ.</gatha>
    <hangnum nr="231"/>
    <gatha type="1"> ‘‘Tadātimānino  sakyā, na buddhassa guṇaññuno;</gatha>
    <gatha type="last">Paṇamanti na sambuddhaṃ, jātithaddhā anādarā.</gatha>
    <hangnum nr="232"/>
    <gatha type="1"> ‘‘Tesaṃ  saṅkappamaññāya, ākāse caṅkamī jino;</gatha>
    <gatha type="last">Pajjunno viya vassittha, pajjalittha yathā sikhī.</gatha>
    <hangnum nr="233"/>
    <gatha type="1"> ‘‘Dassetvā rūpamatulaṃ, puna antaradhāyatha;</gatha>
    <gatha type="last">Ekopi hutvā bahudhā, ahosi punarekako.</gatha>
    <hangnum nr="234"/>
    <gatha type="1"> ‘‘Andhakāraṃ  pakāsañca, dassayitvā anekadhā;</gatha>
    <gatha type="last">Pāṭiheraṃ karitvāna, vinayī ñātake muni.</gatha>
    <hangnum nr="235"/>
    <gatha type="1"> ‘‘Cātuddīpo mahāmegho, tāvadeva pavassatha;</gatha>
    <gatha type="last">Tadā hi jātakaṃ buddho, vessantaramadesayi.</gatha>
    <hangnum nr="236"/>
    <gatha type="1"> ‘‘Tadā te khattiyā sabbe, nihantvā jātijaṃ madaṃ;</gatha>
    <gatha type="last">Upesuṃ saraṇaṃ buddhaṃ, āha suddhodano tadā.</gatha>
    <hangnum nr="237"/>
    <gatha type="1"> ‘‘‘Idaṃ tatiyaṃ tava bhūripañña, pādāni vandāmi samantacakkhu;</gatha>
    <gatha type="last">Yadābhijāto pathavī pakampayī, yadā ca taṃ najjahi jambuchāyā’.</gatha>
    <hangnum nr="238"/>
    <gatha type="1"> ‘‘Tadā buddhānubhāvaṃ taṃ, disvā vimhitamānaso;</gatha>
    <gatha type="last">Pabbajitvāna tattheva, nivasiṃ mātupūjako.</gatha>
    <hangnum nr="239"/>
    <gatha type="1"> ‘‘Candano devaputto maṃ, upagantvānupucchatha;</gatha>
    <gatha type="last">Bhaddekarattassa tadā, saṅkhepavitthāraṃ nayaṃ.</gatha>
    <hangnum nr="240"/>
    <gatha type="1"> ‘‘Coditohaṃ  tadā tena, upecca naranāyakaṃ;</gatha>
    <gatha type="last">Bhaddekarattaṃ sutvāna, saṃviggo vanamāmako.</gatha>
    <hangnum nr="241"/>
    <gatha type="1"> ‘‘Tadā mātaramapucchiṃ, vane vacchāmi ekako;</gatha>
    <gatha type="last">Sukhumāloti me mātā, vārayī taṃ <note>[te (syā. pī. ka.)]</note> tadā vacaṃ.</gatha>
    <hangnum nr="242"/>
    <gatha type="1"> ‘‘Kāsaṃ <note>[dabbaṃ (sī. syā. pī.)]</note> kusaṃ poṭakilaṃ, usīraṃ muñjapabbajaṃ <note>[muñjababbajaṃ (sī. pī.)]</note>;</gatha>
    <gatha type="last">Urasā panudissāmi, vivekamanubrūhayaṃ.</gatha>
    <hangnum nr="243"/>
    <gatha type="1"> ‘‘Tadā vanaṃ paviṭṭhohaṃ, saritvā jinasāsanaṃ;</gatha>
    <gatha type="last">Bhaddekarattaovādaṃ, arahattamapāpuṇiṃ.</gatha>
    <hangnum nr="244"/>
    <gatha type="1"> ‘‘‘Atītaṃ  nānvāgameyya, nappaṭikaṅkhe anāgataṃ;</gatha>
    <gatha type="last">Yadatītaṃ pahīnaṃ taṃ, appattañca anāgataṃ.</gatha>
    <hangnum nr="245"/>
    <gatha type="1"> ‘‘‘Paccuppannañca yo dhammaṃ, tattha tattha vipassati;</gatha>
    <gatha type="last">Asaṃhīraṃ asaṃkuppaṃ, taṃ vidvā manubrūhaye.</gatha>
    <hangnum nr="246"/>
    <gatha type="1"> ‘‘‘Ajjeva kiccamātappaṃ, ko jaññā maraṇaṃ suve;</gatha>
    <gatha type="last">Na hi no saṅgaraṃ <note>[saṅkaraṃ (ka.)]</note> tena, mahāsenena maccunā.</gatha>
    <hangnum nr="247"/>
    <gatha type="1"> ‘‘‘Evaṃvihāriṃ  ātāpiṃ, ahorattamatanditaṃ;</gatha>
    <gatha type="last">Taṃ ve bhaddekarattoti, santo ācikkhate muni’.</gatha>
    <hangnum nr="248"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="249"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="250"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā lomasakaṅgiyo <note>[lomasaṅkhiyo (syā. ka.)]</note> thero imā gāthāyo</centered>
    <paragraph>Abhāsitthāti.</paragraph>
    <centered>Lomasakaṅgiyattherassāpadānaṃ aṭṭhamaṃ.</centered>
    <subhead>9. Vanavacchattheraapadānaṃ</subhead>
    <hangnum nr="251"/>
    <gatha type="1"> ‘‘Imamhi bhaddake kappe, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <hangnum nr="252"/>
    <gatha type="1"> ‘‘Tadāhaṃ pabbajitvāna, tassa buddhassa sāsane;</gatha>
    <gatha type="last">Yāvajīvaṃ caritvāna, brahmacāraṃ tato cuto.</gatha>
    <hangnum nr="253"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="254"/>
    <gatha type="1"> ‘‘Tato cuto araññamhi, kapoto āsahaṃ tahiṃ;</gatha>
    <gatha type="last">Vasate guṇasampanno, bhikkhu jhānarato sadā.</gatha>
    <hangnum nr="255"/>
    <gatha type="1"> ‘‘Mettacitto kāruṇiko, sadā pamuditānano;</gatha>
    <gatha type="last">Upekkhako mahāvīro, appamaññāsu kovido.</gatha>
    <hangnum nr="256"/>
    <gatha type="1"> ‘‘Vinīvaraṇasaṅkappe, sabbasattahitāsaye;</gatha>
    <gatha type="last">Visaṭṭho nacirenāsiṃ, tasmiṃ sugatasāvake.</gatha>
    <hangnum nr="257"/>
    <gatha type="1"> ‘‘Upecca  pādamūlamhi, nisinnassa tadāssame;</gatha>
    <gatha type="last">Kadāci sāmisaṃ deti, dhammaṃ desesi cekadā.</gatha>
    <hangnum nr="258"/>
    <gatha type="1"> ‘‘Tadā  vipulapemena, upāsitvā jinatrajaṃ;</gatha>
    <gatha type="last">Tato cuto gato saggaṃ, pavāso sagharaṃ yathā.</gatha>
    <hangnum nr="259"/>
    <gatha type="1"> ‘‘Saggā  cuto manussesu, nibbatto puññakammunā;</gatha>
    <gatha type="last">Agāraṃ chaḍḍayitvāna, pabbajiṃ bahuso ahaṃ.</gatha>
    <hangnum nr="260"/>
    <gatha type="1"> ‘‘Samaṇo  tāpaso vippo, paribbajo tathevahaṃ;</gatha>
    <gatha type="last">Hutvā vasiṃ araññamhi, anekasataso ahaṃ.</gatha>
    <hangnum nr="261"/>
    <gatha type="1"> ‘‘Pacchime ca bhave dāni, ramme kapilavatthave;</gatha>
    <gatha type="last">Vacchagotto dijo tassa, jāyāya ahamokkamiṃ.</gatha>
    <hangnum nr="262"/>
    <gatha type="1"> ‘‘Mātu me dohaḷo āsi, tirokucchigatassa me;</gatha>
    <gatha type="last">Jāyamānasamīpamhi, vanavāsāya nicchayo.</gatha>
    <hangnum nr="263"/>
    <gatha type="1"> ‘‘Tato me ajanī mātā, ramaṇīye vanantare;</gatha>
    <gatha type="last">Gabbhato nikkhamantaṃ maṃ, kāsāyena paṭiggahuṃ.</gatha>
    <hangnum nr="264"/>
    <gatha type="1"> ‘‘Tato kumāro siddhattho, jāto sakyakuladdhajo;</gatha>
    <gatha type="last">Tassa mitto piyo āsiṃ, saṃvisaṭṭho sumāniyo.</gatha>
    <hangnum nr="265"/>
    <gatha type="1"> ‘‘Sattasārebhinikkhante, ohāya vipulaṃ yasaṃ;</gatha>
    <gatha type="last">Ahampi pabbajitvāna, himavantamupāgamiṃ.</gatha>
    <hangnum nr="266"/>
    <gatha type="1"> ‘‘Vanālayaṃ bhāvanīyaṃ, kassapaṃ dhutavādikaṃ;</gatha>
    <gatha type="last">Disvā sutvā jinuppādaṃ, upesiṃ narasārathiṃ.</gatha>
    <hangnum nr="267"/>
    <gatha type="1"> ‘‘So me dhammamadesesi, sabbatthaṃ sampakāsayaṃ;</gatha>
    <gatha type="last">Tatohaṃ pabbajitvāna, vanameva punāgamaṃ <note>[punāgamiṃ (sī. pī.), punokkamaṃ (syā.)]</note>.</gatha>
    <hangnum nr="268"/>
    <gatha type="1"> ‘‘Tatthāppamatto  viharaṃ, chaḷabhiññā aphassayiṃ <note>[apassayiṃ (syā. ka.)]</note>;</gatha>
    <gatha type="last">Aho suladdhalābhomhi, sumittenānukampito.</gatha>
    <hangnum nr="269"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="270"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="271"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā vanavaccho thero imā gāthāyo</centered>
    <paragraph>Abhāsitthāti.</paragraph>
    <centered>Vanavacchattherassāpadānaṃ navamaṃ.</centered>
    <subhead>10. Cūḷasugandhattheraapadānaṃ</subhead>
    <hangnum nr="272"/>
    <gatha type="1"> ‘‘Imamhi  bhaddake kappe, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <hangnum nr="273"/>
    <gatha type="1"> ‘‘Anubyañjanasampanno, bāttiṃsavaralakkhaṇo;</gatha>
    <gatha type="last">Byāmappabhāparivuto, raṃsijālasamotthaṭo.</gatha>
    <hangnum nr="274"/>
    <gatha type="1"> ‘‘Assāsetā yathā cando, sūriyova pabhaṅkaro;</gatha>
    <gatha type="last">Nibbāpetā yathā megho, sāgarova guṇākaro.</gatha>
    <hangnum nr="275"/>
    <gatha type="1"> ‘‘Dharaṇīriva sīlena, himavāva samādhinā;</gatha>
    <gatha type="last">Ākāso viya paññāya, asaṅgo anilo yathā.</gatha>
    <hangnum nr="276"/>
    <gatha type="1"> ‘‘Tadāhaṃ  bārāṇasiyaṃ, upapanno mahākule;</gatha>
    <gatha type="last">Pahūtadhanadhaññasmiṃ, nānāratanasañcaye.</gatha>
    <hangnum nr="277"/>
    <gatha type="1"> ‘‘Mahatā parivārena, nisinnaṃ lokanāyakaṃ;</gatha>
    <gatha type="last">Upecca dhammamassosiṃ, amataṃva manoharaṃ.</gatha>
    <hangnum nr="278"/>
    <gatha type="1"> ‘‘Dvattiṃsalakkhaṇadharo, sanakkhattova candimā;</gatha>
    <gatha type="last">Anubyañjanasampanno, sālarājāva phullito.</gatha>
    <hangnum nr="279"/>
    <gatha type="1"> ‘‘Raṃsijālaparikkhitto, dittova kanakācalo;</gatha>
    <gatha type="last">Byāmappabhāparivuto, sataraṃsī divākaro.</gatha>
    <hangnum nr="280"/>
    <gatha type="1"> ‘‘Soṇṇānano jinavaro, samaṇīva <note>[rammaṇīva (syā.)]</note> siluccayo;</gatha>
    <gatha type="last">Karuṇāpuṇṇahadayo, guṇena viya sāgaro.</gatha>
    <hangnum nr="281"/>
    <gatha type="1"> ‘‘Lokavissutakitti ca, sinerūva naguttamo;</gatha>
    <gatha type="last">Yasasā vitthato vīro, ākāsasadiso muni.</gatha>
    <hangnum nr="282"/>
    <gatha type="1"> ‘‘Asaṅgacitto sabbattha, anilo viya nāyako;</gatha>
    <gatha type="last">Patiṭṭhā sabbabhūtānaṃ, mahīva munisattamo.</gatha>
    <hangnum nr="283"/>
    <gatha type="1"> ‘‘Anupalitto lokena, toyena padumaṃ yathā;</gatha>
    <gatha type="last">Kuvādagacchadahano, aggikhandhova sobhasi <note>[sobhati (sī.), so vasi (syā. ka.)]</note>.</gatha>
    <hangnum nr="284"/>
    <gatha type="1"> ‘‘Agadho viya sabbattha, kilesavisanāsako;</gatha>
    <gatha type="last">Gandhamādanaselova, guṇagandhavibhūsito.</gatha>
    <hangnum nr="285"/>
    <gatha type="1"> ‘‘Guṇānaṃ  ākaro vīro, ratanānaṃva sāgaro;</gatha>
    <gatha type="last">Sindhūva vanarājīnaṃ, kilesamalahārako.</gatha>
    <hangnum nr="286"/>
    <gatha type="1"> ‘‘Vijayīva  mahāyodho, mārasenāvamaddano;</gatha>
    <gatha type="last">Cakkavattīva so rājā, bojjhaṅgaratanissaro.</gatha>
    <hangnum nr="287"/>
    <gatha type="1"> ‘‘Mahābhisakkasaṅkāso, dosabyādhitikicchako;</gatha>
    <gatha type="last">Sallakatto yathā vejjo, diṭṭhigaṇḍaviphālako.</gatha>
    <hangnum nr="288"/>
    <gatha type="1"> ‘‘So tadā lokapajjoto, sanarāmarasakkato;</gatha>
    <gatha type="last">Parisāsu narādicco, dhammaṃ desayate jino.</gatha>
    <hangnum nr="289"/>
    <gatha type="1"> ‘‘Dānaṃ datvā mahābhogo, sīlena sugatūpago;</gatha>
    <gatha type="last">Bhāvanāya ca nibbāti, iccevamanusāsatha.</gatha>
    <hangnum nr="290"/>
    <gatha type="1"> ‘‘Desanaṃ taṃ mahassādaṃ, ādimajjhantasobhaṇaṃ;</gatha>
    <gatha type="last">Suṇanti parisā sabbā, amataṃva mahārasaṃ.</gatha>
    <hangnum nr="291"/>
    <gatha type="1"> ‘‘Sutvā sumadhuraṃ dhammaṃ, pasanno jinasāsane;</gatha>
    <gatha type="last">Sugataṃ saraṇaṃ gantvā, yāvajīvaṃ namassahaṃ.</gatha>
    <hangnum nr="292"/>
    <gatha type="1"> ‘‘Munino gandhakuṭiyā, opuñjesiṃ <note>[ubbaṭṭesiṃ (syā.)]</note> tadā mahiṃ;</gatha>
    <gatha type="last">Catujjātena gandhena, māse aṭṭha dinesvahaṃ.</gatha>
    <hangnum nr="293"/>
    <gatha type="1"> ‘‘Paṇidhāya sugandhattaṃ, sarīravissagandhino <note>[sarīrassa vigandhino (sī. syā. pī.)]</note>;</gatha>
    <gatha type="last">Tadā jino viyākāsi, sugandhatanulābhitaṃ.</gatha>
    <hangnum nr="294"/>
    <gatha type="1"> ‘‘‘Yo yaṃ gandhakuṭibhūmiṃ, gandhenopuñjate sakiṃ;</gatha>
    <gatha type="last">Tena kammavipākena, upapanno tahiṃ tahiṃ.</gatha>
    <hangnum nr="295"/>
    <gatha type="1"> ‘‘‘Sugandhadeho sabbattha, bhavissati ayaṃ naro;</gatha>
    <gatha type="last">Guṇagandhayutto hutvā, nibbāyissatināsavo’.</gatha>
    <hangnum nr="296"/>
    <gatha type="1"> ‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <hangnum nr="297"/>
    <gatha type="1"> ‘‘Pacchime ca bhave dāni, jāto vippakule ahaṃ;</gatha>
    <gatha type="last">Gabbhaṃ me vasato mātā, dehenāsi sugandhitā.</gatha>
    <hangnum nr="298"/>
    <gatha type="1"> ‘‘Yadā  ca mātukucchimhā, nikkhamāmi tadā purī <note>[puraṃ (syā. ka.)]</note>;</gatha>
    <gatha type="last">Sāvatthisabbagandhehi, vāsitā viya vāyatha.</gatha>
    <hangnum nr="299"/>
    <gatha type="1"> ‘‘Pupphavassañca  surabhi, dibbagandhaṃ manoramaṃ;</gatha>
    <gatha type="last">Dhūpāni ca mahagghāni, upavāyiṃsu tāvade.</gatha>
    <hangnum nr="300"/>
    <gatha type="1"> ‘‘Devā  ca sabbagandhehi, dhūpapupphehi taṃ gharaṃ;</gatha>
    <gatha type="last">Vāsayiṃsu sugandhena, yasmiṃ jāto ahaṃ ghare.</gatha>
    <hangnum nr="301"/>
    <gatha type="1"> ‘‘Yadā ca taruṇo bhaddo, paṭhame yobbane ṭhito;</gatha>
    <gatha type="last">Tadā selaṃ <note>[sesaṃ (syā.)]</note> saparisaṃ, vinetvā narasārathi.</gatha>
    <hangnum nr="302"/>
    <gatha type="1"> ‘‘Tehi sabbehi parivuto <note>[sahito (sī. syā. pī.)]</note>, sāvatthipuramāgato;</gatha>
    <gatha type="last">Tadā buddhānubhāvaṃ taṃ, disvā pabbajito ahaṃ.</gatha>
    <hangnum nr="303"/>
    <gatha type="1"> ‘‘Sīlaṃ samādhipaññañca, vimuttiñca anuttaraṃ;</gatha>
    <gatha type="last">Bhāvetvā caturo dhamme, pāpuṇiṃ āsavakkhayaṃ.</gatha>
    <hangnum nr="304"/>
    <gatha type="1"> ‘‘Yadā pabbajito cāhaṃ, yadā ca arahā ahuṃ;</gatha>
    <gatha type="last">Nibbāyissaṃ yadā cāhaṃ, gandhavasso tadā ahu.</gatha>
    <hangnum nr="305"/>
    <gatha type="1"> ‘‘Sarīragandho ca sadātiseti <note>[sadā vāseti (ka.)]</note> me, mahārahaṃ candanacampakuppalaṃ;</gatha>
    <gatha type="last">Tatheva  gandhe itare ca sabbaso, pasayha vāyāmi tato tahiṃ <note>[yahiṃ (syā.)]</note> tahiṃ.</gatha>
    <hangnum nr="306"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="307"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="308"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <gatha type="last">Itthaṃ sudaṃ āyasmā cūḷasugandho thero imā gāthāyo abhāsitthāti;</gatha>
    <centered>Cūḷasugandhattherassāpadānaṃ dasamaṃ.</centered>
    <centered>Bhaddiyavaggo pañcapaññāsamo.</centered>
    <paragraph>Tassuddānaṃ  –</paragraph>
    <gatha type="1">Bhaddiyo revato thero, mahālābhī ca sīvalī;</gatha>
    <gatha type="last">Vaṅgīso nandako ceva, kāḷudāyī tathābhayo.</gatha>
    <gatha type="1">Lomaso vanavaccho ca, sugandho ceva dasamo;</gatha>
    <gatha type="last">Tīṇi gāthāsatā tattha, soḷasā ca taduttari.</gatha>
    <paragraph>Atha  vagguddānaṃ –</paragraph>
    <gatha type="1">Kaṇikāravhayo vaggo, phalado tiṇadāyako;</gatha>
    <gatha type="last">Kaccāno bhaddiyo vaggo, gāthāyo gaṇitā cimā.</gatha>
    <gatha type="1">Navagāthāsatānīha , caturāsītiyeva ca;</gatha>
    <gatha type="last">Sapaññāsaṃ pañcasataṃ, apadānā pakāsitā.</gatha>
    <gatha type="1">Saha udānagāthāhi, chasahassāni hontimā;</gatha>
    <gatha type="last">Dvesatāni ca gāthānaṃ, aṭṭhārasa taduttari.</gatha>
  </text>
</tree>
