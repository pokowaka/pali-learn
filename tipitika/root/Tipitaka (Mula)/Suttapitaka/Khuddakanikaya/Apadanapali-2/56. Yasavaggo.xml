<?xml version='1.0' encoding='UTF-8'?>
<tree text="56. Yasavaggo" target="text">
  <text>
    <subhead>1. Yasattheraapadānaṃ</subhead>
    <hangnum nr="1"/>
    <gatha type="1"> ‘‘Mahāsamuddaṃ  oggayha, bhavanaṃ me sunimmitaṃ;</gatha>
    <gatha type="last">Sunimmitā pokkharaṇī, cakkavākūpakūjitā.</gatha>
    <hangnum nr="2"/>
    <gatha type="1"> ‘‘Mandārakehi sañchannā, padumuppalakehi ca;</gatha>
    <gatha type="last">Nadī ca sandate tattha, supatitthā manoramā.</gatha>
    <hangnum nr="3"/>
    <gatha type="1"> ‘‘Macchakacchapasañchannā, nānādijasamotthaṭā <note>[nānāmigasamotthaṭā (syā.)]</note>;</gatha>
    <gatha type="last">Mayūrakoñcābhirudā, kokilādīhi vagguhi.</gatha>
    <hangnum nr="4"/>
    <gatha type="1"> ‘‘Pārevatā ravihaṃsā, cakkavākā nadīcarā;</gatha>
    <gatha type="last">Tittirā sāḷikā cettha, pāvakā <note>[sambakā (ka.)]</note> jīvaṃjīvakā.</gatha>
    <hangnum nr="5"/>
    <gatha type="1"> ‘‘Haṃsākoñcābhinaditā, kosiyā piṅgalā <note>[piṅgalī (sī.), siṅgalī, siṅghalī (ka.)]</note> bahū;</gatha>
    <gatha type="last">Sattaratanasampannā, maṇimuttapavāḷikā.</gatha>
    <hangnum nr="6"/>
    <gatha type="1"> ‘‘Sabbe soṇṇamayā rukkhā, nānākhandhasameritā;</gatha>
    <gatha type="last">Ujjotenti divārattiṃ, bhavanaṃ sabbakālikaṃ.</gatha>
    <hangnum nr="7"/>
    <gatha type="1"> ‘‘Saṭṭhituriyasahassāni, sāyaṃ pāto pavajjare;</gatha>
    <gatha type="last">Soḷasitthisahassāni, parivārenti maṃ sadā.</gatha>
    <hangnum nr="8"/>
    <gatha type="1"> ‘‘Abhinikkhamma bhavanā, sumedhaṃ lokanāyakaṃ;</gatha>
    <gatha type="last">Pasannacitto sumano, vandayiṃ taṃ <note>[sabbadassiṃ (ka.)]</note> mahāyasaṃ.</gatha>
    <hangnum nr="9"/>
    <gatha type="1"> ‘‘Sambuddhaṃ abhivādetvā, sasaṅghaṃ taṃ nimantayiṃ;</gatha>
    <gatha type="last">Adhivāsesi so dhīro, sumedho lokanāyako.</gatha>
    <hangnum nr="10"/>
    <gatha type="1"> ‘‘Mama dhammakathaṃ katvā, uyyojesi mahāmuni;</gatha>
    <gatha type="last">Sambuddhaṃ abhivādetvā, bhavanaṃ me upāgamiṃ.</gatha>
    <hangnum nr="11"/>
    <gatha type="1"> ‘‘Āmantayiṃ parijanaṃ, sabbe sannipatuṃ tadā;</gatha>
    <gatha type="last">‘Pubbaṇhasamayaṃ buddho, bhavanaṃ āgamissati’.</gatha>
    <hangnum nr="12"/>
    <gatha type="1"> ‘‘‘Lābhā  amhaṃ suladdhā no, ye vasāma tavantike;</gatha>
    <gatha type="last">Mayampi buddhaseṭṭhassa, pūjayissāma satthuno’.</gatha>
    <hangnum nr="13"/>
    <gatha type="1"> ‘‘Annaṃ  pānaṃ paṭṭhapetvā, kālaṃ ārocayiṃ ahaṃ;</gatha>
    <gatha type="last">Vasīsatasahassehi, upesi lokanāyako.</gatha>
    <hangnum nr="14"/>
    <gatha type="1"> ‘‘Pañcaṅgikehi turiyehi, paccuggamamakāsahaṃ;</gatha>
    <gatha type="last">Sabbasoṇṇamaye pīṭhe, nisīdi purisuttamo.</gatha>
    <hangnum nr="15"/>
    <gatha type="1"> ‘‘Uparicchadanaṃ āsi, sabbasoṇṇamayaṃ tadā;</gatha>
    <gatha type="last">Bījanīyo pavāyanti, bhikkhusaṅghaṃ anuttaraṃ.</gatha>
    <hangnum nr="16"/>
    <gatha type="1"> ‘‘Pahūtenannapānena, bhikkhusaṅghaṃ atappayiṃ;</gatha>
    <gatha type="last">Paccekadussayugale, bhikkhusaṅghassadāsahaṃ.</gatha>
    <hangnum nr="17"/>
    <gatha type="1"> ‘‘Yaṃ vadeti sumedho so, āhutīnaṃ paṭiggaho;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="18"/>
    <gatha type="1"> ‘‘‘Yo maṃ annena pānena, sabbe ime ca tappayi;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <hangnum nr="19"/>
    <gatha type="1"> ‘‘‘Aṭṭhārase kappasate, devaloke ramissati;</gatha>
    <gatha type="last">Sahassakkhattuṃ rājāyaṃ, cakkavattī bhavissati.</gatha>
    <hangnum nr="20"/>
    <gatha type="1"> ‘‘‘Upagacchati yaṃ yoniṃ, devattaṃ atha mānusaṃ;</gatha>
    <gatha type="last">Sabbasoṇṇamayaṃ tassa, chadanaṃ dhārayissati.</gatha>
    <hangnum nr="21"/>
    <gatha type="1"> ‘‘‘Tiṃsakappasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="22"/>
    <gatha type="1"> ‘‘‘Tassa dhammesu dāyādo, oraso dhammanimmito;</gatha>
    <gatha type="last">Sabbāsave pariññāya, nibbāyissatināsavo.</gatha>
    <hangnum nr="23"/>
    <gatha type="1"> ‘‘‘Bhikkhusaṅghe nisīditvā, sīhanādaṃ nadissati’;</gatha>
    <gatha type="last">Citake chattaṃ dhārenti, heṭṭhā chattamhi ḍayhatha.</gatha>
    <hangnum nr="24"/>
    <gatha type="1"> ‘‘Sāmaññaṃ me anuppattaṃ, kilesā jhāpitā mayā;</gatha>
    <gatha type="last">Maṇḍape rukkhamūle vā, santāso me na vijjati.</gatha>
    <hangnum nr="25"/>
    <gatha type="1"> ‘‘Tiṃsakappasahassamhi, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, sabbadānassidaṃ phalaṃ.</gatha>
    <hangnum nr="26"/>
    <gatha type="1"> ‘‘Kilesā  jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="27"/>
    <gatha type="1"> ‘‘Svāgataṃ vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="28"/>
    <gatha type="1"> ‘‘Paṭisambhidā  catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ’’.</gatha>
    <paragraph>Itthaṃ sudaṃ āyasmā yaso thero imā gāthāyo abhāsitthāti.</paragraph>
    <centered>Yasattherassāpadānaṃ paṭhamaṃ.</centered>
    <subhead>2. Nadīkassapattheraapadānaṃ</subhead>
    <hangnum nr="29"/>
    <gatha type="1"> ‘‘Padumuttarassa bhagavato, lokajeṭṭhassa tādino;</gatha>
    <gatha type="2">Piṇḍacāraṃ carantassa, vārato uttamaṃ yasaṃ;</gatha>
    <gatha type="last">Aggaphalaṃ gahetvāna, adāsiṃ satthuno ahaṃ.</gatha>
    <hangnum nr="30"/>
    <gatha type="1"> ‘‘Tena kammena devindo, lokajeṭṭho narāsabho;</gatha>
    <gatha type="last">Sampattomhi acalaṃ ṭhānaṃ, hitvā jayaparājayaṃ.</gatha>
    <hangnum nr="31"/>
    <gatha type="1"> ‘‘Satasahassito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, aggadānassidaṃ phalaṃ.</gatha>
    <hangnum nr="32"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="33"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="34"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā nadīkassapo thero imā gāthāyo</centered>
    <paragraph>Abhāsitthāti.</paragraph>
    <centered>Nadīkassapattherassāpadānaṃ dutiyaṃ.</centered>
    <subhead>3. Gayākassapattheraapadānaṃ</subhead>
    <hangnum nr="35"/>
    <gatha type="1"> ‘‘Ajinacammavatthohaṃ <note>[ajinavattaṃ nivattohaṃ (sī.)]</note>, khāribhāradharo tadā;</gatha>
    <gatha type="last">Khārikaṃ hārayitvāna, kolaṃ ahāsi assamaṃ.</gatha>
    <hangnum nr="36"/>
    <gatha type="1"> ‘‘Bhagavā tamhi samaye, eko adutiyo jino;</gatha>
    <gatha type="last">Mamassamaṃ upāgacchi, jotento sabbakālikaṃ.</gatha>
    <hangnum nr="37"/>
    <gatha type="1"> ‘‘Sakaṃ cittaṃ pasādetvā, abhivādetvāna subbataṃ;</gatha>
    <gatha type="last">Ubho hatthehi paggayha, kolaṃ buddhassadāsahaṃ.</gatha>
    <hangnum nr="38"/>
    <gatha type="1"> ‘‘Ekatiṃse  ito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, koladānassidaṃ phalaṃ.</gatha>
    <hangnum nr="39"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="40"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="41"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā gayākassapo thero imā gāthāyo</centered>
    <paragraph>Abhāsitthāti.</paragraph>
    <centered>Gayākassapattherassāpadānaṃ tatiyaṃ.</centered>
    <subhead>4. Kimilattheraapadānaṃ</subhead>
    <hangnum nr="42"/>
    <gatha type="1"> ‘‘Nibbute kakusandhamhi, brāhmaṇamhi vusīmati;</gatha>
    <gatha type="last">Gahetvā salalaṃ mālaṃ, maṇḍapaṃ kārayiṃ ahaṃ.</gatha>
    <hangnum nr="43"/>
    <gatha type="1"> ‘‘Tāvatiṃsaṃ gato santo, labhimha <note>[labhāmi (ka.)]</note> byamhamuttamaṃ;</gatha>
    <gatha type="last">Aññe devetirocāmi, puññakammassidaṃ phalaṃ.</gatha>
    <hangnum nr="44"/>
    <gatha type="1"> ‘‘Divā vā yadi vā rattiṃ, caṅkamanto ṭhito cahaṃ;</gatha>
    <gatha type="last">Channo salalapupphehi, puññakammassidaṃ phalaṃ.</gatha>
    <hangnum nr="45"/>
    <gatha type="1"> ‘‘Imasmiṃyeva kappamhi, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="46"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="47"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="48"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā kimilo <note>[kimbilo (sī.)]</note> thero imā gāthāyo</centered>
    <paragraph>Abhāsitthāti.</paragraph>
    <centered>Kimilattherassāpadānaṃ catutthaṃ.</centered>
    <subhead>5. Vajjīputtattheraapadānaṃ</subhead>
    <hangnum nr="49"/>
    <gatha type="1"> ‘‘Sahassaraṃsī bhagavā, sayambhū aparājito;</gatha>
    <gatha type="last">Vivekā vuṭṭhahitvāna, gocarāyābhinikkhami.</gatha>
    <hangnum nr="50"/>
    <gatha type="1"> ‘‘Phalahattho  ahaṃ disvā, upagacchiṃ narāsabhaṃ;</gatha>
    <gatha type="last">Pasannacitto sumano, savaṇṭaṃ adadiṃ phalaṃ.</gatha>
    <hangnum nr="51"/>
    <gatha type="1"> ‘‘Catunnavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <hangnum nr="52"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="53"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="54"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā vajjīputto thero imā gāthāyo</centered>
    <paragraph>Abhāsitthāti.</paragraph>
    <centered>Vajjīputtattherassāpadānaṃ pañcamaṃ.</centered>
    <subhead>6. Uttarattheraapadānaṃ</subhead>
    <hangnum nr="55"/>
    <gatha type="1"> ‘‘Sumedho nāma sambuddho, bāttiṃsavaralakkhaṇo;</gatha>
    <gatha type="last">Vivekakāmo bhagavā, himavantamupāgami.</gatha>
    <hangnum nr="56"/>
    <gatha type="1"> ‘‘Ajjhogāhetvā himavantaṃ, aggo kāruṇiko muni;</gatha>
    <gatha type="last">Pallaṅkaṃ ābhujitvāna, nisīdi purisuttamo.</gatha>
    <hangnum nr="57"/>
    <gatha type="1"> ‘‘Vijjadharo  tadā āsiṃ, antalikkhacaro ahaṃ;</gatha>
    <gatha type="last">Tisūlaṃ sugataṃ gayha, gacchāmi ambare tadā.</gatha>
    <hangnum nr="58"/>
    <gatha type="1"> ‘‘Pabbatagge yathā aggi, puṇṇamāyeva candimā;</gatha>
    <gatha type="last">Vanaṃ obhāsate buddho, sālarājāva phullito.</gatha>
    <hangnum nr="59"/>
    <gatha type="1"> ‘‘Vanaggā nikkhamitvāna, buddharaṃsībhidhāvare <note>[buddharaṃsī vidhāvare (sī. ka.)]</note>;</gatha>
    <gatha type="last">Naḷaggivaṇṇasaṅkāsā <note>[naḷaggiva nasaṅkāsaṃ (sī.)]</note>, disvā cittaṃ pasādayiṃ.</gatha>
    <hangnum nr="60"/>
    <gatha type="1"> ‘‘Vicinaṃ addasaṃ pupphaṃ, kaṇikāraṃ devagandhikaṃ;</gatha>
    <gatha type="last">Tīṇi pupphāni ādāya, buddhaseṭṭhamapūjayiṃ.</gatha>
    <hangnum nr="61"/>
    <gatha type="1"> ‘‘Buddhassa ānubhāvena, tīṇi pupphāni me tadā;</gatha>
    <gatha type="last">Uddhaṃ vaṇṭā adhopattā, chāyaṃ kubbanti satthuno.</gatha>
    <hangnum nr="62"/>
    <gatha type="1"> ‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ tāvatiṃsamagacchahaṃ.</gatha>
    <hangnum nr="63"/>
    <gatha type="1"> ‘‘Tattha me sukataṃ byamhaṃ, kaṇikārīti <note>[kaṇikāroti (sī.)]</note> ñāyati;</gatha>
    <gatha type="last">Saṭṭhiyojanamubbedhaṃ, tiṃsayojanavitthataṃ.</gatha>
    <hangnum nr="64"/>
    <gatha type="1"> ‘‘Sahassakaṇḍaṃ  satabheṇḍu, dhajālu haritāmayaṃ;</gatha>
    <gatha type="last">Satasahassaniyyūhā <note>[satasahassāni byūhāni (sī.)]</note>, byamhe pātubhaviṃsu <note>[pāturahaṃsu (sī.), pāturahiṃsu (ka.)]</note> me.</gatha>
    <hangnum nr="65"/>
    <gatha type="1"> ‘‘Soṇṇamayā maṇimayā, lohitaṅkamayāpi ca;</gatha>
    <gatha type="last">Phalikāpi ca pallaṅkā, yenicchakā yadicchakā.</gatha>
    <hangnum nr="66"/>
    <gatha type="1"> ‘‘Mahārahañca sayanaṃ, tūlikā vikatīyutaṃ;</gatha>
    <gatha type="last">Uddhalomiñca ekantaṃ, bimbohanasamāyutaṃ.</gatha>
    <hangnum nr="67"/>
    <gatha type="1"> ‘‘Bhavanā nikkhamitvāna, caranto devacārikaṃ;</gatha>
    <gatha type="last">Yathā icchāmi <note>[yathā gacchāmi (sī.)]</note> gamanaṃ, devasaṅghapurakkhato.</gatha>
    <hangnum nr="68"/>
    <gatha type="1"> ‘‘Pupphassa heṭṭhā tiṭṭhāmi, uparicchadanaṃ mama;</gatha>
    <gatha type="last">Samantā yojanasataṃ, kaṇikārehi chāditaṃ.</gatha>
    <hangnum nr="69"/>
    <gatha type="1"> ‘‘Saṭṭhituriyasahassāni , sāyapātaṃ upaṭṭhahuṃ;</gatha>
    <gatha type="last">Parivārenti maṃ niccaṃ, rattindivamatanditā.</gatha>
    <hangnum nr="70"/>
    <gatha type="1"> ‘‘Tattha naccehi gītehi, tālehi vāditehi ca;</gatha>
    <gatha type="last">Ramāmi khiḍḍā ratiyā, modāmi kāmakāmahaṃ.</gatha>
    <hangnum nr="71"/>
    <gatha type="1"> ‘‘Tattha bhutvā pivitvā ca, modāmi tidase tadā;</gatha>
    <gatha type="last">Nārīgaṇehi sahito, modāmi byamhamuttame.</gatha>
    <hangnum nr="72"/>
    <gatha type="1"> ‘‘Satānaṃ pañcakkhattuñca, devarajjamakārayiṃ;</gatha>
    <gatha type="last">Satānaṃ tīṇikkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="73"/>
    <gatha type="1"> ‘‘Bhave bhave saṃsaranto, mahābhogaṃ labhāmahaṃ;</gatha>
    <gatha type="last">Bhoge me ūnatā natthi, buddhapūjāyidaṃ phalaṃ.</gatha>
    <hangnum nr="74"/>
    <gatha type="1"> ‘‘Duve bhave saṃsarāmi, devatte atha mānuse;</gatha>
    <gatha type="last">Aññaṃ gatiṃ na jānāmi, buddhapūjāyidaṃ phalaṃ.</gatha>
    <hangnum nr="75"/>
    <gatha type="1"> ‘‘Duve kule pajāyāmi <note>[yattha pacchā pajāyāmi (sī.)]</note>, khattiye cāpi brāhmaṇe;</gatha>
    <gatha type="last">Nīce kule na jāyāmi, buddhapūjāyidaṃ phalaṃ.</gatha>
    <hangnum nr="76"/>
    <gatha type="1"> ‘‘Hatthiyānaṃ assayānaṃ, sivikaṃ sandamānikaṃ;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="77"/>
    <gatha type="1"> ‘‘Dāsīgaṇaṃ dāsagaṇaṃ, nāriyo samalaṅkatā;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="78"/>
    <gatha type="1"> ‘‘Koseyyakambaliyāni, khomakappāsikāni ca;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="79"/>
    <gatha type="1"> ‘‘Navavatthaṃ  navaphalaṃ, navaggarasabhojanaṃ;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="80"/>
    <gatha type="1"> ‘‘Imaṃ khāda imaṃ bhuñja, imamhi sayane saya;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="81"/>
    <gatha type="1"> ‘‘Sabbattha pūjito homi, yaso accuggato mama;</gatha>
    <gatha type="2">Mahāpakkho <note>[mahesakkho (ka.)]</note> sadā homi, abhejjapariso sadā;</gatha>
    <gatha type="last">Ñātīnaṃ uttamo homi, buddhapūjāyidaṃ phalaṃ.</gatha>
    <hangnum nr="82"/>
    <gatha type="1"> ‘‘Sītaṃ  uṇhaṃ na jānāmi, pariḷāho na vijjati;</gatha>
    <gatha type="last">Atho cetasikaṃ dukkhaṃ, hadaye me na vijjati.</gatha>
    <hangnum nr="83"/>
    <gatha type="1"> ‘‘Suvaṇṇavaṇṇo hutvāna, saṃsarāmi bhavābhave;</gatha>
    <gatha type="last">Vevaṇṇiyaṃ na jānāmi, buddhapūjāyidaṃ phalaṃ.</gatha>
    <hangnum nr="84"/>
    <gatha type="1"> ‘‘Devalokā cavitvāna, sukkamūlena codito;</gatha>
    <gatha type="last">Sāvatthiyaṃ pure jāto, mahāsālesu aḍḍhake.</gatha>
    <hangnum nr="85"/>
    <gatha type="1"> ‘‘Pañca kāmaguṇe hitvā, pabbajiṃ anagāriyaṃ;</gatha>
    <gatha type="last">Jātiyā sattavassohaṃ, arahattamapāpuṇiṃ.</gatha>
    <hangnum nr="86"/>
    <gatha type="1"> ‘‘Upasampadāyī buddho, guṇamaññāya cakkhumā;</gatha>
    <gatha type="last">Taruṇo pūjanīyohaṃ, buddhapūjāyidaṃ phalaṃ.</gatha>
    <hangnum nr="87"/>
    <gatha type="1"> ‘‘Dibbacakkhuvisuddhaṃ me, samādhikusalo ahaṃ;</gatha>
    <gatha type="last">Abhiññāpāramippatto, buddhapūjāyidaṃ phalaṃ.</gatha>
    <hangnum nr="88"/>
    <gatha type="1"> ‘‘Paṭisambhidā anuppatto, iddhipādesu kovido;</gatha>
    <gatha type="last">Dhammesu pāramippatto, buddhapūjāyidaṃ phalaṃ.</gatha>
    <hangnum nr="89"/>
    <gatha type="1"> ‘‘Tiṃsakappasahassamhi, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="90"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="91"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="92"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā uttaro thero imā gāthāyo</centered>
    <paragraph>Abhāsitthāti.</paragraph>
    <centered>Uttarattherassāpadānaṃ chaṭṭhaṃ.</centered>
    <subhead>7. Aparauttarattheraapadānaṃ</subhead>
    <hangnum nr="93"/>
    <gatha type="1"> ‘‘Nibbute  lokanāthamhi, siddhatthe lokanāyake;</gatha>
    <gatha type="last">Mama ñātī samānetvā, dhātupūjaṃ akāsahaṃ.</gatha>
    <hangnum nr="94"/>
    <gatha type="1"> ‘‘Catunnavutito kappe, yaṃ dhātumabhipūjayiṃ;</gatha>
    <gatha type="last">Duggatiṃ nābhijānāmi, dhātupūjāyidaṃ phalaṃ.</gatha>
    <hangnum nr="95"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="96"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="97"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā aparauttaratthero imā gāthāyo</centered>
    <paragraph>Abhāsitthāti.</paragraph>
    <centered>Aparassa uttarattherassāpadānaṃ sattamaṃ.</centered>
    <subhead>8. Bhaddajittheraapadānaṃ</subhead>
    <hangnum nr="98"/>
    <gatha type="1"> ‘‘Ogayha yaṃ pokkharaṇiṃ, nānākuñjarasevitaṃ;</gatha>
    <gatha type="last">Uddharāmi bhisaṃ tattha, ghāsahetu ahaṃ tadā.</gatha>
    <hangnum nr="99"/>
    <gatha type="1"> ‘‘Bhagavā tamhi samaye, padumuttarasavhayo;</gatha>
    <gatha type="last">Rattambaradharo buddho, gacchate anilañjase.</gatha>
    <hangnum nr="100"/>
    <gatha type="1"> ‘‘Dhunanto paṃsukūlāni, saddaṃ assosahaṃ tadā;</gatha>
    <gatha type="last">Uddhaṃ nijjhāyamānohaṃ, addasaṃ lokanāyakaṃ.</gatha>
    <hangnum nr="101"/>
    <gatha type="1"> ‘‘Tattheva ṭhitako santo, āyāciṃ lokanāyakaṃ;</gatha>
    <gatha type="last">Madhuṃ bhisehi sahitaṃ, khīraṃ sappiṃ muḷālikaṃ <note>[madhuṃ bhisehi pacati, khīrasappi mulālibhi (ka.) bhisadāyakattherāpadānepi]</note>.</gatha>
    <hangnum nr="102"/>
    <gatha type="1"> ‘‘Paṭiggaṇhātu me buddho, anukampāya cakkhumā;</gatha>
    <gatha type="last">Tato kāruṇiko satthā, orohitvā mahāyaso.</gatha>
    <hangnum nr="103"/>
    <gatha type="1"> ‘‘Paṭiggaṇhi mama bhikkhaṃ, anukampāya cakkhumā;</gatha>
    <gatha type="last">Paṭiggahetvā sambuddho, akā me anumodanaṃ.</gatha>
    <hangnum nr="104"/>
    <gatha type="1"> ‘‘‘Sukhī hotu mahāpuñña, gati tuyhaṃ samijjhatu;</gatha>
    <gatha type="last">Iminā bhisadānena, labhassu vipulaṃ sukhaṃ’.</gatha>
    <hangnum nr="105"/>
    <gatha type="1"> ‘‘Idaṃ  vatvāna sambuddho, jalajuttamanāmako;</gatha>
    <gatha type="last">Bhikkhamādāya sambuddho, ākāsenāgamā jino.</gatha>
    <hangnum nr="106"/>
    <gatha type="1"> ‘‘Tato bhisaṃ gahetvāna, agacchiṃ mama assamaṃ;</gatha>
    <gatha type="last">Bhisaṃ rukkhe laggetvāna, mama dānaṃ anussariṃ.</gatha>
    <hangnum nr="107"/>
    <gatha type="1"> ‘‘Mahāvāto  uṭṭhahitvā, sañcālesi vanaṃ tadā;</gatha>
    <gatha type="last">Ākāso abhinādittha, asanī ca phalī tadā.</gatha>
    <hangnum nr="108"/>
    <gatha type="1"> ‘‘Tato me asanīpāto, matthake nipatī tadā;</gatha>
    <gatha type="last">Sohaṃ nisinnako santo, tattha kālaṅkato ahaṃ.</gatha>
    <hangnum nr="109"/>
    <gatha type="1"> ‘‘Puññakammena saññutto, tusitaṃ upapajjahaṃ;</gatha>
    <gatha type="last">Kaḷevaraṃ me patitaṃ, devaloke ramāmahaṃ.</gatha>
    <hangnum nr="110"/>
    <gatha type="1"> ‘‘Chaḷasītisahassāni, nāriyo samalaṅkatā;</gatha>
    <gatha type="last">Sāyaṃ pātaṃ upaṭṭhanti, bhisadānassidaṃ phalaṃ.</gatha>
    <hangnum nr="111"/>
    <gatha type="1"> ‘‘Manussayonimāgantvā, sukhito homahaṃ tadā;</gatha>
    <gatha type="last">Bhogā me ūnatā natthi, bhisadānassidaṃ phalaṃ.</gatha>
    <hangnum nr="112"/>
    <gatha type="1"> ‘‘Anukampitako tena, devadevena tādinā;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <hangnum nr="113"/>
    <gatha type="1"> ‘‘Satasahassito kappe, yaṃ bhisaṃ adadiṃ tadā;</gatha>
    <gatha type="last">Duggatiṃ nābhijānāmi, bhisadānassidaṃ phalaṃ.</gatha>
    <hangnum nr="114"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="115"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="116"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā bhaddajitthero imā gāthāyo</centered>
    <paragraph>Abhāsitthāti.</paragraph>
    <centered>Bhaddajittherassāpadānaṃ aṭṭhamaṃ.</centered>
    <subhead>9. Sivakattheraapadānaṃ</subhead>
    <hangnum nr="117"/>
    <gatha type="1"> ‘‘Esanāya carantassa, vipassissa mahesino;</gatha>
    <gatha type="last">Rittakaṃ pattaṃ disvāna, kummāsaṃ pūrayiṃ ahaṃ.</gatha>
    <hangnum nr="118"/>
    <gatha type="1"> ‘‘Ekanavutito kappe, yaṃ bhikkhamadadiṃ tadā;</gatha>
    <gatha type="last">Duggatiṃ nābhijānāmi, kummāsassa idaṃ phalaṃ.</gatha>
    <hangnum nr="119"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="120"/>
    <gatha type="1"> ‘‘Svāgataṃ  vata me āsi…pe… kataṃ buddhassa sāsanaṃ.</gatha>
    <hangnum nr="121"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā sivakatthero imā gāthāyo</centered>
    <paragraph>Abhāsitthāti.</paragraph>
    <centered>Sivakattherassāpadānaṃ navamaṃ.</centered>
    <subhead>10. Upavānattheraapadānaṃ</subhead>
    <hangnum nr="122"/>
    <gatha type="1"> ‘‘Padumuttaro nāma jino, sabbadhammāna pāragū;</gatha>
    <gatha type="last">Jalitvā aggikkhandhova, sambuddho parinibbuto.</gatha>
    <hangnum nr="123"/>
    <gatha type="1"> ‘‘Mahājanā samāgamma, pūjayitvā tathāgataṃ;</gatha>
    <gatha type="last">Citaṃ katvāna sugataṃ, sarīraṃ abhiropayuṃ.</gatha>
    <hangnum nr="124"/>
    <gatha type="1"> ‘‘Sarīrakiccaṃ katvāna, dhātuṃ tattha samānayuṃ;</gatha>
    <gatha type="last">Sadevamanussā sabbe, buddhathūpaṃ akaṃsu te.</gatha>
    <hangnum nr="125"/>
    <gatha type="1"> ‘‘Paṭhamā kañcanamayā, dutiyā ca maṇimayā;</gatha>
    <gatha type="last">Tatiyā rūpiyamayā, catutthī phalikāmayā.</gatha>
    <hangnum nr="126"/>
    <gatha type="1"> ‘‘Tattha pañcamikā ceva <note>[tattha pañcamikā ceti (sī.)]</note>, lohitaṅkamayā ahu;</gatha>
    <gatha type="last">Chaṭṭhā masāragallassa, sabbaṃ ratanamayūpari.</gatha>
    <hangnum nr="127"/>
    <gatha type="1"> ‘‘Jaṅghā maṇimayā āsi, vedikā ratanāmayā;</gatha>
    <gatha type="last">Sabbasoṇṇamayo thūpo, uddhaṃ yojanamuggato.</gatha>
    <hangnum nr="128"/>
    <gatha type="1"> ‘‘Devā tattha samāgantvā, ekato mantayuṃ tadā;</gatha>
    <gatha type="last">‘Mayampi thūpaṃ kassāma, lokanāthassa tādino.</gatha>
    <hangnum nr="129"/>
    <gatha type="1"> ‘‘‘Dhātu āveṇikā natthi, sarīraṃ ekapiṇḍitaṃ;</gatha>
    <gatha type="last">Imamhi buddhathūpamhi, kassāma kañcukaṃ mayaṃ’.</gatha>
    <hangnum nr="130"/>
    <gatha type="1"> ‘‘Devā sattahi ratnehi, aññaṃ vaḍḍhesuṃ yojanaṃ;</gatha>
    <gatha type="last">Thūpo dviyojanubbedho, timiraṃ byapahanti so.</gatha>
    <hangnum nr="131"/>
    <gatha type="1"> ‘‘Nāgā tattha samāgantvā, ekato mantayuṃ tadā;</gatha>
    <gatha type="last">‘Manussā ceva devā ca, buddhathūpaṃ akaṃsu te.</gatha>
    <hangnum nr="132"/>
    <gatha type="1"> ‘‘‘Mā  no pamattā assumha, appamattā sadevakā;</gatha>
    <gatha type="last">Mayampi thūpaṃ kassāma, lokanāthassa tādino’.</gatha>
    <hangnum nr="133"/>
    <gatha type="1"> ‘‘Indanīlaṃ  mahānīlaṃ, atho jotirasaṃ maṇiṃ;</gatha>
    <gatha type="last">Ekato sannipātetvā, buddhathūpaṃ achādayuṃ.</gatha>
    <hangnum nr="134"/>
    <gatha type="1"> ‘‘Sabbaṃ maṇimayaṃ āsi, yāvatā <note>[tāvatā (ka.)]</note> buddhacetiyaṃ;</gatha>
    <gatha type="last">Tiyojanasamubbedhaṃ, ālokakaraṇaṃ tadā.</gatha>
    <hangnum nr="135"/>
    <gatha type="1"> ‘‘Garuḷā ca samāgantvā, ekato mantayuṃ tadā;</gatha>
    <gatha type="last">‘Manussā devanāgā ca, buddhapūjaṃ akaṃsu te.</gatha>
    <hangnum nr="136"/>
    <gatha type="1"> ‘‘‘Mā no pamattā assumha, appamattā sadevakā;</gatha>
    <gatha type="last">Mayampi thūpaṃ kassāma, lokanāthassa tādino’.</gatha>
    <hangnum nr="137"/>
    <gatha type="1"> ‘‘Sabbaṃ maṇimayaṃ thūpaṃ, akaruṃ te ca kañcukaṃ;</gatha>
    <gatha type="last">Yojanaṃ tepi vaḍḍhesuṃ, āyataṃ buddhacetiyaṃ.</gatha>
    <hangnum nr="138"/>
    <gatha type="1"> ‘‘Catuyojanamubbedho, buddhathūpo virocati;</gatha>
    <gatha type="last">Obhāseti disā sabbā, sataraṃsīva uggato.</gatha>
    <hangnum nr="139"/>
    <gatha type="1"> ‘‘Kumbhaṇḍā ca samāgantvā, ekato mantayuṃ tadā;</gatha>
    <gatha type="last">‘Manussā ceva devā ca, nāgā ca garuḷā tathā.</gatha>
    <hangnum nr="140"/>
    <gatha type="1"> ‘‘‘Paccekaṃ buddhaseṭṭhassa, akaṃsu thūpamuttamaṃ;</gatha>
    <gatha type="last">Mā no pamattā assumha, appamattā sadevakā.</gatha>
    <hangnum nr="141"/>
    <gatha type="1"> ‘‘‘Mayampi thūpaṃ kassāma, lokanāthassa tādino;</gatha>
    <gatha type="last">Ratanehi chādessāma, āyataṃ buddhacetiyaṃ’.</gatha>
    <hangnum nr="142"/>
    <gatha type="1"> ‘‘Yojanaṃ tepi vaḍḍhesuṃ, āyataṃ buddhacetiyaṃ;</gatha>
    <gatha type="last">Pañcayojanamubbedho, thūpo obhāsate tadā.</gatha>
    <hangnum nr="143"/>
    <gatha type="1"> ‘‘Yakkhā tattha samāgantvā, ekato mantayuṃ tadā;</gatha>
    <gatha type="last">‘Manussā devanāgā ca, garuḷā ca kumbhaṇḍakā.</gatha>
    <hangnum nr="144"/>
    <gatha type="1"> ‘‘‘Paccekaṃ buddhaseṭṭhassa, akaṃsu thūpamuttamaṃ;</gatha>
    <gatha type="last">Mā no pamattā assumha, appamattā sadevakā.</gatha>
    <hangnum nr="145"/>
    <gatha type="1"> ‘‘‘Mayampi  thūpaṃ kassāma, lokanāthassa tādino;</gatha>
    <gatha type="last">Phalikā chādayissāma, āyataṃ buddhacetiyaṃ’.</gatha>
    <hangnum nr="146"/>
    <gatha type="1"> ‘‘Yojanaṃ tepi vaḍḍhesuṃ, āyataṃ buddhacetiyaṃ;</gatha>
    <gatha type="last">Chayojanikamubbedho, thūpo obhāsate tadā.</gatha>
    <hangnum nr="147"/>
    <gatha type="1"> ‘‘Gandhabbā ca samāgantvā, ekato mantayuṃ tadā;</gatha>
    <gatha type="last">‘Manujā devatā nāgā, kumbhaṇḍā garuḷā tathā <note>[kumbhaṇḍā ca yakkhā tathā (sī.)]</note>.</gatha>
    <hangnum nr="148"/>
    <gatha type="1"> ‘‘‘Sabbe akaṃsu buddhathūpaṃ, mayamettha akārakā;</gatha>
    <gatha type="last">Mayampi thūpaṃ kassāma, lokanāthassa tādino’.</gatha>
    <hangnum nr="149"/>
    <gatha type="1"> ‘‘Vediyo  satta katvāna, dhajaṃ chattaṃ akaṃsu te;</gatha>
    <gatha type="last">Sabbasoṇṇamayaṃ thūpaṃ, gandhabbā kārayuṃ tadā.</gatha>
    <hangnum nr="150"/>
    <gatha type="1"> ‘‘Sattayojanamubbedho, thūpo obhāsate tadā;</gatha>
    <gatha type="last">Rattindivā na ñāyanti, āloko hoti sabbadā.</gatha>
    <hangnum nr="151"/>
    <gatha type="1"> ‘‘Abhibhonti na tassābhā, candasūrā satārakā;</gatha>
    <gatha type="last">Samantā yojanasate, padīpopi na pajjali.</gatha>
    <hangnum nr="152"/>
    <gatha type="1"> ‘‘Tena kālena ye keci, thūpaṃ pūjenti mānusā;</gatha>
    <gatha type="last">Na te thūpaṃ āruhanti, ambare ukkhipanti te.</gatha>
    <hangnum nr="153"/>
    <gatha type="1"> ‘‘Devehi ṭhapito yakkho, abhisammatanāmako;</gatha>
    <gatha type="last">Dhajaṃ vā pupphadāmaṃ vā, abhiropeti uttariṃ.</gatha>
    <hangnum nr="154"/>
    <gatha type="1"> ‘‘Na te passanti taṃ yakkhaṃ, dāmaṃ passanti gacchato;</gatha>
    <gatha type="last">Evaṃ passitvā gacchantā, sabbe gacchanti suggatiṃ.</gatha>
    <hangnum nr="155"/>
    <gatha type="1"> ‘‘Viruddhā ye pāvacane, pasannā ye ca sāsane;</gatha>
    <gatha type="last">Pāṭihīraṃ daṭṭhukāmā, thūpaṃ pūjenti mānusā.</gatha>
    <hangnum nr="156"/>
    <gatha type="1"> ‘‘Nagare haṃsavatiyā, ahosiṃ bhatako tadā;</gatha>
    <gatha type="last">Āmoditaṃ janaṃ disvā, evaṃ cintesahaṃ tadā.</gatha>
    <hangnum nr="157"/>
    <gatha type="1"> ‘‘‘Uḷāro bhagavā neso, yassa dhātughare disaṃ;</gatha>
    <gatha type="last">Imā ca janatā tuṭṭhā, kāraṃ kubbaṃ na tappare.</gatha>
    <hangnum nr="158"/>
    <gatha type="1"> ‘‘‘Ahampi  kāraṃ kassāmi, lokanāthassa tādino;</gatha>
    <gatha type="last">Tassa dhammesu dāyādo, bhavissāmi anāgate’.</gatha>
    <hangnum nr="159"/>
    <gatha type="1"> ‘‘Sudhotaṃ rajakenāhaṃ, uttareyyaṃ paṭaṃ mama;</gatha>
    <gatha type="last">Veḷagge ālaggetvāna, dhajaṃ ukkhipimambare.</gatha>
    <hangnum nr="160"/>
    <gatha type="1"> ‘‘Abhisammatako gayha, ambare hāsi me dhajaṃ;</gatha>
    <gatha type="last">Vāteritaṃ dhajaṃ disvā, bhiyyo hāsaṃ janesahaṃ.</gatha>
    <hangnum nr="161"/>
    <gatha type="1"> ‘‘Tattha cittaṃ pasādetvā, samaṇaṃ upasaṅkamiṃ;</gatha>
    <gatha type="last">Taṃ bhikkhuṃ abhivādetvā, vipākaṃ pucchahaṃ dhaje.</gatha>
    <hangnum nr="162"/>
    <gatha type="1"> ‘‘So me kathesi ānandī, pītisañjananaṃ mama;</gatha>
    <gatha type="last">‘Tassa dhajassa vipākaṃ, anubhossasi sabbadā.</gatha>
    <hangnum nr="163"/>
    <gatha type="1"> ‘‘‘Hatthiassarathāpattī, senā ca caturaṅginī;</gatha>
    <gatha type="last">Parivāressanti taṃ niccaṃ, dhajadānassidaṃ phalaṃ.</gatha>
    <hangnum nr="164"/>
    <gatha type="1"> ‘‘‘Saṭṭhituriyasahassāni, bheriyo samalaṅkatā;</gatha>
    <gatha type="last">Parivāressanti taṃ niccaṃ, dhajadānassidaṃ phalaṃ.</gatha>
    <hangnum nr="165"/>
    <gatha type="1"> ‘‘‘Chaḷasītisahassāni , nāriyo samalaṅkatā;</gatha>
    <gatha type="last">Vicittavatthābharaṇā, āmukkamaṇikuṇḍalā.</gatha>
    <hangnum nr="166"/>
    <gatha type="1"> ‘‘‘Āḷārapamhā hasulā, susaññā <note>[sutthanā (sī.) apa. thera 2.48.19 maṇipūjakattherāpadānepi]</note> tanumajjhimā;</gatha>
    <gatha type="last">Parivāressanti taṃ niccaṃ, dhajadānassidaṃ phalaṃ.</gatha>
    <hangnum nr="167"/>
    <gatha type="1"> ‘‘‘Tiṃsakappasahassāni, devaloke ramissasi;</gatha>
    <gatha type="last">Asītikkhattuṃ devindo, devarajjaṃ karissasi.</gatha>
    <hangnum nr="168"/>
    <gatha type="1"> ‘‘‘Sahassakkhattuṃ rājā ca, cakkavattī bhavissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <hangnum nr="169"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="170"/>
    <gatha type="1"> ‘‘‘Devalokā cavitvāna, sukkamūlena codito;</gatha>
    <gatha type="last">Puññakammena saññutto, brahmabandhu bhavissasi.</gatha>
    <hangnum nr="171"/>
    <gatha type="1"> ‘‘‘Asītikoṭiṃ  chaḍḍetvā, dāse kammakare bahū;</gatha>
    <gatha type="last">Gotamassa bhagavato, sāsane pabbajissasi.</gatha>
    <hangnum nr="172"/>
    <gatha type="1"> ‘‘‘Ārādhayitvā sambuddhaṃ, gotamaṃ sakyapuṅgavaṃ;</gatha>
    <gatha type="last">Upavānoti nāmena, hessasi satthu sāvako’.</gatha>
    <hangnum nr="173"/>
    <gatha type="1"> ‘‘Satasahasse kataṃ kammaṃ, phalaṃ dassesi me idha;</gatha>
    <gatha type="last">Sumutto saravegova, kilese jhāpayiṃ <note>[kilesā jhāpitā (sī.)]</note> mama.</gatha>
    <hangnum nr="174"/>
    <gatha type="1"> ‘‘Cakkavattissa santassa, cātuddīpissarassa me;</gatha>
    <gatha type="last">Tīṇi yojanāni sāmantā, ussīyanti dhajā sadā.</gatha>
    <hangnum nr="175"/>
    <gatha type="1"> ‘‘Satasahassito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, dhajadānassidaṃ phalaṃ.</gatha>
    <hangnum nr="176"/>
    <gatha type="1"> ‘‘Kilesā jhāpitā mayhaṃ…pe… viharāmi anāsavo.</gatha>
    <hangnum nr="177"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="178"/>
    <gatha type="1"> ‘‘Paṭisambhidā catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā upavānatthero imā gāthāyo</centered>
    <paragraph>Abhāsitthāti.</paragraph>
    <centered>Upavānattherassāpadānaṃ dasamaṃ.</centered>
    <subhead>11. Raṭṭhapālattheraapadānaṃ</subhead>
    <hangnum nr="179"/>
    <gatha type="1"> ‘‘Padumuttarassa  bhagavato, lokajeṭṭhassa tādino;</gatha>
    <gatha type="last">Varanāgo mayā dinno, īsādanto urūḷhavā.</gatha>
    <hangnum nr="180"/>
    <gatha type="1"> ‘‘Setacchattopasobhito, sakappano <note>[sīdabbano (sī.)]</note> sahatthipo;</gatha>
    <gatha type="last">Agghāpetvāna taṃ sabbaṃ, saṅghārāmaṃ akārayiṃ.</gatha>
    <hangnum nr="181"/>
    <gatha type="1"> ‘‘Catupaññāsasahassāni, pāsāde kārayiṃ ahaṃ;</gatha>
    <gatha type="last">Mahoghadānaṃ <note>[mahagghañca (sī.), mayā bhattaṃ (ka.) apa. thera 1.2.99]</note> karitvāna, niyyādesiṃ mahesino.</gatha>
    <hangnum nr="182"/>
    <gatha type="1"> ‘‘Anumodi  mahāvīro, sayambhū aggapuggalo;</gatha>
    <gatha type="last">Sabbe jane hāsayanto, desesi amataṃ padaṃ.</gatha>
    <hangnum nr="183"/>
    <gatha type="1"> ‘‘Taṃ me buddho viyākāsi, jalajuttamanāmako;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <hangnum nr="184"/>
    <gatha type="1"> ‘‘‘Catupaññāsasahassāni, pāsāde kārayī ayaṃ;</gatha>
    <gatha type="last">Kathayissāmi vipākaṃ, suṇātha mama bhāsato.</gatha>
    <hangnum nr="185"/>
    <gatha type="1"> ‘‘‘Aṭṭhārasasahassāni, kūṭāgārā bhavissare;</gatha>
    <gatha type="last">Byamhuttamamhi nibbattā, sabbasoṇṇamayā ca te.</gatha>
    <hangnum nr="186"/>
    <gatha type="1"> ‘‘‘Paññāsakkhattuṃ devindo, devarajjaṃ karissati;</gatha>
    <gatha type="last">Aṭṭhapaññāsakkhattuñca, cakkavattī bhavissati.</gatha>
    <hangnum nr="187"/>
    <gatha type="1"> ‘‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <hangnum nr="188"/>
    <gatha type="1"> ‘‘‘Devalokā cavitvāna, sukkamūlena codito;</gatha>
    <gatha type="last">Aḍḍhe kule mahābhoge, nibbattissati tāvade.</gatha>
    <hangnum nr="189"/>
    <gatha type="1"> ‘‘‘So pacchā pabbajitvāna, sukkamūlena codito;</gatha>
    <gatha type="last">Raṭṭhapāloti nāmena, hessati satthu sāvako.</gatha>
    <hangnum nr="190"/>
    <gatha type="1"> ‘‘‘Padhānapahitatto so, upasanto nirūpadhi;</gatha>
    <gatha type="last">Sabbāsave pariññāya, nibbāyissatināsavo’.</gatha>
    <hangnum nr="191"/>
    <gatha type="1"> ‘‘Uṭṭhāya abhinikkhamma, jahitā bhogasampadā;</gatha>
    <gatha type="last">Kheḷapiṇḍeva bhogamhi, pemaṃ mayhaṃ na vijjati.</gatha>
    <hangnum nr="192"/>
    <gatha type="1"> ‘‘Vīriyaṃ me dhuradhorayhaṃ, yogakkhemādhivāhanaṃ;</gatha>
    <gatha type="last">Dhāremi antimaṃ dehaṃ, sammāsambuddhasāsane.</gatha>
    <hangnum nr="193"/>
    <gatha type="1"> ‘‘Kilesā  jhāpitā mayhaṃ…pe… viharāmi anāsavo.</gatha>
    <hangnum nr="194"/>
    <gatha type="1"> ‘‘Svāgataṃ vata me āsi…pe… kataṃ buddhassa sāsanaṃ.</gatha>
    <hangnum nr="195"/>
    <gatha type="1"> ‘‘Paṭisambhidā  catasso…pe… kataṃ buddhassa sāsanaṃ’’.</gatha>
    <centered>Itthaṃ sudaṃ āyasmā raṭṭhapālo thero imā gāthāyo</centered>
    <paragraph>Abhāsitthāti.</paragraph>
    <centered>Raṭṭhapālattherassāpadānaṃ ekādasamaṃ.</centered>
    <centered>Yasavaggo chapaññāsamo.</centered>
    <paragraph>Tassuddānaṃ –</paragraph>
    <gatha type="1">Yaso nadīkassapo ca, gayākimilavajjino;</gatha>
    <gatha type="2">Duve uttarā bhaddajī, sivako upavāhano;</gatha>
    <gatha type="last">Raṭṭhapālo ekasataṃ, gāthānaṃ pañcanavuti.</gatha>
    <centered>Therāpadānaṃ samattaṃ.</centered>
    <centered>Ettāvatā buddhāpadānañca paccekāpadānañca therāpadānañca</centered>
    <paragraph>Samattāni.</paragraph>
    <centered> Namo tassa bhagavato arahato sammāsambuddhassa</centered>
  </text>
</tree>
