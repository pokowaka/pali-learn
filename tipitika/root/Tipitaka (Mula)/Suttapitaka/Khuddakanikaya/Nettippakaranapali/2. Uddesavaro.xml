<?xml version='1.0' encoding='UTF-8'?>
<tree text="2. Uddesav&#x101;ro" target="text">
  <text>
    <paragraph nr="1"> Tattha katame soḷasa hārā? Desanā vicayo yutti padaṭṭhāno lakkhaṇo catubyūho āvaṭṭo vibhatti parivattano vevacano paññatti  otaraṇo sodhano adhiṭṭhāno parikkhāro samāropano iti.</paragraph>
    <subhead>Tassānugīti</subhead>
    <gatha type="1">Desanā  vicayo yutti, padaṭṭhāno ca lakkhaṇo;</gatha>
    <gatha type="last">Catubyūho ca āvaṭṭo, vibhatti parivattano.</gatha>
    <gatha type="1">Vevacano ca paññatti, otaraṇo ca sodhano;</gatha>
    <gatha type="last">Adhiṭṭhāno parikkhāro, samāropano soḷaso <note>[soḷasa (sī.)]</note>.</gatha>
    <gatha type="1">Ete soḷasa hārā, pakittitā atthato asaṃkiṇṇā;</gatha>
    <gatha type="last">Etesañceva bhavati, vitthāratayā nayavibhattīti.</gatha>
    <paragraph nr="2"> Tattha katame pañca nayā? Nandiyāvaṭṭo tipukkhalo sīhavikkīḷito disālocano aṅkuso iti.</paragraph>
    <subhead>Tassānugīti</subhead>
    <gatha type="1">Paṭhamo nandiyāvaṭṭo, dutiyo ca tipukkhalo;</gatha>
    <gatha type="last">Sīhavikkīḷito nāma, tatiyo nayalañjako <note>[nayalañchako (sī.)]</note>.</gatha>
    <gatha type="1">Disālocanamāhaṃsu , catutthaṃ nayamuttamaṃ;</gatha>
    <gatha type="last">Pañcamo aṅkuso nāma, sabbe pañca nayā gatāti.</gatha>
    <paragraph nr="3"> Tattha katamāni aṭṭhārasa mūlapadāni? Nava padāni kusalāni nava padāni akusalāni. Tattha katamāni nava padāni akusalāni, taṇhā avijjā lobho doso moho subhasaññā sukhasaññā niccasaññā attasaññāti, imāni nava padāni akusalāni, yattha sabbo akusalapakkho saṅgahaṃ samosaraṇaṃ gacchati.</paragraph>
    <paragraph>Tattha katamāni nava padāni kusalāni? Samatho vipassanā alobho adoso amoho asubhasaññā dukkhasaññā aniccasaññā anattasaññāti, imāni nava padāni kusalāni, yattha sabbo kusalapakkho saṅgahaṃ samosaraṇaṃ gacchati.</paragraph>
    <subhead>Tatridaṃ uddānaṃ</subhead>
    <gatha type="1">Taṇhā  ca avijjāpi ca, lobho doso tatheva moho ca;</gatha>
    <gatha type="last">Caturo ca vipallāsā, kilesabhūmī nava padāni.</gatha>
    <gatha type="1">Samatho  ca vipassanā ca, kusalāni ca yāni tīṇi mūlāni;</gatha>
    <gatha type="last">Caturo satipaṭṭhānā, indriyabhūmī nava padāni.</gatha>
    <gatha type="1">Navahi ca padehi kusalā, navahi ca yujjanti akusalapakkhā;</gatha>
    <gatha type="last">Ete kho mūlapadā, bhavanti aṭṭhārasa padānīti.</gatha>
    <centered>Uddesavāro.</centered>
  </text>
</tree>
