<?xml version='1.0' encoding='UTF-8'?>
<tree text="4. Catukkanip&#x101;to" target="text">
  <text>
    <subhead>1. Brāhmaṇadhammayāgasuttaṃ</subhead>
    <paragraph nr="100"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Ahamasmi, bhikkhave, brāhmaṇo yācayogo sadā payatapāṇi <note>[payatapāṇī (sī. syā.)]</note> antimadehadharo anuttaro bhisakko sallakatto. Tassa me tumhe puttā orasā mukhato jātā dhammajā dhammanimmitā dhammadāyādā, no āmisadāyādā.</paragraph>
    <paragraph>‘‘Dvemāni, bhikkhave, dānāni – āmisadānañca  dhammadānañca. Etadaggaṃ, bhikkhave, imesaṃ dvinnaṃ dānānaṃ yadidaṃ – dhammadānaṃ.</paragraph>
    <paragraph>‘‘Dveme, bhikkhave, saṃvibhāgā – āmisasaṃvibhāgo ca dhammasaṃvibhāgo ca. Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ – dhammasaṃvibhāgo.</paragraph>
    <paragraph>‘‘Dveme, bhikkhave, anuggahā – āmisānuggaho ca dhammānuggaho ca. Etadaggaṃ, bhikkhave, imesaṃ dvinnaṃ anuggahānaṃ yadidaṃ – dhammānuggaho.</paragraph>
    <paragraph>‘‘Dveme, bhikkhave, yāgā – āmisayāgo ca dhammayāgo ca. Etadaggaṃ, bhikkhave, imesaṃ dvinnaṃ yāgānaṃ yadidaṃ – dhammayāgo’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yo  dhammayāgaṃ ayajī amaccharī, tathāgato sabbabhūtānukampī <note>[sabbasattānukampī (syā.) aṭṭhakathāyampi]</note>;</gatha>
    <gatha type="last">Taṃ tādisaṃ devamanussaseṭṭhaṃ, sattā namassanti bhavassa pāragu’’nti.</gatha>
    <paragraph>Ayampi attho vutto bhagavatā, iti me sutanti. Paṭhamaṃ.</paragraph>
    <subhead>2. Sulabhasuttaṃ</subhead>
    <paragraph nr="101"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Cattārimāni, bhikkhave, appāni ceva sulabhāni ca, tāni ca anavajjāni. Katamāni cattāri? Paṃsukūlaṃ, bhikkhave, cīvarānaṃ appañca sulabhañca, tañca anavajjaṃ. Piṇḍiyālopo , bhikkhave, bhojanānaṃ appañca sulabhañca, tañca anavajjaṃ. Rukkhamūlaṃ, bhikkhave , senāsanānaṃ appañca sulabhañca, tañca anavajjaṃ. Pūtimuttaṃ, bhikkhave, bhesajjānaṃ appañca sulabhañca tañca anavajjaṃ. Imāni kho, bhikkhave, cattāri appāni ceva sulabhāni ca, tāni ca anavajjāni. Yato kho, bhikkhave, bhikkhu appena ca tuṭṭho hoti sulabhena ca (anavajjena ca) <note>[(…) natthi sī. pī. ka. potthakesu ca aṅguttare ca]</note>, imassāhaṃ aññataraṃ sāmaññaṅganti vadāmī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Anavajjena tuṭṭhassa, appena sulabhena ca;</gatha>
    <gatha type="2">Na senāsanamārabbha, cīvaraṃ pānabhojanaṃ;</gatha>
    <gatha type="last">Vighāto hoti cittassa, disā nappaṭihaññati.</gatha>
    <gatha type="1">‘‘Ye cassa <note>[yepassa (syā.)]</note> dhammā akkhātā, sāmaññassānulomikā;</gatha>
    <gatha type="last">Adhiggahitā tuṭṭhassa, appamattassa bhikkhuno’’ti <note>[sikkhatoti (sī. ka.)]</note>.</gatha>
    <paragraph>Ayampi attho vutto bhagavatā, iti me sutanti. Dutiyaṃ.</paragraph>
    <subhead>3. Āsavakkhayasuttaṃ</subhead>
    <paragraph nr="102"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Jānatohaṃ, bhikkhave, passato āsavānaṃ khayaṃ vadāmi , no ajānato no apassato. Kiñca, bhikkhave, jānato, kiṃ passato āsavānaṃ khayo hoti? Idaṃ dukkhanti, bhikkhave, jānato passato āsavānaṃ khayo  hoti. Ayaṃ dukkhasamudayoti, bhikkhave, jānato passato āsavānaṃ khayo hoti. Ayaṃ dukkhanirodhoti, bhikkhave, jānato passato āsavānaṃ khayo hoti. Ayaṃ dukkhanirodhagāminī paṭipadāti, bhikkhave, jānato passato āsavānaṃ khayo hoti. Evaṃ kho , bhikkhave, jānato evaṃ passato āsavānaṃ khayo hotī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Sekhassa sikkhamānassa, ujumaggānusārino;</gatha>
    <gatha type="last">Khayasmiṃ paṭhamaṃ ñāṇaṃ, tato aññā anantarā.</gatha>
    <gatha type="1">‘‘Tato  aññā vimuttassa, vimuttiñāṇamuttamaṃ;</gatha>
    <gatha type="last">Uppajjati khaye ñāṇaṃ, khīṇā saṃyojanā iti.</gatha>
    <gatha type="1">‘‘Na tvevidaṃ kusītena, bālenamavijānatā;</gatha>
    <gatha type="last">Nibbānaṃ adhigantabbaṃ, sabbaganthappamocana’’nti.</gatha>
    <paragraph>Ayampi attho vutto bhagavatā, iti me sutanti. Tatiyaṃ.</paragraph>
    <subhead>4. Samaṇabrāhmaṇasuttaṃ</subhead>
    <paragraph nr="103"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Ye hi keci, bhikkhave, samaṇā vā brāhmaṇā  vā ‘idaṃ dukkha’nti yathābhūtaṃ nappajānanti; ‘ayaṃ dukkhasamudayo’ti yathābhūtaṃ nappajānanti; ‘ayaṃ dukkhanirodho’ti yathābhūtaṃ nappajānanti; ‘ayaṃ dukkhanirodhagāminī paṭipadā’ti yathābhūtaṃ nappajānanti – na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca panete āyasmanto sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā  upasampajja viharanti.</paragraph>
    <paragraph>‘‘Ye ca kho keci, bhikkhave, samaṇā vā brāhmaṇā vā ‘idaṃ dukkha’nti yathābhūtaṃ pajānanti; ‘ayaṃ dukkhasamudayo’ti yathābhūtaṃ pajānanti; ‘ayaṃ dukkhanirodho’ti yathābhūtaṃ pajānanti; ‘ayaṃ dukkhanirodhagāminī paṭipadā’ti yathābhūtaṃ pajānanti – te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Ye  dukkhaṃ nappajānanti, atho dukkhassa sambhavaṃ;</gatha>
    <gatha type="2">Yattha ca sabbaso dukkhaṃ, asesaṃ uparujjhati;</gatha>
    <gatha type="last">Tañca maggaṃ na jānanti, dukkhūpasamagāminaṃ.</gatha>
    <gatha type="1">‘‘Cetovimuttihīnā te, atho paññāvimuttiyā;</gatha>
    <gatha type="last">Abhabbā te antakiriyāya, te ve jātijarūpagā.</gatha>
    <gatha type="1">‘‘Ye  ca dukkhaṃ pajānanti, atho dukkhassa sambhavaṃ;</gatha>
    <gatha type="2">Yattha ca sabbaso dukkhaṃ, asesaṃ uparujjhati;</gatha>
    <gatha type="last">Tañca maggaṃ pajānanti, dukkhūpasamagāminaṃ.</gatha>
    <gatha type="1">‘‘Cetovimuttisampannā, atho paññāvimuttiyā;</gatha>
    <gatha type="last">Bhabbā te antakiriyāya, na te jātijarūpagā’’ti.</gatha>
    <paragraph>Ayampi attho vutto bhagavatā, iti me sutanti. Catutthaṃ.</paragraph>
    <subhead>5. Sīlasampannasuttaṃ</subhead>
    <paragraph nr="104"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Ye te, bhikkhave, bhikkhū sīlasampannā samādhisampannā  paññāsampannā vimuttisampannā vimuttiñāṇadassanasampannā ovādakā  viññāpakā sandassakā samādapakā samuttejakā sampahaṃsakā alaṃsamakkhātāro saddhammassa dassanampahaṃ, bhikkhave, tesaṃ bhikkhūnaṃ bahūpakāraṃ vadāmi; savanampahaṃ, bhikkhave, tesaṃ bhikkhūnaṃ bahūpakāraṃ vadāmi; upasaṅkamanampahaṃ, bhikkhave, tesaṃ bhikkhūnaṃ bahūpakāraṃ vadāmi; payirupāsanampahaṃ, bhikkhave, tesaṃ bhikkhūnaṃ bahūpakāraṃ vadāmi; anussaraṇampahaṃ, bhikkhave, tesaṃ bhikkhūnaṃ bahūpakāraṃ vadāmi; anupabbajjampahaṃ <note>[anussatimpahaṃ (syā.)]</note>, bhikkhave, tesaṃ bhikkhūnaṃ bahūpakāraṃ vadāmi. Taṃ kissa hetu? Tathārūpe, bhikkhave, bhikkhū sevato bhajato payirupāsato aparipūropi sīlakkhandho bhāvanāpāripūriṃ gacchati, aparipūropi samādhikkhandho bhāvanāpāripūriṃ gacchati, aparipūropi  paññākkhandho bhāvanāpāripūriṃ gacchati, aparipūropi vimuttikkhandho bhāvanāpāripūriṃ gacchati, aparipūropi vimuttiñāṇadassanakkhandho bhāvanāpāripūriṃ gacchati. Evarūpā ca te, bhikkhave, bhikkhū satthārotipi  vuccanti, satthavāhātipi vuccanti, raṇañjahātipi vuccanti, tamonudātipi vuccanti, ālokakarātipi vuccanti, obhāsakarātipi vuccanti, pajjotakarātipi vuccanti, ukkādhārātipi vuccanti, pabhaṅkarātipi vuccanti, ariyātipi vuccanti, cakkhumantotipi vuccantī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Pāmojjakaraṇaṃ  ṭhānaṃ <note>[… karaṇaṭhānaṃ (sī. syā.)]</note>, etaṃ hoti vijānataṃ;</gatha>
    <gatha type="last">Yadidaṃ bhāvitattānaṃ, ariyānaṃ dhammajīvinaṃ.</gatha>
    <gatha type="1">‘‘Te jotayanti saddhammaṃ, bhāsayanti pabhaṅkarā;</gatha>
    <gatha type="last">Ālokakaraṇā  dhīrā, cakkhumanto raṇañjahā.</gatha>
    <gatha type="1">‘‘Yesaṃ ve sāsanaṃ sutvā, sammadaññāya paṇḍitā;</gatha>
    <gatha type="last">Jātikkhayamabhiññāya , nāgacchanti punabbhava’’nti.</gatha>
    <paragraph>Ayampi attho vutto bhagavatā, iti me sutanti. Pañcamaṃ.</paragraph>
    <subhead>6. Taṇhuppādasuttaṃ</subhead>
    <paragraph nr="105"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Cattārome, bhikkhave, taṇhuppādā, yattha bhikkhuno taṇhā uppajjamānā uppajjati. Katame cattāro? Cīvarahetu vā, bhikkhave, bhikkhuno taṇhā uppajjamānā uppajjati; piṇḍapātahetu vā, bhikkhave, bhikkhuno taṇhā uppajjamānā uppajjati; senāsanahetu vā, bhikkhave, bhikkhuno taṇhā uppajjamānā uppajjati; itibhavābhavahetu vā, bhikkhave, bhikkhuno taṇhā uppajjamānā uppajjati. Ime kho, bhikkhave, cattāro taṇhuppādā yattha bhikkhuno taṇhā uppajjamānā uppajjatī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Taṇhādutiyo puriso, dīghamaddhāna saṃsaraṃ;</gatha>
    <gatha type="last">Itthabhāvaññathābhāvaṃ, saṃsāraṃ nātivattati.</gatha>
    <gatha type="1">‘‘Etamādīnavaṃ  ñatvā, taṇhaṃ dukkhassa sambhavaṃ;</gatha>
    <gatha type="last">Vītataṇho anādāno, sato bhikkhu paribbaje’’ti.</gatha>
    <paragraph>Ayampi attho vutto bhagavatā, iti me sutanti. Chaṭṭhaṃ.</paragraph>
    <subhead>7. Sabrahmakasuttaṃ</subhead>
    <paragraph nr="106"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Sabrahmakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sapubbadevatāni , bhikkhave, tāni kulāni yesaṃ  puttānaṃ mātāpitaro ajjhāgāre pūjitā honti. Sapubbācariyakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sāhuneyyakāni, bhikkhave, tāni  kulāni yesaṃ puttānaṃ mātāpitaro ajjhāgāre pūjitā honti.</paragraph>
    <paragraph>‘‘‘Brahmā’ti, bhikkhave, mātāpitūnaṃ etaṃ adhivacanaṃ. ‘Pubbadevatā’ti, bhikkhave, mātāpitūnaṃ etaṃ adhivacanaṃ. ‘Pubbācariyā’ti, bhikkhave, mātāpitūnaṃ etaṃ adhivacanaṃ. ‘Āhuneyyā’ti, bhikkhave, mātāpitūnaṃ etaṃ adhivacanaṃ. Taṃ kissa hetu? Bahukārā, bhikkhave, mātāpitaro puttānaṃ āpādakā posakā imassa lokassa dassetāro’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Brahmāti mātāpitaro, pubbācariyāti vuccare;</gatha>
    <gatha type="last">Āhuneyyā ca puttānaṃ, pajāya anukampakā.</gatha>
    <gatha type="1">‘‘Tasmā hi ne namasseyya, sakkareyya ca paṇḍito;</gatha>
    <gatha type="2">Annena  atha pānena, vatthena sayanena ca;</gatha>
    <gatha type="last">Ucchādanena nhāpanena <note>[nahāpanena (sī.)]</note>, pādānaṃ dhovanena ca.</gatha>
    <gatha type="1">‘‘Tāya naṃ pāricariyāya, mātāpitūsu paṇḍitā;</gatha>
    <gatha type="last">Idheva naṃ pasaṃsanti, pecca sagge pamodatī’’ti.</gatha>
    <paragraph>Ayampi  attho vutto bhagavatā, iti me sutanti. Sattamaṃ.</paragraph>
    <subhead>8. Bahukārasuttaṃ</subhead>
    <paragraph nr="107"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Bahukārā <note>[bahūpakārā (sī. pī.)]</note>, bhikkhave, brāhmaṇagahapatikā tumhākaṃ ye vo <note>[ye te (sabbattha)]</note> paccupaṭṭhitā cīvarapiṇḍapātasenāsanagilānapaccayabhesajjaparikkhārehi. Tumhepi, bhikkhave, bahukārā brāhmaṇagahapatikānaṃ yaṃ <note>[ye (?)]</note> nesaṃ dhammaṃ desetha ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsetha. Evamidaṃ, bhikkhave, aññamaññaṃ nissāya brahmacariyaṃ vussati oghassa nittharaṇatthāya sammā dukkhassa antakiriyāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Sāgārā  anagārā ca, ubho aññoññanissitā;</gatha>
    <gatha type="last">Ārādhayanti saddhammaṃ, yogakkhemaṃ anuttaraṃ.</gatha>
    <gatha type="1">‘‘Sāgāresu  ca cīvaraṃ, paccayaṃ sayanāsanaṃ;</gatha>
    <gatha type="last">Anagārā paṭicchanti, parissayavinodanaṃ.</gatha>
    <gatha type="1">‘‘Sugataṃ <note>[puggalaṃ (sī. ka.)]</note> pana nissāya, gahaṭṭhā gharamesino;</gatha>
    <gatha type="last">Saddahānā arahataṃ, ariyapaññāya jhāyino.</gatha>
    <gatha type="1">‘‘Idha dhammaṃ caritvāna, maggaṃ sugatigāminaṃ;</gatha>
    <gatha type="last">Nandino devalokasmiṃ, modanti kāmakāmino’’ti.</gatha>
    <paragraph>Ayampi attho vutto bhagavatā, iti me sutanti. Aṭṭhamaṃ.</paragraph>
    <subhead>9. Kuhasuttaṃ</subhead>
    <paragraph nr="108"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Ye keci, bhikkhave, bhikkhū kuhā thaddhā lapā siṅgī unnaḷā asamāhitā, na me te , bhikkhave, bhikkhū māmakā. Apagatā ca te, bhikkhave, bhikkhū imasmā dhammavinayā; na ca te <note>[na ca te bhikkhave bhikkhū (sī. pī. ka.)]</note> imasmiṃ dhammavinaye  vuddhiṃ virūḷhiṃ vepullaṃ āpajjanti. Ye ca kho, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā. Anapagatā ca te, bhikkhave, bhikkhū imasmā dhammavinayā; te ca imasmiṃ dhammavinaye <note>[imasmiṃ ca te dhammavinaye (syā.), te bhikkhave bhikkhū imasmiṃ dhammavinaye (ka.)]</note> vuddhiṃ virūḷhiṃ vepullaṃ āpajjantī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Kuhā thaddhā lapā siṅgī, unnaḷā asamāhitā;</gatha>
    <gatha type="last">Na te dhamme virūhanti, sammāsambuddhadesite.</gatha>
    <gatha type="1">‘‘Nikkuhā nillapā dhīrā, atthaddhā susamāhitā;</gatha>
    <gatha type="last">Te ve dhamme virūhanti, sammāsambuddhadesite’’ti.</gatha>
    <paragraph>Ayampi attho vutto bhagavatā, iti me sutanti. Navamaṃ.</paragraph>
    <subhead>10. Nadīsotasuttaṃ</subhead>
    <paragraph nr="109"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Seyyathāpi , bhikkhave, puriso nadiyā sotena  ovuyheyya piyarūpasātarūpena. Tamenaṃ cakkhumā puriso tīre ṭhito disvā evaṃ vadeyya – ‘kiñcāpi kho tvaṃ, ambho purisa, nadiyā sotena ovuyhasi piyarūpasātarūpena, atthi cettha heṭṭhā rahado saūmi sāvaṭṭo sagaho sarakkhaso yaṃ tvaṃ, ambho purisa, rahadaṃ pāpuṇitvā maraṇaṃ vā nigacchasi maraṇamattaṃ vā dukkha’nti. Atha kho so, bhikkhave, puriso tassa purisassa saddaṃ sutvā hatthehi ca pādehi ca paṭisotaṃ vāyameyya.</paragraph>
    <paragraph>‘‘Upamā kho me ayaṃ, bhikkhave, katā atthassa viññāpanāya. Ayaṃ cettha <note>[ayaṃ cevettha (syā.)]</note> attho – ‘nadiyā soto’ti kho, bhikkhave, taṇhāyetaṃ adhivacanaṃ.</paragraph>
    <paragraph>‘‘‘Piyarūpaṃ sātarūpa’nti kho, bhikkhave, channetaṃ ajjhattikānaṃ āyatanānaṃ adhivacanaṃ.</paragraph>
    <gatha type="1">‘‘‘Heṭṭhā  rahado’ti kho, bhikkhave, pañcannaṃ orambhāgiyānaṃ saṃyojanānaṃ adhivacanaṃ;</gatha>
    <gatha type="2">‘‘‘Ūmibhaya’nti kho <note>[sañīmīti kho (bahūsu)]</note>, bhikkhave, kodhupāyāsassetaṃ adhivacanaṃ;</gatha>
    <gatha type="3">‘‘‘Āvaṭṭa’nti kho <note>[sāvaṭṭoti kho (bahūsu)]</note>, bhikkhave, pañcannetaṃ kāmaguṇānaṃ adhivacanaṃ;</gatha>
    <gatha type="2">‘‘‘Gaharakkhaso’ti kho <note>[sagaho sarakkhasoti kho (bahūsu)]</note>, bhikkhave, mātugāmassetaṃ adhivacanaṃ;</gatha>
    <gatha type="3">‘‘‘Paṭisoto’ti  kho, bhikkhave, nekkhammassetaṃ adhivacanaṃ;</gatha>
    <gatha type="last">‘‘‘Hatthehi ca pādehi ca vāyāmo’ti kho, bhikkhave, vīriyārambhassetaṃ adhivacanaṃ;</gatha>
    <paragraph>‘‘‘Cakkhumā puriso tīre ṭhitoti kho, bhikkhave, tathāgatassetaṃ adhivacanaṃ arahato sammāsambuddhassā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Sahāpi  dukkhena jaheyya kāme, yogakkhemaṃ āyatiṃ patthayāno;</gatha>
    <gatha type="2">Sammappajāno  suvimuttacitto, vimuttiyā phassaye tattha tattha;</gatha>
    <gatha type="last">Sa vedagū vūsitabrahmacariyo, lokantagū pāragatoti vuccatī’’ti.</gatha>
    <paragraph>Ayampi attho vutto bhagavatā, iti me sutanti. Dasamaṃ.</paragraph>
    <subhead>11. Carasuttaṃ</subhead>
    <paragraph nr="110"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti <note>[byantikaroti (sī. pī.), byantaṃ karoti (ka.)]</note> anabhāvaṃ gameti. Carampi, bhikkhave, bhikkhu evaṃbhūto anātāpī anottāpī <note>[anottappī (sabbattha) dukanipāte, aṅguttare 1.4.11 passitabbaṃ]</note> satataṃ samitaṃ kusīto hīnavīriyoti vuccati.</paragraph>
    <paragraph>‘‘Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti. Ṭhitopi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.</paragraph>
    <paragraph>‘‘Nisinnassa  cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti. Nisinnopi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.</paragraph>
    <paragraph>‘‘Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu adhivāseti  nappajahati  na vinodeti na byantīkaroti na anabhāvaṃ gameti. Sayānopi, bhikkhave, bhikkhu jāgaro evaṃbhūto anātāpī anottāpī satataṃ samitaṃ kusīto hīnavīriyoti vuccati.</paragraph>
    <paragraph>‘‘Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti. Carampi, bhikkhave, bhikkhu evaṃbhūto ātāpī ottāpī <note>[ottappī (sabbattha)]</note> satataṃ samitaṃ āraddhavīriyo pahitattoti vuccati.</paragraph>
    <paragraph>‘‘Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti. Ṭhitopi, bhikkhave, bhikkhu evaṃbhūto ātāpī  ottāpī satataṃ samitaṃ āraddhavīriyo pahitattoti vuccati.</paragraph>
    <paragraph>‘‘Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti. Nisinnopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</paragraph>
    <paragraph>‘‘Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti. Sayānopi, bhikkhave, bhikkhu jāgaro evaṃbhūto ātāpī ottāpī satataṃ samitaṃ  āraddhavīriyo pahitattoti vuccatī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Caraṃ  vā yadi vā tiṭṭhaṃ, nisinno uda vā sayaṃ;</gatha>
    <gatha type="last">Yo vitakkaṃ vitakketi, pāpakaṃ gehanissitaṃ.</gatha>
    <gatha type="1">‘‘Kummaggaṃ paṭipanno <note>[kummaggappaṭipanno (a. ni. 4.11)]</note> so, mohaneyyesu mucchito;</gatha>
    <gatha type="last">Abhabbo tādiso bhikkhu, phuṭṭhuṃ sambodhimuttamaṃ.</gatha>
    <gatha type="1">‘‘Yo  ca caraṃ vā tiṭṭhaṃ vā <note>[yo caraṃ vā yadi vā tiṭṭhaṃ (syā.), yo caraṃ vātha tiṭṭhaṃ vā (sī. ka.)]</note>, nisinno uda vā sayaṃ;</gatha>
    <gatha type="2">Vitakkaṃ samayitvāna, vitakkūpasame  rato;</gatha>
    <gatha type="last">Bhabbo so tādiso bhikkhu, phuṭṭhuṃ sambodhimuttama’’nti.</gatha>
    <paragraph>Ayampi attho vutto bhagavatā, iti me sutanti. Ekādasamaṃ.</paragraph>
    <subhead>12. Sampannasīlasuttaṃ</subhead>
    <paragraph nr="111"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Sampannasīlā, bhikkhave, viharatha <note>[hotha (syā.)]</note> sampannapātimokkhā; pātimokkhasaṃvarasaṃvutā viharatha ācāragocarasampannā aṇumattesu vajjesu bhayadassāvino; samādāya sikkhatha sikkhāpadesu.</paragraph>
    <paragraph>‘‘Sampannasīlānaṃ vo, bhikkhave, viharataṃ <note>[bhavataṃ (syā.)]</note> sampannapātimokkhānaṃ pātimokkhasaṃvarasaṃvutānaṃ viharataṃ ācāragocarasampannānaṃ aṇumattesu vajjesu bhayadassāvīnaṃ samādāya sikkhataṃ sikkhāpadesu kimassa uttari karaṇīyaṃ <note>[kimassa bhikkhave uttari karaṇīyaṃ (sabbattha)]</note>?</paragraph>
    <paragraph>‘‘Carato cepi, bhikkhave, bhikkhuno <note>[abhijjhā byāpādo vigato (a. ni. 4.12) aṭṭhakathāya sameti]</note> bhijjhā vigatā <note>[abhijjhā byāpādo vigato (a. ni. 4.12) aṭakathāya sameti]</note> hoti, byāpādo vigato hoti <note>[thinamiddhaṃ uddhaccakukkuccaṃ vicikicchā (a. ni. 4.12)]</note>, thinamiddhaṃ vigataṃ hoti, uddhaccakukkuccaṃ  vigataṃ hoti, vicikicchā <note>[thinamiddhaṃ uddhaccakukkuccaṃ vicikiccā (a. ni. 4.12)]</note> pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā <note>[appamuṭṭhā (syā.)]</note>, passaddho kāyo asāraddho, samāhitaṃ cittaṃ ekaggaṃ . Carampi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</paragraph>
    <paragraph>‘‘Ṭhitassa cepi, bhikkhave, bhikkhuno abhijjhā vigatā hoti byāpādo…pe… thinamiddhaṃ… uddhaccakukkuccaṃ… vicikicchā pahīnā hoti, āraddhaṃ hoti  vīriyaṃ asallīnaṃ , upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Ṭhitopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</paragraph>
    <paragraph>‘‘Nisinnassa cepi, bhikkhave, bhikkhuno abhijjhā vigatā hoti, byāpādo…pe… thinamiddhaṃ… uddhaccakukkuccaṃ… vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Nisinnopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</paragraph>
    <paragraph>‘‘Sayānassa cepi , bhikkhave, bhikkhuno jāgarassa abhijjhā vigatā hoti byāpādo…pe… thinamiddhaṃ… uddhaccakukkuccaṃ… vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Sayānopi, bhikkhave, bhikkhu jāgaro evaṃbhūto ātāpī ottāpī satataṃ samitaṃ āraddhavīriyo pahitattoti vuccatī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yataṃ  care yataṃ tiṭṭhe, yataṃ acche yataṃ saye;</gatha>
    <gatha type="last">Yataṃ samiñjaye <note>[samiñjaye (sī. syā.)]</note> bhikkhu, yatamenaṃ pasāraye.</gatha>
    <gatha type="1">‘‘Uddhaṃ tiriyaṃ apācīnaṃ, yāvatā jagato gati;</gatha>
    <gatha type="last">Samavekkhitā ca dhammānaṃ, khandhānaṃ udayabbayaṃ.</gatha>
    <gatha type="1">‘‘Evaṃ  vihārimātāpiṃ, santavuttimanuddhataṃ;</gatha>
    <gatha type="2">Cetosamathasāmīciṃ, sikkhamānaṃ sadā sataṃ;</gatha>
    <gatha type="last">Satataṃ pahitattoti, āhu bhikkhuṃ tathāvidha’’nti.</gatha>
    <paragraph>Ayampi attho vutto bhagavatā, iti me sutanti. Dvādasamaṃ.</paragraph>
    <subhead>13. Lokasuttaṃ</subhead>
    <paragraph nr="112"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Loko, bhikkhave, tathāgatena abhisambuddhoः lokasmā tathāgato visaṃyutto. Lokasamudayo, bhikkhave, tathāgatena abhisambuddho ः lokasamudayo tathāgatassa pahīno. Lokanirodho, bhikkhave, tathāgatena abhisambuddhoः lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhāः lokanirodhagāminī paṭipadā tathāgatassa bhāvitā.</paragraph>
    <paragraph>‘‘Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā yasmā taṃ tathāgatena abhisambuddhaṃ, tasmā tathāgatoti vuccati.</paragraph>
    <paragraph>‘‘Yañca, bhikkhave, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati  niddisati, sabbaṃ taṃ tatheva hoti no aññathā, tasmā tathāgatoti  vuccati.</paragraph>
    <paragraph>‘‘Yathāvādī, bhikkhave, tathāgato tathākārī, yathākārī tathāvādī, iti yathāvādī tathākārī yathākārī tathāvādī, tasmā tathāgatoti vuccati.</paragraph>
    <paragraph>‘‘Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī, tasmā tathāgatoti vuccatī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Sabbalokaṃ <note>[sabbaṃ lokaṃ (a. ni. 4.23)]</note> abhiññāya, sabbaloke yathātathaṃ;</gatha>
    <gatha type="last">Sabbalokavisaṃyutto, sabbaloke anūpayo <note>[anusayo (sī.), anupayo (syā.)]</note>.</gatha>
    <gatha type="1">‘‘Sa ve <note>[sabbe (sabbattha) a. ni. 4.23 passitabbaṃ]</note> sabbābhibhū dhīro, sabbaganthappamocano;</gatha>
    <gatha type="last">Phuṭṭhāssa paramā santi, nibbānaṃ akutobhayaṃ.</gatha>
    <gatha type="1">‘‘Esa  khīṇāsavo buddho, anīgho chinnasaṃsayo;</gatha>
    <gatha type="last">Sabbakammakkhayaṃ patto, vimutto upadhisaṅkhaye.</gatha>
    <gatha type="1">‘‘Esa  so bhagavā buddho, esa sīho anuttaro;</gatha>
    <gatha type="last">Sadevakassa lokassa, brahmacakkaṃ pavattayi.</gatha>
    <gatha type="1">‘‘Iti devā manussā ca, ye buddhaṃ saraṇaṃ gatā;</gatha>
    <gatha type="last">Saṅgamma taṃ namassanti, mahantaṃ vītasāradaṃ.</gatha>
    <gatha type="1">‘‘Danto damayataṃ seṭṭho, santo samayataṃ isi;</gatha>
    <gatha type="last">Mutto mocayataṃ aggo, tiṇṇo tārayataṃ varo.</gatha>
    <gatha type="1">‘‘Iti hetaṃ namassanti, mahantaṃ vītasāradaṃ;</gatha>
    <gatha type="last">Sadevakasmiṃ  lokasmiṃ, natthi te paṭipuggalo’’ti.</gatha>
    <paragraph>Ayampi attho vutto bhagavatā, iti me sutanti. Terasamaṃ.</paragraph>
    <centered>Catukkanipāto niṭṭhito.</centered>
    <paragraph>Tassuddānaṃ  –</paragraph>
    <gatha type="1">Brāhmaṇasulabhā <note>[brāhmaṇacattāri (sabbattha)]</note> jānaṃ, samaṇasīlā taṇhā brahmā;</gatha>
    <gatha type="last">Bahukārā kuhapurisā <note>[kuhanā (syā.)]</note>, cara sampanna lokena terasāti.</gatha>
    <paragraph>Suttasaṅgaho –</paragraph>
    <gatha type="1">Sattavisekanipātaṃ, dukkaṃ bāvīsasuttasaṅgahitaṃ;</gatha>
    <gatha type="last">Samapaññāsamathatikaṃ, terasa catukkañca iti yamidaṃ.</gatha>
    <gatha type="1">Dvidasuttarasuttasate, saṅgāyitvā samādahiṃsu purā;</gatha>
    <gatha type="last">Arahanto ciraṭṭhitiyā, tamāhu nāmena itivuttanti.</gatha>
    <centered>Itivuttakapāḷi niṭṭhitā.</centered>
  </text>
</tree>
