<?xml version='1.0' encoding='UTF-8'?>
<tree text="3. Tikanip&#x101;to" target="text">
  <text>
    <title>1. Paṭhamavaggo</title>
    <subhead>1. Mūlasuttaṃ</subhead>
    <paragraph nr="50"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tīṇimāni, bhikkhave, akusalamūlāni. Katamāni tīṇi? Lobho akusalamūlaṃ, doso akusalamūlaṃ, moho akusalamūlaṃ – imāni kho, bhikkhave, tīṇi akusalamūlānī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Lobho doso ca moho ca, purisaṃ pāpacetasaṃ;</gatha>
    <gatha type="last">Hiṃsanti attasambhūtā, tacasāraṃva samphala’’nti.</gatha>
    <paragraph>Ayampi attho vutto bhagavatā, iti me sutanti. Paṭhamaṃ.</paragraph>
    <subhead>2. Dhātusuttaṃ</subhead>
    <paragraph nr="51"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tisso imā, bhikkhave, dhātuyo. Katamā tisso? Rūpadhātu, arūpadhātu, nirodhadhātu – imā kho, bhikkhave, tisso dhātuyo’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Rūpadhātuṃ <note>[rūpadhātu (sabbattha)]</note> pariññāya, arūpesu asaṇṭhitā;</gatha>
    <gatha type="last">Nirodhe  ye vimuccanti, te janā maccuhāyino.</gatha>
    <gatha type="1">‘‘Kāyena  amataṃ dhātuṃ, phusayitvā <note>[phussayitvā (syā.), phassayitvā (pī.)]</note> nirūpadhiṃ;</gatha>
    <gatha type="2">Upadhippaṭinissaggaṃ, sacchikatvā anāsavo;</gatha>
    <gatha type="last">Deseti sammāsambuddho, asokaṃ virajaṃ pada’’nti.</gatha>
    <paragraph>Ayampi attho vutto bhagavatā, iti me sutanti. dutiyaṃ.</paragraph>
    <subhead>3. Paṭhamavedanāsuttaṃ</subhead>
    <paragraph nr="52"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā –</paragraph>
    <paragraph>Imā kho, bhikkhave, tisso vedanā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Samāhito sampajāno, sato buddhassa sāvako;</gatha>
    <gatha type="last">Vedanā ca pajānāti, vedanānañca sambhavaṃ.</gatha>
    <gatha type="1">‘‘Yattha cetā nirujjhanti, maggañca khayagāminaṃ;</gatha>
    <gatha type="last">Vedanānaṃ khayā bhikkhu, nicchāto parinibbuto’’ti.</gatha>
    <paragraph>Ayampi attho vutto bhagavatā, iti me sutanti. Tatiyaṃ.</paragraph>
    <subhead>4. Dutiyavedanāsuttaṃ</subhead>
    <paragraph nr="53"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tisso imā , bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā. Sukhā, bhikkhave, vedanā dukkhato daṭṭhabbā; dukkhā vedanā sallato daṭṭhabbā; adukkhamasukhā vedanā aniccato daṭṭhabbā. Yato kho, bhikkhave, bhikkhuno sukhā vedanā dukkhato diṭṭhā hoti, dukkhā vedanā sallato diṭṭhā hoti, adukkhamasukhā vedanā aniccato diṭṭhā hoti; ayaṃ vuccati, bhikkhave, ‘bhikkhu ariyo sammaddaso acchecchi <note>[acchejji (sī. pī.), acchijji (ka.)]</note>, taṇhaṃ, vivattayi <note>[vāvattayi (sī. aṭṭha.)]</note> saṃyojanaṃ, sammā mānābhisamayā antamakāsi dukkhassā’’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yo sukhaṃ dukkhato adda <note>[dakkhi (sī. pī. ka.), adakkhi (syā.)]</note>, dukkhamaddakkhi sallato;</gatha>
    <gatha type="last">Adukkhamasukhaṃ santaṃ, adakkhi naṃ aniccato.</gatha>
    <gatha type="1">‘‘Sa ve sammaddaso bhikkhu, yato tattha vimuccati;</gatha>
    <gatha type="last">Abhiññāvosito santo, sa ve yogātigo munī’’ti.</gatha>
    <paragraph>Ayampi attho vutto bhagavatā, iti me sutanti. Catutthaṃ.</paragraph>
    <subhead>5. Paṭhamaesanāsuttaṃ</subhead>
    <paragraph nr="54"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tisso imā, bhikkhave, esanā. Katamā tisso? Kāmesanā, bhavesanā, brahmacariyesanā – imā kho, bhikkhave, tisso esanā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Samāhito sampajāno, sato buddhassa sāvako;</gatha>
    <gatha type="last">Esanā  ca pajānāti, esanānañca sambhavaṃ.</gatha>
    <gatha type="1">‘‘Yattha cetā nirujjhanti, maggañca khayagāminaṃ;</gatha>
    <gatha type="last">Esanānaṃ khayā bhikkhu, nicchāto parinibbuto’’ti.</gatha>
    <paragraph>Ayampi attho vutto bhagavatā, iti me sutanti. Pañcamaṃ.</paragraph>
    <subhead>6. Dutiyaesanāsuttaṃ</subhead>
    <paragraph nr="55"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tisso imā, bhikkhave, esanā. Katamā tisso? Kāmesanā, bhavesanā, brahmacariyesanā  – imā kho, bhikkhave, tisso esanā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Kāmesanā bhavesanā, brahmacariyesanā saha;</gatha>
    <gatha type="last">Iti saccaparāmāso, diṭṭhiṭṭhānā samussayā.</gatha>
    <gatha type="1">‘‘Sabbarāgavirattassa, taṇhakkhayavimuttino;</gatha>
    <gatha type="2">Esanā  paṭinissaṭṭhā, diṭṭhiṭṭhānā samūhatā;</gatha>
    <gatha type="last">Esanānaṃ khayā bhikkhu, nirāso akathaṃkathī’’ti.</gatha>
    <paragraph>Ayampi attho vutto bhagavatā, iti me sutanti. Chaṭṭhaṃ.</paragraph>
    <subhead>7. Paṭhamaāsavasuttaṃ</subhead>
    <paragraph nr="56"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tayome, bhikkhave, āsavā. Katame tayo? Kāmāsavo, bhavāsavo, avijjāsavo – ime kho, bhikkhave, tayo āsavā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Samāhito  sampajāno, sato buddhassa sāvako;</gatha>
    <gatha type="last">Āsave ca pajānāti, āsavānañca sambhavaṃ.</gatha>
    <gatha type="1">‘‘Yattha  cetā nirujjhanti, maggañca khayagāminaṃ;</gatha>
    <gatha type="last">Āsavānaṃ khayā bhikkhu, nicchāto parinibbuto’’ti.</gatha>
    <paragraph>Ayampi attho vutto bhagavatā, iti me sutanti. Sattamaṃ.</paragraph>
    <subhead>8. Dutiyaāsavasuttaṃ</subhead>
    <paragraph nr="57"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tayome, bhikkhave, āsavā. Katame tayo? Kāmāsavo, bhavāsavo, avijjāsavo – ime kho, bhikkhave, tayo āsavā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yassa  kāmāsavo khīṇo, avijjā  ca virājitā;</gatha>
    <gatha type="2">Bhavāsavo parikkhīṇo, vippamutto nirūpadhi;</gatha>
    <gatha type="last">Dhāreti antimaṃ dehaṃ, jetvā māraṃ savāhini’’nti <note>[savāhananti (bahūsu)]</note>.</gatha>
    <paragraph>Ayampi attho vutto bhagavatā, iti me sutanti. Aṭṭhamaṃ.</paragraph>
    <subhead>9. Taṇhāsuttaṃ</subhead>
    <paragraph nr="58"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tisso imā, bhikkhave, taṇhā. Katamā tisso? Kāmataṇhā, bhavataṇhā, vibhavataṇhā – imā kho, bhikkhave, tisso taṇhā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Taṇhāyogena saṃyuttā, rattacittā bhavābhave;</gatha>
    <gatha type="2">Te yogayuttā mārassa, ayogakkhemino janā;</gatha>
    <gatha type="last">Sattā gacchanti saṃsāraṃ, jātīmaraṇagāmino.</gatha>
    <gatha type="1">‘‘Ye ca taṇhaṃ pahantvāna, vītataṇhā <note>[nikkaṇhā ca (sī. ka.)]</note> bhavābhave;</gatha>
    <gatha type="last">Te ve <note>[te ca (sī. pī. ka.)]</note> pāraṅgatā <note>[pāragatā (ka. sī. syā.)]</note> loke, ye pattā āsavakkhaya’’nti.</gatha>
    <paragraph>Ayampi  attho vutto bhagavatā, iti me sutanti. Navamaṃ.</paragraph>
    <subhead>10. Māradheyyasuttaṃ</subhead>
    <paragraph nr="59"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tīhi, bhikkhave, dhammehi samannāgato bhikkhu  atikkamma māradheyyaṃ ādiccova virocati. Katamehi tīhi? Idha, bhikkhave, bhikkhu asekhena sīlakkhandhena samannāgato hoti, asekhena samādhikkhandhena samannāgato hoti, asekhena paññākkhandhena samannāgato hoti – imehi kho, bhikkhave, tīhi dhammehi samannāgato bhikkhu atikkamma māradheyyaṃ ādiccova virocatī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Sīlaṃ  samādhi paññā ca, yassa ete subhāvitā;</gatha>
    <gatha type="last">Atikkamma māradheyyaṃ, ādiccova virocatī’’ti.</gatha>
    <paragraph>Ayampi attho vutto bhagavatā, iti me sutanti. Dasamaṃ.</paragraph>
    <centered>Paṭhamo vaggo niṭṭhito.</centered>
    <paragraph>Tassuddānaṃ –</paragraph>
    <gatha type="1">Mūladhātu atha vedanā duve, esanā ca duve āsavā duve;</gatha>
    <gatha type="last">Taṇhāto ca atha <note>[taṇhāto atha (syā.)]</note> māradheyyato, vaggamāhu paṭhamanti muttamanti.</gatha>
    <title>2. Dutiyavaggo</title>
    <subhead>1. Puññakiriyavatthusuttaṃ</subhead>
    <paragraph nr="60"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tīṇimāni, bhikkhave, puññakiriyavatthūni. Katamāni tīṇi? Dānamayaṃ puññakiriyavatthu, sīlamayaṃ puññakiriyavatthu, bhāvanāmayaṃ puññakiriyavatthu – imāni  kho, bhikkhave, tīṇi puññakiriyavatthūnī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Puññameva  so sikkheyya, āyataggaṃ sukhudrayaṃ;</gatha>
    <gatha type="last">Dānañca samacariyañca, mettacittañca bhāvaye.</gatha>
    <gatha type="1">‘‘Ete dhamme bhāvayitvā, tayo sukhasamuddaye;</gatha>
    <gatha type="last">Abyāpajjhaṃ sukhaṃ lokaṃ, paṇḍito upapajjatī’’ti.</gatha>
    <paragraph>Ayampi attho vutto bhagavatā, iti me sutanti. Paṭhamaṃ.</paragraph>
    <subhead>2. Cakkhusuttaṃ</subhead>
    <paragraph nr="61"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tīṇimāni, bhikkhave, cakkhūni. Katamāni tīṇi? Maṃsacakkhu, dibbacakkhu, paññācakkhu – imāni kho, bhikkhave, tīṇi cakkhūnī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Maṃsacakkhu dibbacakkhu, paññācakkhu anuttaraṃ;</gatha>
    <gatha type="last">Etāni tīṇi cakkhūni, akkhāsi purisuttamo.</gatha>
    <gatha type="1">‘‘Maṃsacakkhussa uppādo, maggo dibbassa cakkhuno;</gatha>
    <gatha type="2">Yato ñāṇaṃ udapādi, paññācakkhu anuttaraṃ;</gatha>
    <gatha type="last">Yassa  cakkhussa paṭilābhā, sabbadukkhā pamuccatī’’ti.</gatha>
    <paragraph>Ayampi attho vutto bhagavatā, iti me sutanti. Dutiyaṃ.</paragraph>
    <subhead>3. Indriyasuttaṃ</subhead>
    <paragraph nr="62"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tīṇimāni, bhikkhave, indriyāni. Katamāni tīṇi? Anaññātaññassāmītindriyaṃ, aññindriyaṃ, aññātāvindriyaṃ – imāni kho, bhikkhave, tīṇi indriyānī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Sekhassa sikkhamānassa, ujumaggānusārino;</gatha>
    <gatha type="last">Khayasmiṃ paṭhamaṃ ñāṇaṃ, tato aññā anantarā.</gatha>
    <gatha type="1">‘‘Tato  aññā vimuttassa, ñāṇaṃ ve hoti tādino;</gatha>
    <gatha type="last">Akuppā me vimuttīti, bhavasaṃyojanakkhayā.</gatha>
    <gatha type="1">‘‘Sa  ve <note>[sace (sī. syā.)]</note> indriyasampanno, santo santipade rato;</gatha>
    <gatha type="last">Dhāreti antimaṃ dehaṃ, jetvā māraṃ savāhini’’nti.</gatha>
    <paragraph>Ayampi attho vutto bhagavatā, iti me sutanti. Tatiyaṃ.</paragraph>
    <subhead>4. Addhāsuttaṃ</subhead>
    <paragraph nr="63"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tayome, bhikkhave, addhā. Katame tayo? Atīto addhā, anāgato addhā, paccuppanno addhā – ime kho, bhikkhave, tayo addhā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Akkheyyasaññino sattā, akkheyyasmiṃ patiṭṭhitā;</gatha>
    <gatha type="last">Akkheyyaṃ  apariññāya, yogamāyanti maccuno.</gatha>
    <gatha type="1">‘‘Akkheyyañca  pariññāya, akkhātāraṃ na maññati;</gatha>
    <gatha type="last">Phuṭṭho vimokkho manasā, santipadamanuttaraṃ.</gatha>
    <gatha type="1">‘‘Sa ve <note>[sace (ka.)]</note> akkheyyasampanno, santo santipade rato;</gatha>
    <gatha type="last">Saṅkhāyasevī dhammaṭṭho, saṅkhyaṃ nopeti vedagū’’ti.</gatha>
    <paragraph>Ayampi attho vutto bhagavatā, iti me sutanti. Catutthaṃ.</paragraph>
    <subhead>5. Duccaritasuttaṃ</subhead>
    <paragraph nr="64"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tīṇimāni, bhikkhave, duccaritāni. Katamāni tīṇi? Kāyaduccaritaṃ, vacīduccaritaṃ, manoduccaritaṃ – imāni kho, bhikkhave, tīṇi duccaritānī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Kāyaduccaritaṃ  katvā, vacīduccaritāni ca;</gatha>
    <gatha type="last">Manoduccaritaṃ katvā, yañcaññaṃ dosasaṃhitaṃ.</gatha>
    <gatha type="1">‘‘Akatvā  kusalaṃ kammaṃ, katvānākusalaṃ bahuṃ;</gatha>
    <gatha type="last">Kāyassa bhedā duppañño, nirayaṃ sopapajjatī’’ti.</gatha>
    <paragraph>Ayampi attho vutto bhagavatā, iti me sutanti. Pañcamaṃ.</paragraph>
    <subhead>6. Sucaritasuttaṃ</subhead>
    <paragraph nr="65"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tīṇimāni, bhikkhave, sucaritāni. Katamāni tīṇi? Kāyasucaritaṃ, vacīsucaritaṃ, manosucaritaṃ – imāni kho, bhikkhave, tīṇi sucaritānī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Kāyaduccaritaṃ hitvā, vacīduccaritāni ca;</gatha>
    <gatha type="last">Manoduccaritaṃ hitvā, yañcaññaṃ dosasaṃhitaṃ.</gatha>
    <gatha type="1">‘‘Akatvākusalaṃ  kammaṃ, katvāna kusalaṃ bahuṃ;</gatha>
    <gatha type="last">Kāyassa bhedā sappañño, saggaṃ so upapajjatī’’ti.</gatha>
    <paragraph>Ayampi attho vutto bhagavatā, iti me sutanti. Chaṭṭhaṃ.</paragraph>
    <subhead>7. Soceyyasuttaṃ</subhead>
    <paragraph nr="66"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tīṇimāni, bhikkhave, soceyyāni. Katamāni tīṇi? Kāyasoceyyaṃ, vacīsoceyyaṃ, manosoceyyaṃ – imāni kho, bhikkhave, tīṇi soceyyānī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Kāyasuciṃ  vacīsuciṃ <note>[vācāsuciṃ (ka.)]</note>, cetosucimanāsavaṃ;</gatha>
    <gatha type="last">Suciṃ  soceyyasampannaṃ, āhu sabbappahāyina’’nti <note>[āhu ninhātapāpakanti (a. ni. 3.122) yuttataraṃ]</note>.</gatha>
    <paragraph>Ayampi attho vutto bhagavatā, iti me sutanti. Sattamaṃ.</paragraph>
    <subhead>8. Moneyyasuttaṃ</subhead>
    <paragraph nr="67"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tīṇimāni, bhikkhave, moneyyāni. Katamāni tīṇi? Kāyamoneyyaṃ, vacīmoneyyaṃ, manomoneyyaṃ – imāni kho, bhikkhave, tīṇi moneyyānī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Kāyamuniṃ vacīmuniṃ, manomunimanāsavaṃ;</gatha>
    <gatha type="last">Muniṃ moneyyasampannaṃ, āhu ninhātapāpaka’’nti <note>[āhu sabbappahāyinanti (a. ni. 3.123)]</note>.</gatha>
    <paragraph>Ayampi attho vutto bhagavatā, iti me sutanti. Aṭṭhamaṃ.</paragraph>
    <subhead>9. Paṭhamarāgasuttaṃ</subhead>
    <paragraph nr="68"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Yassa kassaci, bhikkhave, rāgo appahīno, doso appahīno, moho appahīno – ayaṃ vuccati, bhikkhave, ‘baddho <note>[bando (bahūsu)]</note> mārassa paṭimukkassa mārapāso  yathākāmakaraṇīyo <note>[yathā kāmakaraṇīyo ca (sī. syā. pī. ka.)]</note> pāpimato’. Yassa kassaci, bhikkhave, rāgo pahīno, doso pahīno, moho pahīno – ayaṃ vuccati, bhikkhave, ‘abaddho mārassa omukkassa mārapāso na yathā kāmakaraṇīyo <note>[na yathākāmakaraṇīyo ca (syā.)]</note> pāpimato’’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yassa  rāgo ca doso ca, avijjā ca virājitā;</gatha>
    <gatha type="2">Taṃ bhāvitattaññataraṃ, brahmabhūtaṃ tathāgataṃ;</gatha>
    <gatha type="last">Buddhaṃ verabhayātītaṃ, āhu sabbappahāyina’’nti.</gatha>
    <paragraph>Ayampi  attho vutto bhagavatā, iti me sutanti. Navamaṃ.</paragraph>
    <subhead>10. Dutiyarāgasuttaṃ</subhead>
    <paragraph nr="69"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Yassa kassaci, bhikkhave, bhikkhussa vā bhikkhuniyā vā rāgo appahīno, doso appahīno, moho appahīno – ayaṃ vuccati, bhikkhave, na ‘atari <note>[atiṇṇo (ka. sī. ka.)]</note> samuddaṃ saūmiṃ savīciṃ sāvaṭṭaṃ sagahaṃ sarakkhasaṃ’. Yassa kassaci, bhikkhave, bhikkhussa vā bhikkhuniyā vā rāgo pahīno, doso pahīno, moho pahīno – ayaṃ vuccati, bhikkhave, ‘atari samuddaṃ saūmiṃ savīciṃ sāvaṭṭaṃ sagahaṃ sarakkhasaṃ, tiṇṇo pāraṅgato <note>[pāragato (sī. aṭṭha. syā.)]</note> thale tiṭṭhati brāhmaṇo’’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yassa rāgo ca doso ca, avijjā ca virājitā;</gatha>
    <gatha type="last">Somaṃ samuddaṃ sagahaṃ sarakkhasaṃ, saūmibhayaṃ duttaraṃ accatāri.</gatha>
    <gatha type="1">‘‘Saṅgātigo  maccujaho nirūpadhi, pahāsi  dukkhaṃ apunabbhavāya;</gatha>
    <gatha type="last">Atthaṅgato so na pamāṇameti, amohayi maccurājanti brūmī’’ti.</gatha>
    <paragraph>Ayampi attho vutto bhagavatā, iti me sutanti. Dasamaṃ.</paragraph>
    <centered>Dutiyo vaggo niṭṭhito.</centered>
    <paragraph>Tassuddānaṃ –</paragraph>
    <gatha type="1">Puññaṃ cakkhu atha indriyāni <note>[atthindriyā (syā.)]</note>, addhā ca caritaṃ duve soci <note>[suci (syā.)]</note>;</gatha>
    <gatha type="last">Muno <note>[mune (syā.)]</note> atha rāgaduve, puna vaggamāhu dutiyamuttamanti.</gatha>
    <title>3. Tatiyavaggo</title>
    <subhead>1. Micchādiṭṭhikasuttaṃ</subhead>
    <paragraph nr="70"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</paragraph>
    <paragraph>‘‘Taṃ  kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi. Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Api ca, bhikkhave, yadeva sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmi.</paragraph>
    <paragraph>‘‘Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā  manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Micchā manaṃ paṇidhāya, micchā vācañca bhāsiya <note>[micā vācaṃ abhāsiya (sabbattha)]</note>;</gatha>
    <gatha type="last">Micchā kammāni katvāna, kāyena idha puggalo.</gatha>
    <gatha type="1">‘‘Appassutāpuññakaro <note>[appassutopuññakaro (sī.), appassuto apuññakaro (syā. pī.)]</note>, appasmiṃ idha jīvite;</gatha>
    <gatha type="last">Kāyassa bhedā duppañño, nirayaṃ sopapajjatī’’ti.</gatha>
    <paragraph>Ayampi attho vutto bhagavatā, iti me sutanti. Paṭhamaṃ.</paragraph>
    <subhead>2. Sammādiṭṭhikasuttaṃ</subhead>
    <paragraph nr="71"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena  samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā.</paragraph>
    <paragraph>‘‘Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi. Diṭṭhā mayā , bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ  maraṇā sugatiṃ saggaṃ lokaṃ upapannā. Api ca, bhikkhave, yadeva sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmi.</paragraph>
    <paragraph>‘‘Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Sammā manaṃ paṇidhāya, sammā vācañca bhāsiya <note>[sammā vācaṃ abhāsiya (sabbattha)]</note>;</gatha>
    <gatha type="last">Sammā kammāni katvāna, kāyena idha puggalo.</gatha>
    <gatha type="1">‘‘Bahussuto puññakaro, appasmiṃ idha jīvite;</gatha>
    <gatha type="last">Kāyassa bhedā sappañño, saggaṃ so upapajjatī’’ti.</gatha>
    <paragraph>Ayampi attho vutto bhagavatā, iti me sutanti. Dutiyaṃ.</paragraph>
    <subhead>3. Nissaraṇiyasuttaṃ</subhead>
    <paragraph nr="72"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tisso imā, bhikkhave, nissaraṇiyā <note>[nissāraṇīyā (a. ni. 5.200)]</note> dhātuyo. Katamā tisso? Kāmānametaṃ nissaraṇaṃ  yadidaṃ nekkhammaṃ, rūpānametaṃ nissaraṇaṃ yadidaṃ āruppaṃ, yaṃ kho pana kiñci bhūtaṃ saṅkhataṃ paṭiccasamuppannaṃ nirodho tassa nissaraṇaṃ – imā kho, bhikkhave, tisso nissaraṇiyā dhātuyo’’ti. Etamatthaṃ  bhagavā avoca. Tatthetaṃ iti vuccati –</paragraph>
    <gatha type="1">‘‘Kāmanissaraṇaṃ ñatvā, rūpānañca atikkamaṃ;</gatha>
    <gatha type="last">Sabbasaṅkhārasamathaṃ, phusaṃ ātāpi sabbadā.</gatha>
    <gatha type="1">‘‘Sa ve sammaddaso bhikkhu, yato tattha vimuccati;</gatha>
    <gatha type="last">Abhiññāvosito santo, sa ve yogātigo munī’’ti.</gatha>
    <paragraph>Ayampi attho vutto bhagavatā, iti me sutanti. Tatiyaṃ.</paragraph>
    <subhead>4. Santatarasuttaṃ</subhead>
    <paragraph nr="73"> Vuttañhetaṃ  bhagavatā, vuttamarahatāti  me sutaṃ –</paragraph>
    <paragraph>‘‘Rūpehi, bhikkhave, arūpā <note>[āruppā (sī.)]</note> santatarā, arūpehi nirodho santataro’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Ye ca rūpūpagā sattā, ye ca arūpaṭṭhāyino <note>[āruppaṭṭhāyino (sī.)]</note>;</gatha>
    <gatha type="last">Nirodhaṃ appajānantā, āgantāro punabbhavaṃ.</gatha>
    <gatha type="1">‘‘Ye ca rūpe pariññāya, arūpesu asaṇṭhitā;</gatha>
    <gatha type="last">Nirodhe ye vimuccanti, te janā maccuhāyino.</gatha>
    <gatha type="1">‘‘Kāyena amataṃ dhātuṃ, phusayitvā nirūpadhiṃ;</gatha>
    <gatha type="2">Upadhippaṭinissaggaṃ, sacchikatvā anāsavo;</gatha>
    <gatha type="last">Deseti sammāsambuddho, asokaṃ virajaṃ pada’’nti.</gatha>
    <paragraph>Ayampi attho vutto bhagavatā, iti me sutanti. Catutthaṃ.</paragraph>
    <subhead>5. Puttasuttaṃ</subhead>
    <paragraph nr="74"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tayome, bhikkhave, puttā santo saṃvijjamānā  lokasmiṃ. Katame tayo? Atijāto, anujāto, avajātoti.</paragraph>
    <paragraph>‘‘Kathañca , bhikkhave, putto atijāto hoti? Idha, bhikkhave, puttassa mātāpitaro honti na buddhaṃ saraṇaṃ gatā, na dhammaṃ saraṇaṃ gatā, na saṅghaṃ saraṇaṃ gatā; pāṇātipātā appaṭiviratā, adinnādānā appaṭiviratā, kāmesumicchācārā appaṭiviratā, musāvādā appaṭiviratā, surāmerayamajjapamādaṭṭhānā appaṭiviratā, dussīlā pāpadhammā. Putto ca nesaṃ hoti buddhaṃ saraṇaṃ gato, dhammaṃ saraṇaṃ gato, saṅghaṃ saraṇaṃ gato; pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo. Evaṃ kho, bhikkhave, putto atijāto hoti.</paragraph>
    <paragraph>‘‘Kathañca , bhikkhave, putto anujāto hoti? Idha, bhikkhave, puttassa mātāpitaro honti buddhaṃ saraṇaṃ gatā, dhammaṃ saraṇaṃ gatā, saṅghaṃ saraṇaṃ gatā; pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā. Puttopi nesaṃ hoti buddhaṃ saraṇaṃ gato, dhammaṃ saraṇaṃ gato, saṅghaṃ saraṇaṃ gato; pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāmerayamajjapamādaṭṭhānā paṭivirato, sīlavā kalyāṇadhammo. Evaṃ kho, bhikkhave, putto anujāto hoti.</paragraph>
    <paragraph>‘‘Kathañca , bhikkhave, putto avajāto hoti? Idha, bhikkhave, puttassa mātāpitaro honti buddhaṃ saraṇaṃ gatā, dhammaṃ saraṇaṃ gatā, saṅghaṃ saraṇaṃ gatā; pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, sīlavanto kalyāṇadhammā. Putto ca nesaṃ hoti na buddhaṃ saraṇaṃ gato, na dhammaṃ saraṇaṃ gato, na saṅghaṃ saraṇaṃ gato; pāṇātipātā appaṭivirato, adinnādānā appaṭivirato, kāmesumicchācārā  appaṭivirato, musāvādā appaṭivirato, surāmerayamajjapamādaṭṭhānā appaṭivirato, dussīlo pāpadhammo. Evaṃ kho, bhikkhave, putto avajāto  hoti. Ime kho, bhikkhave, tayo puttā santo saṃvijjamānā lokasmi’’nti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Atijātaṃ anujātaṃ, puttamicchanti paṇḍitā;</gatha>
    <gatha type="last">Avajātaṃ na icchanti, yo hoti kulagandhano.</gatha>
    <gatha type="1">‘‘Ete kho puttā lokasmiṃ, ye bhavanti upāsakā;</gatha>
    <gatha type="2">Saddhā sīlena sampannā, vadaññū vītamaccharā;</gatha>
    <gatha type="last">Cando abbhaghanā mutto, parisāsu virocare’’ti.</gatha>
    <paragraph>Ayampi attho vutto bhagavatā, iti me sutanti. Pañcamaṃ.</paragraph>
    <subhead>6. Avuṭṭhikasuttaṃ</subhead>
    <paragraph nr="75"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tayome, bhikkhave, puggalā santo saṃvijjamānā lokasmiṃ. Katame tayo? Avuṭṭhikasamo , padesavassī, sabbatthābhivassī.</paragraph>
    <paragraph>‘‘Kathañca , bhikkhave, puggalo avuṭṭhikasamo hoti? Idha, bhikkhave, ekacco puggalo sabbesaññeva na dātā hoti, samaṇabrāhmaṇakapaṇaddhikavanibbakayācakānaṃ <note>[… vaṇibbakayācakānaṃ (sī.)]</note> annaṃ pānaṃ vatthaṃ yānaṃ mālāgandhavilepanaṃ  seyyāvasathapadīpeyyaṃ. Evaṃ kho, bhikkhave, puggalo avuṭṭhikasamo hoti.</paragraph>
    <paragraph>‘‘Kathañca, bhikkhave, puggalo padesavassī hoti? Idha, bhikkhave, ekacco puggalo ekaccānaṃ dātā (hoti) <note>[( ) natthi syāmapotthake]</note>, ekaccānaṃ na dātā hoti samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo padesavassī hoti.</paragraph>
    <paragraph>‘‘Kathañca, bhikkhave, puggalo sabbatthābhivassī hoti? Idha, bhikkhave, ekacco puggalo sabbesaṃva deti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo sabbatthābhivassī hoti. Ime  kho, bhikkhave, tayo puggalā santo saṃvijjamānā lokasmi’’nti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Na samaṇe na brāhmaṇe, na kapaṇaddhikavanibbake;</gatha>
    <gatha type="2">Laddhāna saṃvibhājeti, annaṃ  pānañca bhojanaṃ;</gatha>
    <gatha type="last">Taṃ ve avuṭṭhikasamoti, āhu naṃ purisādhamaṃ.</gatha>
    <gatha type="1">‘‘Ekaccānaṃ  na dadāti, ekaccānaṃ pavecchati;</gatha>
    <gatha type="last">Taṃ ve padesavassīti, āhu medhāvino janā.</gatha>
    <gatha type="1">‘‘Subhikkhavāco puriso, sabbabhūtānukampako;</gatha>
    <gatha type="last">Āmodamāno pakireti, detha dethāti bhāsati.</gatha>
    <gatha type="1">‘‘Yathāpi megho thanayitvā, gajjayitvā pavassati;</gatha>
    <gatha type="last">Thalaṃ ninnañca pūreti, abhisandantova <note>[abhisandentova (?)]</note> vārinā.</gatha>
    <gatha type="1">‘‘Evameva  idhekacco, puggalo hoti tādiso;</gatha>
    <gatha type="2">Dhammena saṃharitvāna, uṭṭhānādhigataṃ dhanaṃ;</gatha>
    <gatha type="last">Tappeti  annapānena, sammā patte vanibbake’’ti.</gatha>
    <paragraph>Ayampi attho vutto bhagavatā, iti me sutanti. Chaṭṭhaṃ.</paragraph>
    <subhead>7. Sukhapatthanāsuttaṃ</subhead>
    <paragraph nr="76"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tīṇimāni, bhikkhave, sukhāni patthayamāno sīlaṃ rakkheyya paṇḍito. Katamāni tīṇi? Pasaṃsā me āgacchatūti <note>[āgacchantūti (syā.)]</note> sīlaṃ rakkheyya paṇḍito, bhogā me uppajjantūti sīlaṃ rakkheyya paṇḍito, kāyassa bhedā paraṃ maraṇā sugatiṃ saggaṃ lokaṃ upapajjissāmīti sīlaṃ rakkheyya paṇḍito. Imāni kho, bhikkhave, tīṇi sukhāni patthayamāno sīlaṃ rakkheyya paṇḍito’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Sīlaṃ  rakkheyya medhāvī, patthayāno tayo sukhe;</gatha>
    <gatha type="last">Pasaṃsaṃ vittalābhañca, pecca sagge pamodanaṃ.</gatha>
    <gatha type="1">‘‘Akarontopi  ce pāpaṃ, karontamupasevati;</gatha>
    <gatha type="last">Saṅkiyo hoti pāpasmiṃ, avaṇṇo cassa rūhati.</gatha>
    <gatha type="1">‘‘Yādisaṃ kurute mittaṃ, yādisaṃ cūpasevati;</gatha>
    <gatha type="last">Sa  ve tādisako hoti, sahavāso hi <note>[sahavāsopi (sī. ka.)]</note> tādiso.</gatha>
    <gatha type="1">‘‘Sevamāno sevamānaṃ, samphuṭṭho samphusaṃ paraṃ;</gatha>
    <gatha type="2">Saro diddho kalāpaṃva, alittamupalimpati;</gatha>
    <gatha type="last">Upalepabhayā <note>[upalimpabhayā (ka.)]</note> dhīro, neva pāpasakhā siyā.</gatha>
    <gatha type="1">‘‘Pūtimacchaṃ kusaggena, yo naro upanayhati;</gatha>
    <gatha type="last">Kusāpi pūti vāyanti, evaṃ bālūpasevanā.</gatha>
    <gatha type="1">‘‘Tagarañca palāsena, yo naro upanayhati;</gatha>
    <gatha type="last">Pattāpi surabhi vāyanti, evaṃ dhīrūpasevanā.</gatha>
    <gatha type="1">‘‘Tasmā  pattapuṭasseva <note>[palāsapuṭasseva (pī. ka.)]</note>, ñatvā sampākamattano;</gatha>
    <gatha type="2">Asante nupaseveyya, sante  seveyya paṇḍito;</gatha>
    <gatha type="last">Asanto nirayaṃ nenti, santo pāpenti suggati’’nti.</gatha>
    <paragraph>Ayampi attho vutto bhagavatā, iti me sutanti. Sattamaṃ.</paragraph>
    <subhead>8. Bhidurasuttaṃ</subhead>
    <paragraph nr="77"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Bhidurāyaṃ <note>[bhindantāyaṃ (syā. pī. ka.)]</note>, bhikkhave, kāyo, viññāṇaṃ virāgadhammaṃ, sabbe upadhī aniccā dukkhā vipariṇāmadhammā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Kāyañca  bhiduraṃ <note>[bhindantaṃ (syā. pī. ka.)]</note> ñatvā, viññāṇañca virāgunaṃ <note>[virāgikaṃ (ka. sī.), pabhaṅguṇaṃ (syā.)]</note>;</gatha>
    <gatha type="2">Upadhīsu  bhayaṃ disvā, jātimaraṇamaccagā;</gatha>
    <gatha type="last">Sampatvā paramaṃ santiṃ, kālaṃ kaṅkhati bhāvitatto’’ti.</gatha>
    <paragraph>Ayampi attho vutto bhagavatā, iti me sutanti. Aṭṭhamaṃ.</paragraph>
    <subhead>9. Dhātusosaṃsandanasuttaṃ</subhead>
    <paragraph nr="78"> Vuttañhetaṃ bhagavatā, vuttamarahatāti  me sutaṃ –</paragraph>
    <paragraph>‘‘Dhātuso, bhikkhave, sattā sattehi saddhiṃ saṃsandanti samenti. Hīnādhimuttikā sattā hīnādhimuttikehi sattehi saddhiṃ saṃsandanti samenti, kalyāṇādhimuttikā sattā kalyāṇādhimuttikehi sattehi saddhiṃ saṃsandanti samenti.</paragraph>
    <paragraph>‘‘Atītampi, bhikkhave, addhānaṃ dhātusova sattā sattehi saddhiṃ saṃsandiṃsu samiṃsu. Hīnādhimuttikā sattā hīnādhimuttikehi sattehi saddhiṃ saṃsandiṃsu samiṃsu, kalyāṇādhimuttikā sattā kalyāṇādhimuttikehi sattehi saddhiṃ saṃsandiṃsu samiṃsu.</paragraph>
    <paragraph>‘‘Anāgatampi , bhikkhave, addhānaṃ dhātusova sattā sattehi saddhiṃ saṃsandissanti samessanti. Hīnādhimuttikā sattā hīnādhimuttikehi sattehi saddhiṃ saṃsandissanti samessanti, kalyāṇādhimuttikā sattā kalyāṇādhimuttikehi sattehi saddhiṃ saṃsandissanti samessanti.</paragraph>
    <paragraph>‘‘Etarahipi, bhikkhave, paccuppanaṃ addhānaṃ dhātusova sattā sattehi saddhiṃ saṃsandanti samenti. Hīnādhimuttikā sattā hīnādhimuttikehi sattehi saddhiṃ saṃsandanti samenti, kalyāṇādhimuttikā sattā kalyāṇādhimuttikehi sattehi saddhiṃ saṃsandanti samentī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Saṃsaggā vanatho jāto, asaṃsaggena chijjati;</gatha>
    <gatha type="last">Parittaṃ  dārumāruyha, yathā sīde mahaṇṇave.</gatha>
    <gatha type="1">‘‘Evaṃ  kusītamāgamma, sādhujīvīpi sīdati;</gatha>
    <gatha type="last">Tasmā taṃ parivajjeyya, kusītaṃ hīnavīriyaṃ.</gatha>
    <gatha type="1">‘‘Pavivittehi ariyehi, pahitattehi jhāyibhi;</gatha>
    <gatha type="last">Niccaṃ āraddhavīriyehi, paṇḍitehi sahāvase’’ti.</gatha>
    <paragraph>Ayampi attho vutto bhagavatā, iti me sutanti. Navamaṃ.</paragraph>
    <subhead>10. Parihānasuttaṃ</subhead>
    <paragraph nr="79"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tayome, bhikkhave, dhammā sekhassa bhikkhuno parihānāya saṃvattanti. Katame tayo? Idha, bhikkhave, sekho bhikkhu kammārāmo hoti, kammarato, kammārāmatamanuyutto; bhassārāmo hoti, bhassarato, bhassārāmatamanuyutto; niddārāmo hoti, niddārato, niddārāmatamanuyutto. Ime kho, bhikkhave, tayo dhammā sekhassa bhikkhuno parihānāya saṃvattanti.</paragraph>
    <paragraph>‘‘Tayome, bhikkhave, dhammā sekhassa bhikkhuno aparihānāya saṃvattanti. Katame tayo? Idha, bhikkhave, sekho bhikkhu na kammārāmo hoti, na kammarato, na kammārāmatamanuyutto; na bhassārāmo hoti, na bhassarato, na bhassārāmatamanuyutto; na niddārāmo hoti, na niddārato , na niddārāmatamanuyutto. Ime kho, bhikkhave, tayo dhammā sekhassa bhikkhuno aparihānāya saṃvattantī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Kammārāmo bhassārāmo <note>[bhassarato (sabbatha)]</note>, niddārāmo ca uddhato;</gatha>
    <gatha type="last">Abhabbo  tādiso bhikkhu, phuṭṭhuṃ sambodhimuttamaṃ.</gatha>
    <gatha type="1">‘‘Tasmā hi appakiccassa, appamiddho anuddhato;</gatha>
    <gatha type="last">Bhabbo so tādiso bhikkhu, phuṭṭhuṃ sambodhimuttama’’nti.</gatha>
    <paragraph>Ayampi  attho vutto bhagavatā, iti me sutanti. Dasamaṃ.</paragraph>
    <centered>Tatiyo vaggo niṭṭhito.</centered>
    <paragraph>Tassuddānaṃ –</paragraph>
    <gatha type="1">Dve diṭṭhī nissaraṇaṃ rūpaṃ, putto avuṭṭhikena ca;</gatha>
    <gatha type="last">Sukhā ca bhiduro <note>[bhindanā (sabbattha)]</note> dhātu, parihānena te dasāti.</gatha>
    <title>4. Catutthavaggo</title>
    <subhead>1. Vitakkasuttaṃ</subhead>
    <paragraph nr="80"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tayome, bhikkhave, akusalavitakkā. Katame tayo? Anavaññattipaṭisaṃyutto vitakko, lābhasakkārasilokapaṭisaṃyutto vitakko, parānuddayatāpaṭisaṃyutto vitakko. Ime kho, bhikkhave, tayo akusalavitakkā’’ti . Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Anavaññattisaṃyutto, lābhasakkāragāravo;</gatha>
    <gatha type="last">Sahanandī amaccehi, ārā saṃyojanakkhayā.</gatha>
    <gatha type="1">‘‘Yo ca puttapasuṃ hitvā, vivāhe saṃharāni <note>[saṅgahāni (ka. sī. syā. pī.)]</note> ca;</gatha>
    <gatha type="last">Bhabbo so tādiso bhikkhu, phuṭṭhuṃ sambodhimuttama’’nti.</gatha>
    <paragraph>Ayampi attho vutto bhagavatā, iti me sutanti. Paṭhamaṃ.</paragraph>
    <subhead>2. Sakkārasuttaṃ</subhead>
    <paragraph nr="81"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Diṭṭhā  mayā, bhikkhave, sattā sakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</paragraph>
    <paragraph>‘‘Diṭṭhā mayā, bhikkhave, sattā asakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</paragraph>
    <paragraph>‘‘Diṭṭhā mayā, bhikkhave, sattā sakkārena ca asakkārena ca tadubhayena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ  nirayaṃ upapannā.</paragraph>
    <paragraph>‘‘Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi; ( ) <note>[(diṭṭhā mayā bhikkhave sattā sakkārena abhibhūtā. …pe… asakkārena abhibhūtā …pe… sakkārena ca asakkārena ca tadubhayena abhibhūtā pariyādinnacittā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.) (syā.) purimavagge micchādiṭṭhikasammādiṭṭhikasuttehi pana sameti, anvayabyatirekavākyānaṃ pana anantaritattā pāsaṃsatarā.)]</note> api ca, bhikkhave, yadeva me sāmaṃ ñātaṃ sāmaṃ diṭṭhaṃ sāmaṃ viditaṃ tamevāhaṃ vadāmi.</paragraph>
    <paragraph>‘‘Diṭṭhā mayā, bhikkhave, sattā sakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</paragraph>
    <paragraph>‘‘Diṭṭhā mayā, bhikkhave, sattā asakkārena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ  upapannā.</paragraph>
    <paragraph>‘‘Diṭṭhā mayā, bhikkhave, sattā sakkārena ca asakkārena ca tadubhayena abhibhūtā, pariyādinnacittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yassa sakkariyamānassa, asakkārena cūbhayaṃ;</gatha>
    <gatha type="last">Samādhi na vikampati, appamādavihārino <note>[appamāṇavihārino (sī. aṭṭha.)]</note>.</gatha>
    <gatha type="1">‘‘Taṃ  jhāyinaṃ sātatikaṃ, sukhumaṃ diṭṭhivipassakaṃ ;</gatha>
    <gatha type="last">Upādānakkhayārāmaṃ, āhu sappuriso itī’’ti.</gatha>
    <paragraph>Ayampi attho vutto bhagavatā, iti me sutanti. Dutiyaṃ.</paragraph>
    <subhead>3. Devasaddasuttaṃ</subhead>
    <paragraph nr="82"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tayome, bhikkhave, devesu devasaddā niccharanti samayā samayaṃ upādāya. Katame tayo? Yasmiṃ, bhikkhave, samaye ariyasāvako kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajjāya ceteti, tasmiṃ samaye <note>[tasmiṃ bhikkhave samaye (pī. ka.)]</note> devesu devasaddo niccharati – ‘eso ariyasāvako mārena saddhiṃ saṅgāmāya cetetī’ti. Ayaṃ, bhikkhave, paṭhamo devesu devasaddo niccharati samayā samayaṃ upādāya.</paragraph>
    <paragraph>‘‘Puna caparaṃ, bhikkhave, yasmiṃ samaye ariyasāvako sattannaṃ bodhipakkhiyānaṃ dhammānaṃ bhāvanānuyogamanuyutto viharati, tasmiṃ samaye devesu devasaddo niccharati – ‘eso ariyasāvako mārena saddhiṃ saṅgāmetī’ti. Ayaṃ, bhikkhave, dutiyo devesu devasaddo niccharati samayā samayaṃ upādāya.</paragraph>
    <paragraph>‘‘Puna caparaṃ, bhikkhave, yasmiṃ samaye ariyasāvako āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja  viharati, tasmiṃ samaye devesu devasaddo niccharati – ‘eso ariyasāvako vijitasaṅgāmo tameva saṅgāmasīsaṃ abhivijiya ajjhāvasatī’ti. Ayaṃ, bhikkhave, tatiyo devesu devasaddo niccharati samayā samayaṃ upādāya. Ime kho, bhikkhave, tayo devesu devasaddā niccharanti samayā samayaṃ upādāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Disvā  vijitasaṅgāmaṃ, sammāsambuddhasāvakaṃ;</gatha>
    <gatha type="last">Devatāpi namassanti, mahantaṃ vītasāradaṃ.</gatha>
    <gatha type="1">‘‘Namo  te purisājañña, yo tvaṃ dujjayamajjhabhū;</gatha>
    <gatha type="last">Jetvāna maccuno senaṃ, vimokkhena anāvaraṃ.</gatha>
    <gatha type="1">‘‘Iti hetaṃ namassanti, devatā pattamānasaṃ;</gatha>
    <gatha type="last">Tañhi tassa na passanti, yena maccuvasaṃ vaje’’ti.</gatha>
    <paragraph>Ayampi  attho vutto bhagavatā, iti me sutanti. Tatiyaṃ.</paragraph>
    <subhead>4. Pañcapubbanimittasuttaṃ</subhead>
    <paragraph nr="83"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Yadā, bhikkhave, devo devakāyā cavanadhammo hoti, pañcassa pubbanimittāni pātubhavanti – mālā milāyanti, vatthāni kilissanti, kacchehi sedā muccanti, kāye dubbaṇṇiyaṃ okkamati, sake devo devāsane nābhiramatīti. Tamenaṃ, bhikkhave, devā ‘cavanadhammo ayaṃ devaputto’ti iti viditvā tīhi vācāhi anumodenti <note>[anumodanti (sī. syā. pī.)]</note> – ‘ito, bho, sugatiṃ gaccha, sugatiṃ gantvā  suladdhalābhaṃ labha, suladdhalābhaṃ labhitvā suppatiṭṭhito bhavāhī’’’ti.</paragraph>
    <paragraph>Evaṃ vutte, aññataro bhikkhu bhagavantaṃ etadavoca – ‘‘kinnu kho, bhante, devānaṃ sugatigamanasaṅkhātaṃ; kiñca, bhante, devānaṃ suladdhalābhasaṅkhātaṃ ; kiṃ pana, bhante, devānaṃ suppatiṭṭhitasaṅkhāta’’nti?</paragraph>
    <paragraph>‘‘Manussattaṃ kho, bhikkhu <note>[bhikkhave (syā. pī.)]</note>, devānaṃ sugatigamanasaṅkhātaṃ; yaṃ manussabhūto samāno tathāgatappavedite dhammavinaye saddhaṃ paṭilabhati. Idaṃ kho, bhikkhu <note>[bhikkhave (syā. pī.)]</note>, devānaṃ suladdhalābhasaṅkhātaṃ; sā kho panassa saddhā niviṭṭhā hoti mūlajātā patiṭṭhitā daḷhā asaṃhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṃ. Idaṃ kho, bhikkhu <note>[bhikkhave (syā. pī.)]</note>, devānaṃ suppatiṭṭhitasaṅkhāta’’nti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yadā devo devakāyā, cavati āyusaṅkhayā;</gatha>
    <gatha type="last">Tayo saddā niccharanti, devānaṃ anumodataṃ.</gatha>
    <gatha type="1">‘‘‘Ito  bho sugatiṃ gaccha, manussānaṃ sahabyataṃ;</gatha>
    <gatha type="last">Manussabhūto saddhamme, labha saddhaṃ anuttaraṃ.</gatha>
    <gatha type="1">‘‘‘Sā te saddhā niviṭṭhassa, mūlajātā patiṭṭhitā;</gatha>
    <gatha type="last">Yāvajīvaṃ  asaṃhīrā, saddhamme suppavedite.</gatha>
    <gatha type="1">‘‘‘Kāyaduccaritaṃ  hitvā, vacīduccaritāni ca;</gatha>
    <gatha type="last">Manoduccaritaṃ hitvā, yañcaññaṃ dosasañhitaṃ.</gatha>
    <gatha type="1">‘‘‘Kāyena kusalaṃ katvā, vācāya kusalaṃ bahuṃ;</gatha>
    <gatha type="last">Manasā kusalaṃ katvā, appamāṇaṃ nirūpadhiṃ.</gatha>
    <gatha type="1">‘‘‘Tato opadhikaṃ puññaṃ, katvā dānena taṃ bahuṃ;</gatha>
    <gatha type="last">Aññepi macce saddhamme, brahmacariye nivesaya’ <note>[nivesaye (sī. syā.)]</note>.</gatha>
    <gatha type="1">‘‘Imāya anukampāya, devā devaṃ yadā vidū;</gatha>
    <gatha type="last">Cavantaṃ  anumodenti, ehi deva punappuna’’nti.</gatha>
    <paragraph>Ayampi attho vutto bhagavatā, iti me sutanti. Catutthaṃ.</paragraph>
    <subhead>5. Bahujanahitasuttaṃ</subhead>
    <paragraph nr="84"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tayome puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānaṃ. Katame tayo? Idha, bhikkhave, tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro  purisadammasārathi satthā devamanussānaṃ buddho bhagavā. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, paṭhamo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.</paragraph>
    <paragraph>‘‘Puna caparaṃ, bhikkhave, tasseva satthu <note>[satthuno (syā.)]</note> sāvako arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano  sammadaññā vimutto. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, dutiyo puggalo loke uppajjamāno  uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.</paragraph>
    <paragraph>‘‘Puna caparaṃ, bhikkhave, tasseva satthu sāvako sekho hoti pāṭipado bahussuto sīlavatūpapanno. Sopi <note>[so (?)]</note> dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ  sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, tatiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ. Ime kho, bhikkhave, tayo puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussāna’’nti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Satthā hi loke paṭhamo mahesi, tassanvayo sāvako bhāvitatto;</gatha>
    <gatha type="last">Athāparo  pāṭipadopi sekho, bahussuto sīlavatūpapanno.</gatha>
    <gatha type="1">‘‘Ete tayo devamanussaseṭṭhā, pabhaṅkarā dhammamudīrayantā;</gatha>
    <gatha type="last">Apāpuranti <note>[apāpurenti (ka.)]</note> amatassa dvāraṃ, yogā pamocenti <note>[yāgā pamuccanti (sī.), yogā mocanti (syā.)]</note> hujjanaṃ te.</gatha>
    <gatha type="1">‘‘Ye satthavāhena anuttarena, sudesitaṃ maggamanukkamanti <note>[maggamanuggamanti (sī. ka.)]</note>;</gatha>
    <gatha type="last">Idheva dukkhassa karonti antaṃ, ye appamattā sugatassa sāsane’’ti.</gatha>
    <paragraph>Ayampi attho vutto bhagavatā, iti me sutanti. Pañcamaṃ.</paragraph>
    <subhead>6. Asubhānupassīsuttaṃ</subhead>
    <paragraph nr="85"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Asubhānupassī, bhikkhave, kāyasmiṃ viharatha; ānāpānassati ca vo ajjhattaṃ parimukhaṃ sūpaṭṭhitā hotu; sabbasaṅkhāresu aniccānupassino  viharatha. Asubhānupassīnaṃ, bhikkhave, kāyasmiṃ viharataṃ yo subhāya dhātuyā rāgānusayo so pahīyati <note>[pahiyyati (ka.)]</note>. Ānāpānassatiyā ajjhattaṃ parimukhaṃ sūpaṭṭhititāya ye bāhirā  vitakkāsayā vighātapakkhikā, te na honti. Sabbasaṅkhāresu aniccānupassīnaṃ  viharataṃ yā avijjā sā pahīyati, yā vijjā sā uppajjatī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Asubhānupassī kāyasmiṃ, ānāpāne paṭissato;</gatha>
    <gatha type="last">Sabbasaṅkhārasamathaṃ, passaṃ ātāpi sabbadā.</gatha>
    <gatha type="1">‘‘Sa ve sammaddaso bhikkhu, yato tattha vimuccati;</gatha>
    <gatha type="last">Abhiññāvosito santo, sa ve yogātigo munī’’ti.</gatha>
    <paragraph>Ayampi attho vutto bhagavatā, iti me sutanti. Chaṭṭhaṃ.</paragraph>
    <subhead>7. Dhammānudhammapaṭipannasuttaṃ</subhead>
    <paragraph nr="86"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Dhammānudhammapaṭipannassa bhikkhuno ayamanudhammo hoti veyyākaraṇāya – dhammānudhammapaṭipannoyanti bhāsamāno dhammaññeva bhāsati no adhammaṃ, vitakkayamāno vā dhammavitakkaññeva vitakketi no adhammavitakkaṃ, tadubhayaṃ vā pana abhinivejjetvā upekkhako viharati sato sampajāno’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Dhammārāmo  dhammarato, dhammaṃ anuvicintayaṃ;</gatha>
    <gatha type="last">Dhammaṃ anussaraṃ bhikkhu, saddhammā na parihāyati.</gatha>
    <gatha type="1">‘‘Caraṃ vā yadi vā tiṭṭhaṃ, nisinno uda vā sayaṃ;</gatha>
    <gatha type="last">Ajjhattaṃ samayaṃ cittaṃ, santimevādhigacchatī’’ti.</gatha>
    <paragraph>Ayampi attho vutto bhagavatā, iti me sutanti. Sattamaṃ.</paragraph>
    <subhead>8. Andhakaraṇasuttaṃ</subhead>
    <paragraph nr="87"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tayome , bhikkhave, akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṃvattanikā . Katame tayo? Kāmavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko. Byāpādavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko. Vihiṃsāvitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko. Ime kho, bhikkhave, tayo akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṃvattanikā.</paragraph>
    <paragraph>‘‘Tayome, bhikkhave, kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṃvattanikā. Katame tayo? Nekkhammavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko. Abyāpādavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko. Avihiṃsāvitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko  nibbānasaṃvattaniko. Ime kho, bhikkhave, tayo kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṃvattanikā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Tayo vitakke kusale vitakkaye, tayo  pana akusale nirākare;</gatha>
    <gatha type="2">Sa ve vitakkāni vicāritāni, sameti vuṭṭhīva rajaṃ samūhataṃ;</gatha>
    <gatha type="last">Sa ve vitakkūpasamena cetasā, idheva so santipadaṃ samajjhagā’’ti.</gatha>
    <paragraph>Ayampi attho vutto bhagavatā, iti me sutanti. Aṭṭhamaṃ.</paragraph>
    <subhead>9. Antarāmalasuttaṃ</subhead>
    <paragraph nr="88"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tayome, bhikkhave, antarāmalā antarāamittā antarāsapattā antarāvadhakā antarāpaccatthikā. Katame tayo? Lobho, bhikkhave, antarāmalo antarāamitto antarāsapatto  antarāvadhako antarāpaccatthiko. Doso, bhikkhave, antarāmalo antarāamitto antarāsapatto antarāvadhako antarāpaccatthiko. Moho, bhikkhave, antarāmalo antarāamitto antarāsapatto antarāvadhako antarāpaccatthiko. Ime kho, bhikkhave, tayo antarāmalā antarāamittā antarāsapattā antarāvadhakā antarāpaccatthikā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Anatthajanano lobho, lobho cittappakopano;</gatha>
    <gatha type="last">Bhayamantarato jātaṃ, taṃ jano nāvabujjhati.</gatha>
    <gatha type="1">‘‘Luddho  atthaṃ na jānāti, luddho dhammaṃ na passati;</gatha>
    <gatha type="last">Andhatamaṃ <note>[andhaṃ tamaṃ (sī.)]</note> tadā hoti, yaṃ lobho sahate naraṃ.</gatha>
    <gatha type="1">‘‘Yo ca lobhaṃ pahantvāna, lobhaneyye na lubbhati;</gatha>
    <gatha type="last">Lobho pahīyate tamhā, udabindūva pokkharā.</gatha>
    <gatha type="1">‘‘Anatthajanano  doso, doso cittappakopano;</gatha>
    <gatha type="last">Bhayamantarato jātaṃ, taṃ jano nāvabujjhati.</gatha>
    <gatha type="1">‘‘Duṭṭho atthaṃ na jānāti, duṭṭho dhammaṃ na passati;</gatha>
    <gatha type="last">Andhatamaṃ tadā hoti, yaṃ doso sahate naraṃ.</gatha>
    <gatha type="1">‘‘Yo ca dosaṃ pahantvāna, dosaneyye na dussati;</gatha>
    <gatha type="last">Doso pahīyate tamhā, tālapakkaṃva bandhanā.</gatha>
    <gatha type="1">‘‘Anatthajanano moho, moho cittappakopano;</gatha>
    <gatha type="last">Bhayamantarato jātaṃ, taṃ jano nāvabujjhati.</gatha>
    <gatha type="1">‘‘Mūḷho atthaṃ na jānāti, mūḷho dhammaṃ na passati;</gatha>
    <gatha type="last">Andhatamaṃ tadā hoti, yaṃ moho sahate naraṃ.</gatha>
    <gatha type="1">‘‘Yo  ca mohaṃ pahantvāna, mohaneyye na muyhati;</gatha>
    <gatha type="last">Mohaṃ vihanti so sabbaṃ, ādiccovudayaṃ tama’’nti.</gatha>
    <paragraph>Ayampi attho vutto bhagavatā, iti me sutanti. Navamaṃ.</paragraph>
    <subhead>10. Devadattasuttaṃ</subhead>
    <paragraph nr="89"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. Katamehi tīhi? Pāpicchatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Pāpamittatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Sati kho pana uttarikaraṇīye <note>[uttariṃ karaṇīye (syā.)]</note> oramattakena visesādhigamena <note>[visesādhigamena ca (syā. pī.)]</note> antarā vosānaṃ āpādi. Imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko  kappaṭṭho atekiccho’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Mā jātu koci lokasmiṃ, pāpiccho udapajjatha;</gatha>
    <gatha type="last">Tadamināpi jānātha, pāpicchānaṃ yathā gati.</gatha>
    <gatha type="1">‘‘Paṇḍitoti  samaññāto, bhāvitattoti sammato;</gatha>
    <gatha type="last">Jalaṃva yasasā aṭṭhā, devadattoti vissuto <note>[me sutaṃ (pāḷiyaṃ)]</note>.</gatha>
    <gatha type="1">‘‘So pamāṇamanuciṇṇo <note>[pamādamanuciṇṇo (ka. sī. syā. pī.), samānamanuciṇṇo (aṭṭha.)]</note>, āsajja naṃ tathāgataṃ;</gatha>
    <gatha type="last">Avīcinirayaṃ patto, catudvāraṃ bhayānakaṃ.</gatha>
    <gatha type="1">‘‘Aduṭṭhassa hi yo dubbhe, pāpakammaṃ akubbato;</gatha>
    <gatha type="last">Tameva pāpaṃ phusati <note>[phusseti (syā.)]</note>, duṭṭhacittaṃ anādaraṃ.</gatha>
    <gatha type="1">‘‘Samuddaṃ visakumbhena, yo maññeyya padūsituṃ;</gatha>
    <gatha type="last">Na so tena padūseyya, bhesmā hi udadhi mahā.</gatha>
    <gatha type="1">‘‘Evameva <note>[evametaṃ (syā.)]</note> tathāgataṃ, yo vādena vihiṃsati;</gatha>
    <gatha type="last">Sammaggataṃ <note>[samaggataṃ (sī. ka.)]</note> santacittaṃ, vādo tamhi na rūhati.</gatha>
    <gatha type="1">‘‘Tādisaṃ mittaṃ kubbetha, tañca seveyya paṇḍito;</gatha>
    <gatha type="last">Yassa maggānugo bhikkhu, khayaṃ dukkhassa pāpuṇe’’ti.</gatha>
    <paragraph>Ayampi attho vutto bhagavatā, iti me sutanti. Dasamaṃ.</paragraph>
    <centered>Catuttho vaggo niṭṭhito.</centered>
    <paragraph>Tassuddānaṃ –</paragraph>
    <gatha type="1">Vitakkāsakkārasadda, cavanaloke asubhaṃ;</gatha>
    <gatha type="last">Dhammaandhakāramalaṃ, devadattena te dasāti.</gatha>
    <title>5. Pañcamavaggo</title>
    <subhead>1. Aggappasādasuttaṃ</subhead>
    <paragraph nr="90"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tayome, bhikkhave, aggappasādā. Katame tayo? Yāvatā, bhikkhave, sattā apadā vā dvipadā vā catuppadā vā bahuppadā <note>[bahupadā (ka.)]</note> vā rūpino vā arūpino vā saññino vā asaññino vā nevasaññināsaññino vā, tathāgato tesaṃ aggamakkhāyati arahaṃ sammāsambuddho . Ye, bhikkhave, buddhe pasannā, agge te pasannā. Agge kho pana pasannānaṃ aggo vipāko hoti.</paragraph>
    <paragraph>‘‘Yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyati, yadidaṃ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbānaṃ. Ye, bhikkhave, virāge dhamme pasannā, agge te pasannā. Agge kho pana pasannānaṃ aggo vipāko hoti.</paragraph>
    <paragraph>‘‘Yāvatā , bhikkhave, saṅghā vā gaṇā vā, tathāgatasāvakasaṅgho tesaṃ aggamakkhāyati, yadidaṃ cattāri purisayugāni aṭṭha purisapuggalā  esa  bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. Ye, bhikkhave, saṅghe pasannā, agge te pasannā. Agge kho pana pasannānaṃ aggo vipāko hoti. Ime kho, bhikkhave, tayo aggappasādā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Aggato ve pasannānaṃ, aggaṃ dhammaṃ vijānataṃ;</gatha>
    <gatha type="last">Agge buddhe pasannānaṃ, dakkhiṇeyye anuttare.</gatha>
    <gatha type="1">‘‘Agge dhamme pasannānaṃ, virāgūpasame sukhe;</gatha>
    <gatha type="last">Agge saṅghe pasannānaṃ, puññakkhette anuttare.</gatha>
    <gatha type="1">‘‘Aggasmiṃ  dānaṃ dadataṃ, aggaṃ puññaṃ pavaḍḍhati;</gatha>
    <gatha type="last">Aggaṃ āyu ca vaṇṇo ca, yaso kitti sukhaṃ balaṃ.</gatha>
    <gatha type="1">‘‘Aggassa dātā medhāvī, aggadhammasamāhito;</gatha>
    <gatha type="last">Devabhūto manusso vā, aggappatto pamodatī’’ti.</gatha>
    <paragraph>Ayampi attho vutto bhagavatā, iti me sutanti. Paṭhamaṃ.</paragraph>
    <subhead>2. Jīvikasuttaṃ</subhead>
    <paragraph nr="91"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Antamidaṃ, bhikkhave, jīvikānaṃ yadidaṃ piṇḍolyaṃ. Abhisāpoyaṃ <note>[abhisāpāyaṃ (sī.), abhilāpāyaṃ (syā. pī.), abhisapāyaṃ (ka.)]</note>, bhikkhave, lokasmiṃ – ‘piṇḍolo vicarasi pattapāṇī’ti. Tañca kho etaṃ, bhikkhave, kulaputtā upenti atthavasikā, atthavasaṃ paṭicca; neva rājābhinītā, na corābhinītā, na iṇaṭṭā, na bhayaṭṭā, na ājīvikāpakatā. Api ca kho ‘otiṇṇamhā jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇā dukkhaparetā , appeva nāma imassa kevalassa dukkhakkhandhassa antakiriyā paññāyethā’ti. Evaṃ pabbajito cāyaṃ, bhikkhave, kulaputto so  ca hoti abhijjhālu kāmesu tibbasārāgo, byāpannacitto paduṭṭhamanasaṅkappo, muṭṭhassati  asampajāno asamāhito vibbhantacitto pākatindriyo. Seyyathāpi, bhikkhave, chavālātaṃ ubhatopadittaṃ majjhe gūthagataṃ neva gāme kaṭṭhatthaṃ pharati  na araññeः tathūpamāhaṃ, bhikkhave, imaṃ puggalaṃ vadāmi gihibhogā parihīno sāmaññatthañca na paripūretī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Gihibhogā parihīno, sāmaññatthañca dubbhago;</gatha>
    <gatha type="last">Paridhaṃsamāno pakireti, chavālātaṃva nassati.</gatha>
    <gatha type="1">‘‘Kāsāvakaṇṭhā bahavo, pāpadhammā asaññatā;</gatha>
    <gatha type="last">Pāpā pāpehi kammehi, nirayaṃ te upapajjare.</gatha>
    <gatha type="1">‘‘Seyyo ayoguḷo bhutto, tatto aggisikhūpamo;</gatha>
    <gatha type="last">Yañce bhuñjeyya dussīlo, raṭṭhapiṇḍamasaññato’’ti.</gatha>
    <paragraph>Ayampi attho vutto bhagavatā, iti me sutanti. Dutiyaṃ.</paragraph>
    <subhead>3. Saṅghāṭikaṇṇasuttaṃ</subhead>
    <paragraph nr="92"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Saṅghāṭikaṇṇe cepi, bhikkhave , bhikkhu gahetvā piṭṭhito piṭṭhito anubandho assa pāde pādaṃ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo; atha kho so ārakāva mayhaṃ, ahañca tassa. Taṃ kissa hetu? Dhammañhi so, bhikkhave, bhikkhu na passati. Dhammaṃ apassanto  na maṃ passati <note>[maṃ na passati (syā.)]</note>.</paragraph>
    <paragraph>‘‘Yojanasate cepi so, bhikkhave, bhikkhu vihareyya. So ca hoti anabhijjhālu kāmesu na tibbasārāgo abyāpannacitto apaduṭṭhamanasaṅkappo upaṭṭhitassati sampajāno samāhito ekaggacitto saṃvutindriyo; atha kho so santikeva mayhaṃ, ahañca tassa. Taṃ kissa hetu? Dhammaṃ hi so, bhikkhave, bhikkhu passati; dhammaṃ passanto maṃ passatī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Anubandhopi  ce assa, mahiccho ca vighātavā;</gatha>
    <gatha type="2">Ejānugo anejassa, nibbutassa anibbuto;</gatha>
    <gatha type="last">Giddho so vītagedhassa, passa yāvañca ārakā.</gatha>
    <gatha type="1">‘‘Yo  ca dhammamabhiññāya, dhammamaññāya paṇḍito;</gatha>
    <gatha type="last">Rahadova  nivāte ca, anejo vūpasammati.</gatha>
    <gatha type="1">‘‘Anejo so anejassa, nibbutassa ca nibbuto;</gatha>
    <gatha type="last">Agiddho vītagedhassa, passa yāvañca santike’’ti.</gatha>
    <paragraph>Ayampi attho vutto bhagavatā, iti me sutanti. Tatiyaṃ.</paragraph>
    <subhead>4. Aggisuttaṃ</subhead>
    <paragraph nr="93"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tayome, bhikkhave, aggī. Katame tayo? Rāgaggi, dosaggi, mohaggi – ime kho, bhikkhave, tayo aggī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Rāgaggi dahati macce, ratte kāmesu mucchite;</gatha>
    <gatha type="last">Dosaggi pana byāpanne, nare pāṇātipātino.</gatha>
    <gatha type="1">‘‘Mohaggi pana sammūḷhe, ariyadhamme akovide;</gatha>
    <gatha type="last">Ete aggī ajānantā, sakkāyābhiratā pajā.</gatha>
    <gatha type="1">‘‘Te vaḍḍhayanti nirayaṃ, tiracchānañca yoniyo;</gatha>
    <gatha type="last">Asuraṃ  pettivisayaṃ, amuttā mārabandhanā.</gatha>
    <gatha type="1">‘‘Ye ca rattindivā yuttā, sammāsambuddhasāsane;</gatha>
    <gatha type="last">Te nibbāpenti rāgaggiṃ, niccaṃ asubhasaññino.</gatha>
    <gatha type="1">‘‘Dosaggiṃ  pana mettāya, nibbāpenti naruttamā;</gatha>
    <gatha type="last">Mohaggiṃ pana paññāya, yāyaṃ nibbedhagāminī.</gatha>
    <gatha type="1">‘‘Te nibbāpetvā nipakā, rattindivamatanditā;</gatha>
    <gatha type="last">Asesaṃ parinibbanti, asesaṃ dukkhamaccaguṃ.</gatha>
    <gatha type="1">‘‘Ariyaddasā vedaguno, sammadaññāya paṇḍitā;</gatha>
    <gatha type="last">Jātikkhayamabhiññāya, nāgacchanti punabbhava’’nti.</gatha>
    <paragraph>Ayampi attho vutto bhagavatā, iti me sutanti. Catutthaṃ.</paragraph>
    <subhead>5. Upaparikkhasuttaṃ</subhead>
    <paragraph nr="94"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tathā tathā, bhikkhave, bhikkhu upaparikkheyya  yathā yathāssa <note>[yathā yathā (bahūsu)]</note> upaparikkhato bahiddhā cassa viññāṇaṃ avikkhittaṃ avisaṭaṃ ajjhattaṃ asaṇṭhitaṃ anupādāya na paritasseyya. Bahiddhā, bhikkhave, viññāṇe avikkhitte avisaṭe sati ajjhattaṃ asaṇṭhite anupādāya aparitassato āyatiṃ jātijarāmaraṇadukkhasamudayasambhavo na hotī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Sattasaṅgappahīnassa, netticchinnassa bhikkhuno;</gatha>
    <gatha type="last">Vikkhīṇo jātisaṃsāro, natthi tassa punabbhavo’’ti.</gatha>
    <paragraph>Ayampi attho vutto bhagavatā, iti me sutanti. Pañcamaṃ.</paragraph>
    <subhead>6. Kāmūpapattisuttaṃ</subhead>
    <paragraph nr="95"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tisso imā, bhikkhave, kāmūpapattiyo <note>[kāmuppattiyo (sī.)]</note>. Katamā tisso? Paccupaṭṭhitakāmā, nimmānaratino , paranimmitavasavattino – imā kho, bhikkhave, tisso kāmūpapattiyo’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Paccupaṭṭhitakāmā ca, ye devā vasavattino;</gatha>
    <gatha type="2">Nimmānaratino devā, ye caññe kāmabhogino;</gatha>
    <gatha type="last">Itthabhāvaññathābhāvaṃ , saṃsāraṃ nātivattare.</gatha>
    <gatha type="1">‘‘Etamādīnavaṃ ñatvā, kāmabhogesu paṇḍito;</gatha>
    <gatha type="last">Sabbe pariccaje kāme, ye dibbā ye ca mānusā.</gatha>
    <gatha type="1">‘‘Piyarūpasātagadhitaṃ , chetvā sotaṃ duraccayaṃ;</gatha>
    <gatha type="last">Asesaṃ parinibbanti, asesaṃ dukkhamaccaguṃ.</gatha>
    <gatha type="1">‘‘Ariyaddasā vedaguno, sammadaññāya paṇḍitā;</gatha>
    <gatha type="last">Jātikkhayamabhiññāya, nāgacchanti punabbhava’’nti.</gatha>
    <paragraph>Ayampi attho vutto bhagavatā, iti me sutanti. Chaṭṭhaṃ.</paragraph>
    <subhead>7. Kāmayogasuttaṃ</subhead>
    <paragraph nr="96"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Kāmayogayutto, bhikkhave, bhavayogayutto āgāmī hoti āgantā <note>[āgantvā (syā. ka.)]</note> itthattaṃ. Kāmayogavisaṃyutto, bhikkhave, bhavayogayutto anāgāmī hoti anāgantā itthattaṃ. Kāmayogavisaṃyutto, bhikkhave, bhavayogavisaṃyutto arahā hoti, khīṇāsavo’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Kāmayogena saṃyuttā, bhavayogena cūbhayaṃ;</gatha>
    <gatha type="last">Sattā  gacchanti saṃsāraṃ, jātimaraṇagāmino.</gatha>
    <gatha type="1">‘‘Ye ca kāme pahantvāna, appattā āsavakkhayaṃ;</gatha>
    <gatha type="last">Bhavayogena saṃyuttā, anāgāmīti vuccare.</gatha>
    <gatha type="1">‘‘Ye  ca kho chinnasaṃsayā, khīṇamānapunabbhavā;</gatha>
    <gatha type="last">Te ve pāraṅgatā loke, ye pattā āsavakkhaya’’nti.</gatha>
    <paragraph>Ayampi attho vutto bhagavatā, iti me sutanti. Sattamaṃ.</paragraph>
    <subhead>Kalyāṇasīlasuttaṃ</subhead>
    <paragraph nr="97"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Kalyāṇasīlo, bhikkhave, bhikkhu kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccati –</paragraph>
    <paragraph>‘‘Kathañca , bhikkhave, bhikkhu kalyāṇasīlo hoti? Idha, bhikkhave, bhikkhu sīlavā hoti, pātimokkhasaṃvarasaṃvuto viharati, ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. Evaṃ kho, bhikkhave, bhikkhu kalyāṇasīlo hoti. Iti kalyāṇasīlo.</paragraph>
    <paragraph>‘‘Kalyāṇadhammo  ca kathaṃ hoti? Idha, bhikkhave, bhikkhu sattannaṃ bodhipakkhiyānaṃ dhammānaṃ bhāvanānuyogamanuyutto viharati. Evaṃ kho, bhikkhave, bhikkhu kalyāṇadhammo hoti. Iti kalyāṇasīlo, kalyāṇadhammo.</paragraph>
    <paragraph>‘‘Kalyāṇapañño ca kathaṃ hoti ? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Evaṃ kho, bhikkhave, bhikkhu kalyāṇapañño hoti.</paragraph>
    <paragraph>‘‘Iti kalyāṇasīlo kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccatī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yassa  kāyena vācāya, manasā natthi dukkaṭaṃ;</gatha>
    <gatha type="last">Taṃ ve kalyāṇasīloti, āhu bhikkhuṃ hirīmanaṃ <note>[hirīmataṃ (syā. ka.)]</note>.</gatha>
    <gatha type="1">‘‘Yassa dhammā subhāvitā, satta <note>[patta (sabbattha)]</note> sambodhigāmino;</gatha>
    <gatha type="last">Taṃ ve kalyāṇadhammoti, āhu bhikkhuṃ anussadaṃ.</gatha>
    <gatha type="1">‘‘Yo dukkhassa pajānāti, idheva khayamattano;</gatha>
    <gatha type="last">Taṃ ve kalyāṇapaññoti, āhu bhikkhuṃ anāsavaṃ.</gatha>
    <gatha type="1">‘‘Tehi dhammehi sampannaṃ, anīghaṃ chinnasaṃsayaṃ;</gatha>
    <gatha type="last">Asitaṃ  sabbalokassa, āhu sabbapahāyina’’nti.</gatha>
    <paragraph>Ayampi attho vutto bhagavatā, iti me sutanti. Aṭṭhamaṃ.</paragraph>
    <subhead>9. Dānasuttaṃ</subhead>
    <paragraph nr="98"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Dvemāni , bhikkhave, dānāni – āmisadānañca dhammadānañca. Etadaggaṃ, bhikkhave, imesaṃ dvinnaṃ dānānaṃ yadidaṃ – dhammadānaṃ.</paragraph>
    <paragraph>‘‘Dveme, bhikkhave, saṃvibhāgā – āmisasaṃvibhāgo ca dhammasaṃvibhāgo ca. Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ – dhammasaṃvibhāgo.</paragraph>
    <paragraph>‘‘Dveme , bhikkhave, anuggahā – āmisānuggaho ca dhammānuggaho ca. Etadaggaṃ, bhikkhave, imesaṃ dvinnaṃ anuggahānaṃ yadidaṃ – dhammānuggaho’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yamāhu dānaṃ paramaṃ anuttaraṃ, yaṃ saṃvibhāgaṃ bhagavā avaṇṇayi <note>[avaṇṇayī (sī.)]</note>;</gatha>
    <gatha type="last">Aggamhi khettamhi pasannacitto, viññū pajānaṃ ko na yajetha kāle.</gatha>
    <gatha type="1">‘‘Ye  ceva bhāsanti suṇanti cūbhayaṃ, pasannacittā sugatassa sāsane;</gatha>
    <gatha type="last">Tesaṃ so attho paramo visujjhati, ye appamattā sugatassa sāsane’’ti.</gatha>
    <paragraph>Ayampi attho vutto bhagavatā, iti me sutanti. Navamaṃ.</paragraph>
    <subhead>10. Tevijjasuttaṃ</subhead>
    <paragraph nr="99"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Dhammenāhaṃ, bhikkhave, tevijjaṃ brāhmaṇaṃ paññāpemi, nāññaṃ lapitalāpanamattena.</paragraph>
    <paragraph>‘‘Kathañcāhaṃ, bhikkhave, dhammena tevijjaṃ brāhmaṇaṃ paññāpemi, nāññaṃ lapitalāpanamattena? Idha, bhikkhave, bhikkhu anekavihitaṃ pubbenivāsaṃ anussarati, seyyathidaṃ  – ekampi  jātiṃ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṃvaṭṭakappe anekepi vivaṭṭakappe anekepi saṃvaṭṭavivaṭṭakappe – ‘amutrāsiṃ evaṃnāmo evaṃgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto. So tato cuto amutra udapādiṃ. Tatrāpāsiṃ evaṃnāmo evaṃgotto evaṃvaṇṇo evamāhāro evaṃsukhadukkhappaṭisaṃvedī evamāyupariyanto. So tato cuto idhūpapanno’ti . Iti sākāraṃ sauddesaṃ anekavihitaṃ pubbenivāsaṃ anussarati. Ayamassa paṭhamā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṃ appamattassa ātāpino pahitattassa viharato.</paragraph>
    <paragraph>‘‘Puna caparaṃ, bhikkhave, bhikkhu dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti – ‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Ime vā pana bhonto sattā kāyasucaritena samannāgatā vacīsucaritena samannāgatā  manosucaritena  samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā’ti. Iti dibbena cakkhunā visuddhena  atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti. Ayamassa dutiyā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṃ appamattassa ātāpino pahitattassa viharato.</paragraph>
    <paragraph>‘‘Puna caparaṃ, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ayamassa tatiyā vijjā adhigatā hoti, avijjā vihatā, vijjā uppannā, tamo vihato, āloko uppanno, yathā taṃ appamattassa ātāpino pahitattassa viharato. Evaṃ kho ahaṃ, bhikkhave, dhammena tevijjaṃ brāhmaṇaṃ paññāpemi, nāññaṃ lapitalāpanamattenā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Pubbenivāsaṃ yovedi <note>[yovedi (sabbattha)]</note>, saggāpāyañca passati;</gatha>
    <gatha type="last">Atho <note>[atha (syā. ka.)]</note> jātikkhayaṃ patto, abhiññāvosito muni.</gatha>
    <gatha type="1">‘‘Etāhi  tīhi vijjāhi, tevijjo hoti brāhmaṇo;</gatha>
    <gatha type="last">Tamahaṃ vadāmi tevijjaṃ, nāññaṃ lapitalāpana’’nti.</gatha>
    <paragraph>Ayampi attho vutto bhagavatā, iti me sutanti. Dasamaṃ.</paragraph>
    <centered>Pañcamo vaggo niṭṭhito.</centered>
    <paragraph>Tassuddānaṃ –</paragraph>
    <gatha type="1">Pasāda jīvita saṅghāṭi , aggi upaparikkhayā;</gatha>
    <gatha type="last">Upapatti <note>[uppatti (sī.)]</note> kāma kalyāṇaṃ, dānaṃ dhammena te dasāti.</gatha>
    <centered>Tikanipāto niṭṭhito.</centered>
  </text>
</tree>
