<?xml version='1.0' encoding='UTF-8'?>
<tree text="2. Dukanip&#x101;to" target="text">
  <text>
    <title>1. Paṭhamavaggo</title>
    <subhead>1. Dukkhavihārasuttaṃ</subhead>
    <paragraph nr="28"> (Dve  dhamme anukkaṭi) <note>[( ) syāmapotthake natthi]</note> vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Dvīhi, bhikkhave, dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ  sapariḷāhaṃ; kāyassa bhedā paraṃ maraṇā duggati pāṭikaṅkhā. Katamehi dvīhi? Indriyesu aguttadvāratāya <note>[aguttadvāro (aṭṭha.)]</note> ca, bhojane amattaññutāya <note>[amattaññū (aṭṭha.)]</note> ca. Imehi kho, bhikkhave, dvīhi dhammehi samannāgato bhikkhu diṭṭheva dhamme dukkhaṃ viharati savidhātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikaṅkhā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Cakkhu sotañca ghānañca, jivhā kāyo tathā mano;</gatha>
    <gatha type="last">Etāni yassa dvārāni, aguttānidha <note>[aguttāni ca (syā.)]</note> bhikkhuno.</gatha>
    <gatha type="1">‘‘Bhojanamhi amattaññū, indriyesu asaṃvuto;</gatha>
    <gatha type="last">Kāyadukkhaṃ cetodukkhaṃ, dukkhaṃ so adhigacchati.</gatha>
    <gatha type="1">‘‘Ḍayhamānena kāyena, ḍayhamānena cetasā;</gatha>
    <gatha type="last">Divā vā yadi vā rattiṃ, dukkhaṃ viharati tādiso’’ti.</gatha>
    <paragraph>Ayampi attho vutto bhagavatā, iti me sutanti. Paṭhamaṃ.</paragraph>
    <subhead>2. Sukhavihārasuttaṃ</subhead>
    <paragraph nr="29"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Dvīhi, bhikkhave, dhammehi samannāgato bhikkhu diṭṭheva dhamme sukhaṃ viharati avighātaṃ anupāyāsaṃ apariḷāhaṃ; kāyassa bhedā paraṃ maraṇā sugati  pāṭikaṅkhā . Katamehi dvīhi? Indriyesu guttadvāratāya ca, bhojane mattaññutāya ca. Imehi kho, bhikkhave, dvīhi dhammehi samannāgato bhikkhu diṭṭheva dhamme sukhaṃ viharati avighātaṃ anupāyāsaṃ apariḷāhaṃ; kāyassa bhedā paraṃ maraṇā sugati pāṭikaṅkhā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Cakkhu sotañca ghānañca, jivhā kāyo tathā <note>[atho (sī. syā. ka.)]</note> mano;</gatha>
    <gatha type="last">Etāni yassa dvārāni, suguttānidha bhikkhuno.</gatha>
    <gatha type="1">‘‘Bhojanamhi ca mattaññū, indriyesu ca saṃvuto;</gatha>
    <gatha type="last">Kāyasukhaṃ cetosukhaṃ, sukhaṃ so adhigacchati.</gatha>
    <gatha type="1">‘‘Aḍayhamānena kāyena, aḍayhamānena cetasā;</gatha>
    <gatha type="last">Divā vā yadi vā rattiṃ, sukhaṃ viharati tādiso’’ti.</gatha>
    <paragraph>Ayampi attho vutto bhagavatā, iti me sutanti. Dutiyaṃ.</paragraph>
    <subhead>3. Tapanīyasuttaṃ</subhead>
    <paragraph nr="30"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Dveme, bhikkhave, dhammā tapanīyā. Katame  dve? Idha, bhikkhave, ekacco akatakalyāṇo hoti, akatakusalo, akatabhīruttāṇo, katapāpo, kataluddo, katakibbiso. So ‘akataṃ me kalyāṇa’ntipi tappati, ‘kataṃ me pāpa’ntipi tappati. Ime kho, bhikkhave, dve dhammā tapanīyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Kāyaduccaritaṃ katvā, vacīduccaritāni ca;</gatha>
    <gatha type="last">Manoduccaritaṃ  katvā, yañcaññaṃ dosasañhitaṃ.</gatha>
    <gatha type="1">‘‘Akatvā  kusalaṃ kammaṃ, katvānākusalaṃ bahuṃ;</gatha>
    <gatha type="last">Kāyassa bhedā duppañño, nirayaṃ sopapajjatī’’ti <note>[nirayaṃ so upapajjatīti (sī. syā. kaṃ. pī.)]</note>.</gatha>
    <paragraph>Ayampi attho vutto bhagavatā, iti me sutanti. Tatiyaṃ.</paragraph>
    <subhead>4. Atapanīyasuttaṃ</subhead>
    <paragraph nr="31"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Dveme, bhikkhave, dhammā atapanīyā. Katame dve? Idha, bhikkhave, ekacco katakalyāṇo hoti, katakusalo, katabhīruttāṇo, akatapāpo, akataluddo, akatakibbiso. So ‘kataṃ me kalyāṇa’ntipi na tappati, ‘akataṃ me pāpa’ntipi na tappati. Ime kho, bhikkhave, dve  dhammā atapanīyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Kāyaduccaritaṃ hitvā, vacīduccaritāni ca;</gatha>
    <gatha type="last">Manoduccaritaṃ hitvā, yañcaññaṃ dosasañhitaṃ.</gatha>
    <gatha type="1">‘‘Akatvākusalaṃ kammaṃ, katvāna kusalaṃ bahuṃ;</gatha>
    <gatha type="last">Kāyassa bhedā sappañño, saggaṃ so upapajjatī’’ti.</gatha>
    <paragraph>Ayampi attho vutto bhagavatā, iti me sutanti. Catutthaṃ.</paragraph>
    <subhead>5. Paṭhamasīlasuttaṃ</subhead>
    <paragraph nr="32"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Dvīhi, bhikkhave, dhammehi samannāgato puggalo yathābhataṃ nikkhitto evaṃ niraye. Katamehi dvīhi? Pāpakena ca sīlena, pāpikāya ca diṭṭhiyā. Imehi kho, bhikkhave, dvīhi dhammehi samannāgato puggalo yathābhataṃ nikkhitto evaṃ niraye’’ti. Etamatthaṃ bhagavā avoca. Tatthetaṃ  iti vuccati –</paragraph>
    <gatha type="1">‘‘Pāpakena  ca sīlena, pāpikāya ca diṭṭhiyā;</gatha>
    <gatha type="2">Etehi dvīhi dhammehi, yo samannāgato naro;</gatha>
    <gatha type="last">Kāyassa bhedā duppañño, nirayaṃ sopapajjatī’’ti.</gatha>
    <paragraph>Ayampi attho vutto bhagavatā, iti me sutanti. Pañcamaṃ.</paragraph>
    <subhead>6. Dutiyasīlasuttaṃ</subhead>
    <paragraph nr="33"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Dvīhi, bhikkhave, dhammehi samannāgato puggalo yathābhataṃ nikkhitto evaṃ sagge. Katamehi dvīhi ? Bhaddakena ca sīlena, bhaddikāya ca diṭṭhiyā. Imehi  kho, bhikkhave, dvīhi dhammehi samannāgato puggalo yathābhataṃ nikkhitto evaṃ sagge’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Bhaddakena ca sīlena, bhaddikāya ca diṭṭhiyā;</gatha>
    <gatha type="2">Etehi dvīhi dhammehi, yo samannāgato naro;</gatha>
    <gatha type="last">Kāyassa bhedā sappañño, saggaṃ so upapajjatī’’ti.</gatha>
    <paragraph>Ayampi attho vutto bhagavatā, iti me sutanti. Chaṭṭhaṃ.</paragraph>
    <subhead>7. Ātāpīsuttaṃ</subhead>
    <paragraph nr="34"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Anātāpī, bhikkhave, bhikkhu anottāpī <note>[anottappī (bahūsu) aṭṭhakathā passitabbā]</note> abhabbo sambodhāya, abhabbo nibbānāya, abhabbo anuttarassa yogakkhemassa adhigamāya. Ātāpī ca kho, bhikkhave, bhikkhu ottāpī <note>[ottappī (bahūsu)]</note> bhabbo sambodhāya, bhabbo nibbānāya, bhabbo anuttarassa yogakkhemassa adhigamāyā’’ti. Etamatthaṃ bhagavā avoca . Tatthetaṃ iti vuccati –</paragraph>
    <gatha type="1">‘‘Anātāpī  anottāpī, kusīto hīnavīriyo;</gatha>
    <gatha type="2">Yo thīnamiddhabahulo, ahirīko anādaro;</gatha>
    <gatha type="last">Abhabbo tādiso bhikkhu, phuṭṭhuṃ sambodhimuttamaṃ.</gatha>
    <gatha type="1">‘‘Yo  ca satimā nipako jhāyī, ātāpī ottāpī ca appamatto;</gatha>
    <gatha type="last">Saṃyojanaṃ jātijarāya chetvā, idheva sambodhimanuttaraṃ phuse’’ti.</gatha>
    <paragraph>Ayampi attho vutto bhagavatā, iti me sutanti. Sattamaṃ.</paragraph>
    <subhead>8. Paṭhamanakuhanasuttaṃ</subhead>
    <paragraph nr="35"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Nayidaṃ, bhikkhave, brahmacariyaṃ vussati janakuhanatthaṃ, na janalapanatthaṃ, na lābhasakkārasilokānisaṃsatthaṃ, na ‘iti maṃ jano jānātū’ti. Atha kho idaṃ, bhikkhave , brahmacariyaṃ vussati saṃvaratthañceva pahānatthañcā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Saṃvaratthaṃ pahānatthaṃ, brahmacariyaṃ anītihaṃ;</gatha>
    <gatha type="last">Adesayi so bhagavā, nibbānogadhagāminaṃ.</gatha>
    <gatha type="1">‘‘Esa maggo mahattehi <note>[mahantehi (sī. ka.), mahatthehi (syā.)]</note>, anuyāto  mahesibhi <note>[mahesino (sī. ka.)]</note>;</gatha>
    <gatha type="2">Ye ye taṃ paṭipajjanti, yathā buddhena desitaṃ;</gatha>
    <gatha type="last">Dukkhassantaṃ karissanti, satthusāsanakārino’’ti.</gatha>
    <paragraph>Ayampi  attho vutto bhagavatā, iti me sutanti. Aṭṭhamaṃ.</paragraph>
    <subhead>9. Dutiyanakuhanasuttaṃ</subhead>
    <paragraph nr="36"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Nayidaṃ, bhikkhave, brahmacariyaṃ vussati janakuhanatthaṃ, na janalapanatthaṃ, na lābhasakkārasilokānisaṃsatthaṃ, na ‘iti maṃ jano jānātū’ti. Atha kho idaṃ, bhikkhave, brahmacariyaṃ  vussati abhiññatthañceva pariññatthañcā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Abhiññatthaṃ pariññatthaṃ, brahmacariyaṃ anītihaṃ;</gatha>
    <gatha type="last">Adesayi so bhagavā, nibbānogadhagāminaṃ.</gatha>
    <gatha type="1">‘‘Esa maggo mahattehi, anuyāto mahesibhi;</gatha>
    <gatha type="2">Ye ye taṃ paṭipajjanti, yathā buddhena desitaṃ;</gatha>
    <gatha type="last">Dukkhassantaṃ karissanti, satthusāsanakārino’’ti.</gatha>
    <paragraph>Ayampi attho vutto bhagavatā, iti me sutanti. Navamaṃ.</paragraph>
    <subhead>10. Somanassasuttaṃ</subhead>
    <paragraph nr="37"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Dvīhi, bhikkhave, dhammehi samannāgato bhikkhu  diṭṭheva dhamme sukhasomanassabahulo viharati, yoni cassa <note>[yoniso (sī. syā. pī.), yonissa (ka.)]</note> āraddhā hoti āsavānaṃ khayāya. Katamehi  dvīhi? Saṃvejanīyesu ṭhānesu saṃvejanena, saṃviggassa ca yoniso padhānena. Imehi kho, bhikkhave, dvīhi dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Saṃvejanīyaṭṭhānesu <note>[saṃvejanīyesu ṭhānesu (syā. pī.)]</note>, saṃvijjetheva paṇḍito;</gatha>
    <gatha type="last">Ātāpī  nipako bhikkhu, paññāya samavekkhiya.</gatha>
    <gatha type="1">‘‘Evaṃ vihārī ātāpī, santavutti anuddhato;</gatha>
    <gatha type="last">Cetosamathamanuyutto, khayaṃ dukkhassa pāpuṇe’’ti.</gatha>
    <paragraph>Ayampi attho vutto bhagavatā, iti me sutanti. Dasamaṃ.</paragraph>
    <centered>Paṭhamo vaggo niṭṭhito.</centered>
    <paragraph>Tassuddānaṃ  –</paragraph>
    <gatha type="1">Dve ca bhikkhū tapanīyā, tapanīyā paratthehi;</gatha>
    <gatha type="last">Ātāpī <note>[dve pādā (ka.), dve ātāpī (sī.)]</note> nakuhanā dve <note>[na kuhanā ca (sabbattha)]</note>, somanassena te dasāti.</gatha>
    <title>2. Dutiyavaggo</title>
    <subhead>1. Vitakkasuttaṃ</subhead>
    <paragraph nr="38"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Tathāgataṃ, bhikkhave, arahantaṃ sammāsambuddhaṃ dve vitakkā bahulaṃ samudācaranti – khemo ca vitakko, paviveko ca <note>[viveko ca (syā.)]</note>. Abyāpajjhārāmo <note>[abyāpajjārāmo (ka.), abyābajjhārāmo (?)]</note>, bhikkhave, tathāgato abyāpajjharato. Tamenaṃ, bhikkhave, tathāgataṃ abyāpajjhārāmaṃ abyāpajjharataṃ eseva vitakko bahulaṃ samudācarati – ‘imāyāhaṃ iriyāya na kiñci byābādhemi tasaṃ vā thāvaraṃ vā’ti.</paragraph>
    <paragraph>‘‘Pavivekārāmo , bhikkhave, tathāgato pavivekarato. Tamenaṃ, bhikkhave, tathāgataṃ pavivekārāmaṃ pavivekarataṃ eseva vitakko bahulaṃ samudācarati – ‘yaṃ akusalaṃ taṃ pahīna’nti.</paragraph>
    <paragraph>‘‘Tasmātiha, bhikkhave, tumhepi abyāpajjhārāmā  viharatha  abyāpajjharatā. Tesaṃ vo, bhikkhave, tumhākaṃ abyāpajjhārāmānaṃ viharataṃ abyāpajjharatānaṃ eseva vitakko bahulaṃ samudācarissati – ‘imāya mayaṃ iriyāya na kiñci byābādhema tasaṃ vā thāvaraṃ vā’ti.</paragraph>
    <paragraph>‘‘Pavivekārāmā, bhikkhave, viharatha pavivekaratā. Tesaṃ vo, bhikkhave, tumhākaṃ pavivekārāmānaṃ viharataṃ pavivekaratānaṃ eseva vitakko bahulaṃ samudācarissati – ‘kiṃ akusalaṃ, kiṃ appahīnaṃ, kiṃ pajahāmā’’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Tathāgataṃ buddhamasayhasāhinaṃ, duve vitakkā samudācaranti naṃ;</gatha>
    <gatha type="last">Khemo vitakko paṭhamo udīrito, tato viveko dutiyo pakāsito.</gatha>
    <gatha type="1">‘‘Tamonudaṃ  pāragataṃ mahesiṃ, taṃ pattipattaṃ vasimaṃ anāsavaṃ;</gatha>
    <gatha type="2">Visantaraṃ <note>[vesantaraṃ (sī. ka.), vissantaraṃ (pī.)]</note> taṇhakkhaye vimuttaṃ, taṃ ve muniṃ antimadehadhāriṃ;</gatha>
    <gatha type="last">Mārañjahaṃ <note>[mārajahaṃ (syā.), mānajahaṃ (sī. ka.), mānaṃ jahaṃ (pī.)]</note> brūmi jarāya pāraguṃ.</gatha>
    <gatha type="1">‘‘Sele yathā pabbatamuddhaniṭṭhito, yathāpi passe janataṃ samantato;</gatha>
    <gatha type="2">Tathūpamaṃ dhammamayaṃ sumedho, pāsādamāruyha  samantacakkhu;</gatha>
    <gatha type="last">Sokāvatiṇṇaṃ janatamapetasoko, avekkhati jātijarābhibhūta’’nti.</gatha>
    <paragraph>Ayampi attho vutto bhagavatā, iti me sutanti. Paṭhamaṃ.</paragraph>
    <subhead>2. Desanāsuttaṃ</subhead>
    <paragraph nr="39"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Tathāgatassa, bhikkhave, arahato sammāsambuddhassa dve dhammadesanā pariyāyena bhavanti. Katamā dve? ‘Pāpaṃ pāpakato passathā’ti – ayaṃ paṭhamā dhammadesanā; ‘pāpaṃ pāpakato disvā tattha nibbindatha virajjatha vimuccathā’ti – ayaṃ dutiyā dhammadesanā. Tathāgatassa, bhikkhave, arahato sammāsambuddhassa imā dve dhammadesanā pariyāyena bhavantī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Tathāgatassa buddhassa, sabbabhūtānukampino;</gatha>
    <gatha type="last">Pariyāyavacanaṃ passa, dve ca dhammā pakāsitā.</gatha>
    <gatha type="1">‘‘Pāpakaṃ  passatha cetaṃ <note>[cekaṃ (sī. pī.), chekā (syā.)]</note>, tattha cāpi virajjatha;</gatha>
    <gatha type="last">Tato virattacittāse, dukkhassantaṃ karissathā’’ti.</gatha>
    <paragraph>Ayampi attho vutto bhagavatā, iti me sutanti. Dutiyaṃ.</paragraph>
    <subhead>3. Vijjāsuttaṃ</subhead>
    <paragraph nr="40"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Avijjā , bhikkhave, pubbaṅgamā akusalānaṃ dhammānaṃ samāpattiyā anvadeva ahirikaṃ anottappaṃ; vijjā ca kho, bhikkhave, pubbaṅgamā kusalānaṃ dhammānaṃ  samāpattiyā anvadeva hirottappa’’nti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yā kācimā duggatiyo, asmiṃ loke paramhi ca;</gatha>
    <gatha type="last">Avijjāmūlikā sabbā, icchālobhasamussayā.</gatha>
    <gatha type="1">‘‘Yato ca hoti pāpiccho, ahirīko anādaro;</gatha>
    <gatha type="last">Tato pāpaṃ pasavati, apāyaṃ tena gacchati.</gatha>
    <gatha type="1">‘‘Tasmā chandañca lobhañca, avijjañca virājayaṃ;</gatha>
    <gatha type="last">Vijjaṃ uppādayaṃ bhikkhu, sabbā duggatiyo jahe’’ti.</gatha>
    <paragraph>Ayampi  attho vutto bhagavatā, iti me sutanti. Tatiyaṃ.</paragraph>
    <subhead>4. Paññāparihīnasuttaṃ</subhead>
    <paragraph nr="41"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Te, bhikkhave, sattā suparihīnā ye ariyāya paññāya parihīnā. Te diṭṭheva dhamme dukkhaṃ viharanti savighātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikaṅkhā. Te <note>[te ca kho (?)]</note>, bhikkhave, sattā aparihīnā ye ariyāya paññāya aparihīnā. Te diṭṭheva dhamme sukhaṃ viharanti avighātaṃ anupāyāsaṃ apariḷāhaṃ; kāyassa bhedā paraṃ maraṇā sugati pāṭikaṅkhā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Paññāya parihānena, passa lokaṃ sadevakaṃ;</gatha>
    <gatha type="last">Niviṭṭhaṃ nāmarūpasmiṃ, idaṃ saccanti maññati.</gatha>
    <gatha type="1">‘‘Paññā hi seṭṭhā lokasmiṃ, yāyaṃ nibbedhagāminī;</gatha>
    <gatha type="last">Yāya  sammā pajānāti, jātibhavaparikkhayaṃ.</gatha>
    <gatha type="1">‘‘Tesaṃ  devā manussā ca, sambuddhānaṃ satīmataṃ;</gatha>
    <gatha type="last">Pihayanti  hāsapaññānaṃ <note>[hāsupaññānaṃ (sī. aṭṭha.)]</note>, sarīrantimadhārina’’nti.</gatha>
    <paragraph>Ayampi attho vutto bhagavatā, iti me sutanti. Catutthaṃ.</paragraph>
    <subhead>5. Sukkadhammasuttaṃ</subhead>
    <paragraph nr="42"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Dveme, bhikkhave, sukkā dhammā lokaṃ pālenti. Katame dve? Hirī <note>[hiri (sī. syā. kaṃ. pī.)]</note> ca, ottappañca. Ime ce, bhikkhave, dve sukkā dhammā lokaṃ na pāleyyuṃ, nayidha paññāyetha mātāti vā mātucchāti vā mātulānīti vā ācariyabhariyāti vā garūnaṃ dārāti vā. Sambhedaṃ loko agamissa yathā ajeḷakā kukkuṭasūkarā soṇasiṅgālā <note>[soṇasigālā (sī. syā. kaṃ. pī.)]</note>. Yasmā ca kho, bhikkhave, ime dve sukkā dhammā lokaṃ pālenti tasmā paññāyati mātāti vā mātucchāti vā mātulānīti vā ācariyabhariyāti vā garūnaṃ dārāti vā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yesaṃ  ce hiriottappaṃ, sabbadā ca na vijjati;</gatha>
    <gatha type="last">Vokkantā sukkamūlā te, jātimaraṇagāmino.</gatha>
    <gatha type="1">‘‘Yesañca hiriottappaṃ, sadā sammā upaṭṭhitā;</gatha>
    <gatha type="last">Virūḷhabrahmacariyā  te, santo khīṇapunabbhavā’’ti.</gatha>
    <paragraph>Ayampi attho vutto bhagavatā, iti me sutanti. Pañcamaṃ.</paragraph>
    <subhead>6. Ajātasuttaṃ</subhead>
    <paragraph nr="43"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Atthi, bhikkhave , ajātaṃ abhūtaṃ akataṃ asaṅkhataṃ. No cetaṃ, bhikkhave, abhavissa ajātaṃ abhūtaṃ akataṃ asaṅkhataṃ, nayidha jātassa bhūtassa katassa saṅkhatassa nissaraṇaṃ paññāyetha. Yasmā ca kho, bhikkhave, atthi ajātaṃ abhūtaṃ akataṃ asaṅkhataṃ, tasmā jātassa bhūtassa  katassa saṅkhatassa nissaraṇaṃ paññāyatī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Jātaṃ bhūtaṃ samuppannaṃ, kataṃ saṅkhatamaddhuvaṃ;</gatha>
    <gatha type="last">Jarāmaraṇasaṅghāṭaṃ, roganīḷaṃ <note>[roganiḍḍhaṃ (sī.)]</note> pabhaṅguraṃ <note>[pabhaṅgunaṃ (ka. sī. ka.), pabhaṅguṇaṃ (syā.)]</note>.</gatha>
    <gatha type="1">‘‘Āhāranettippabhavaṃ, nālaṃ tadabhinandituṃ;</gatha>
    <gatha type="last">Tassa nissaraṇaṃ santaṃ, atakkāvacaraṃ dhuvaṃ.</gatha>
    <gatha type="1">‘‘Ajātaṃ asamuppannaṃ, asokaṃ virajaṃ padaṃ;</gatha>
    <gatha type="last">Nirodho  dukkhadhammānaṃ, saṅkhārūpasamo sukho’’ti.</gatha>
    <paragraph>Ayampi attho vutto bhagavatā, iti me sutanti. Chaṭṭhaṃ.</paragraph>
    <subhead>7. Nibbānadhātusuttaṃ</subhead>
    <paragraph nr="44"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Dvemā, bhikkhave, nibbānadhātuyo. Katame dve? Saupādisesā ca nibbānadhātu, anupādisesā ca nibbānadhātu.</paragraph>
    <paragraph>‘‘Katamā  ca, bhikkhave, saupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññā vimutto. Tassa tiṭṭhanteva pañcindriyāni yesaṃ avighātattā <note>[avigatattā (sī. aṭṭha.)]</note> manāpāmanāpaṃ paccanubhoti, sukhadukkhaṃ paṭisaṃvedeti . Tassa yo rāgakkhayo, dosakkhayo, mohakkhayo – ayaṃ vuccati, bhikkhave, saupādisesā nibbānadhātu.</paragraph>
    <paragraph>‘‘Katamā ca, bhikkhave, anupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññā vimutto. Tassa idheva, bhikkhave, sabbavedayitāni anabhinanditāni sīti bhavissanti <note>[sītībhavissanti (?)]</note>. Ayaṃ vuccati, bhikkhave, anupādisesā nibbānadhātu. Imā kho, bhikkhave, dve nibbānadhātuyo’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Duve  imā cakkhumatā pakāsitā, nibbānadhātū anissitena tādinā;</gatha>
    <gatha type="2">Ekā hi dhātu idha diṭṭhadhammikā, saupādisesā bhavanettisaṅkhayā;</gatha>
    <gatha type="last">Anupādisesā  pana samparāyikā, yamhi nirujjhanti bhavāni sabbaso.</gatha>
    <gatha type="1">‘‘Ye etadaññāya padaṃ asaṅkhataṃ, vimuttacittā bhavanettisaṅkhayā;</gatha>
    <gatha type="last">Te dhammasārādhigamā khaye ratā, pahaṃsu te sabbabhavāni tādino’’ti.</gatha>
    <paragraph>Ayampi attho vutto bhagavatā, iti me sutanti. Sattamaṃ.</paragraph>
    <subhead>8. Paṭisallānasuttaṃ</subhead>
    <paragraph nr="45"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Paṭisallānārāmā <note>[paṭisallānārāmā (ka.)]</note>, bhikkhave, viharatha paṭisallānaratā, ajjhattaṃ cetosamathamanuyuttā, anirākatajjhānā, vipassanāya samannāgatā, brūhetā suññāgārānaṃ . Paṭisallānārāmānaṃ, bhikkhave, viharataṃ paṭisallānaratānaṃ ajjhattaṃ cetosamathamanuyuttānaṃ anirākatamajjhānānaṃ vipassanāya samannāgatānaṃ brūhetānaṃ suññāgārānaṃ dvinnaṃ phalānaṃ aññataraṃ phalaṃ pāṭikaṅkhaṃ – diṭṭheva dhamme aññā, sati vā upādisese anāgāmitā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Ye santacittā nipakā, satimanto ca <note>[satimantova (sī. ka.)]</note> jhāyino;</gatha>
    <gatha type="last">Sammā  dhammaṃ vipassanti, kāmesu anapekkhino.</gatha>
    <gatha type="1">‘‘Appamādaratā santā, pamāde bhayadassino;</gatha>
    <gatha type="last">Abhabbā parihānāya, nibbānasseva santike’’ti.</gatha>
    <paragraph>Ayampi attho vutto bhagavatā, iti me sutanti. Aṭṭhamaṃ.</paragraph>
    <subhead>9. Sikkhānisaṃsasuttaṃ</subhead>
    <paragraph nr="46"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Sikkhānisaṃsā , bhikkhave, viharatha paññuttarā vimuttisārā satādhipateyyā. Sikkhānisaṃsānaṃ, bhikkhave, viharataṃ paññuttarānaṃ vimuttisārānaṃ satādhipateyyānaṃ dvinnaṃ phalānaṃ aññataraṃ phalaṃ pāṭikaṅkhaṃ – diṭṭheva dhamme aññā, sati vā upādisese anāgāmitā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Paripuṇṇasikkhaṃ <note>[paripuṇṇasekhaṃ (sī.), paripuṇṇasekkhaṃ (syā.)]</note> apahānadhammaṃ, paññuttaraṃ  jātikhayantadassiṃ;</gatha>
    <gatha type="last">Taṃ ve muniṃ antimadehadhāriṃ, mārañjahaṃ brūmi jarāya pāraguṃ.</gatha>
    <gatha type="1">‘‘Tasmā sadā jhānaratā samāhitā, ātāpino  jātikhayantadassino;</gatha>
    <gatha type="last">Māraṃ sasenaṃ abhibhuyya bhikkhavo, bhavatha jātimaraṇassa pāragā’’ti.</gatha>
    <paragraph>Ayampi attho vutto bhagavatā, iti me sutanti. Navamaṃ.</paragraph>
    <subhead>10. Jāgariyasuttaṃ</subhead>
    <paragraph nr="47"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Jāgaro cassa, bhikkhave, bhikkhu vihareyya sato sampajāno samāhito pamudito vippasanno ca tattha kālavipassī ca kusalesu dhammesu. Jāgarassa, bhikkhave, bhikkhuno viharato satassa sampajānassa samāhitassa pamuditassa vippasannassa tattha kālavipassino kusalesu dhammesu dvinnaṃ phalānaṃ aññataraṃ phalaṃ pāṭikaṅkhaṃ – diṭṭheva dhamme aññā, sati vā upādisese anāgāmitā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Jāgarantā suṇāthetaṃ, ye suttā te pabujjhatha;</gatha>
    <gatha type="last">Suttā jāgaritaṃ seyyo, natthi jāgarato bhayaṃ.</gatha>
    <gatha type="1">‘‘Yo  jāgaro ca satimā sampajāno, samāhito mudito vippasanno ca;</gatha>
    <gatha type="last">Kālena  so sammā dhammaṃ parivīmaṃsamāno, ekodibhūto vihane tamaṃ so.</gatha>
    <gatha type="1">‘‘Tasmā have jāgariyaṃ bhajetha, ātāpī bhikkhu nipako jhānalābhī;</gatha>
    <gatha type="last">Saṃyojanaṃ jātijarāya chetvā, idheva sambodhimanuttaraṃ phuse’’ti.</gatha>
    <paragraph>Ayampi  attho vutto bhagavatā, iti me sutanti. Dasamaṃ.</paragraph>
    <subhead>11. Āpāyikasuttaṃ</subhead>
    <paragraph nr="48"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Dveme, bhikkhave, āpāyikā nerayikā idamappahāya. Katame dve? Yo ca abrahmacārī brahmacāripaṭiñño, yo ca paripuṇṇaṃ parisuddhaṃ brahmacariyaṃ carantaṃ amūlakena abrahmacariyena anuddhaṃseti. Ime kho, bhikkhave, dve āpāyikā nerayikā idamappahāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Abhūtavādī  nirayaṃ upeti, yo vāpi katvā na karomi cāha;</gatha>
    <gatha type="last">Ubhopi  te pecca samā bhavanti, nihīnakammā manujā parattha.</gatha>
    <gatha type="1">‘‘Kāsāvakaṇṭhā bahavo, pāpadhammā asaññatā;</gatha>
    <gatha type="last">Pāpā pāpehi kammehi, nirayaṃ te upapajjare.</gatha>
    <gatha type="1">‘‘Seyyo ayoguḷo bhutto, tatto aggisikhūpamo;</gatha>
    <gatha type="last">Yañce  bhuñjeyya dussīlo, raṭṭhapiṇḍamasaññato’’ti.</gatha>
    <paragraph>Ayampi attho vutto bhagavatā, iti me sutanti. Ekādasamaṃ.</paragraph>
    <subhead>12. Diṭṭhigatasuttaṃ</subhead>
    <paragraph nr="49"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke; cakkhumanto ca passanti.</paragraph>
    <paragraph>‘‘Kathañca, bhikkhave, olīyanti eke? Bhavārāmā, bhikkhave, devamanussā bhavaratā bhavasammuditā tesaṃ bhavanirodhāya dhamme desiyamāne cittaṃ na pakkhandati na pasīdati na santiṭṭhati nādhimuccati. Evaṃ kho, bhikkhave, olīyanti eke.</paragraph>
    <paragraph>‘‘Kathañca , bhikkhave, atidhāvanti eke? Bhaveneva kho paneke aṭṭīyamānā harāyamānā jigucchamānā vibhavaṃ abhinandanti  – yato kira, bho, ayaṃ attā <note>[satto (sī. ka.)]</note> kāyassa bhedā paraṃ maraṇā ucchijjati vinassati na hoti paraṃ maraṇā; etaṃ santaṃ etaṃ paṇītaṃ etaṃ yāthāvanti. Evaṃ kho, bhikkhave, atidhāvanti eke.</paragraph>
    <paragraph>‘‘Kathañca, bhikkhave, cakkhumanto passanti? Idha bhikkhu bhūtaṃ bhūtato passati; bhūtaṃ bhūtato disvā bhūtassa nibbidāya virāgāya nirodhāya paṭipanno hoti. Evaṃ kho, bhikkhave, cakkhumanto passantī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Ye <note>[yo (syā. ka.)]</note> bhūtaṃ bhūtato disvā, bhūtassa ca atikkamaṃ;</gatha>
    <gatha type="last">Yathābhūte vimuccanti, bhavataṇhā parikkhayā.</gatha>
    <gatha type="1">‘‘Sa ve <note>[sace (ka. sī. syā. pī.)]</note> bhūtapariñño, so vītataṇho bhavābhave;</gatha>
    <gatha type="last">Bhūtassa  vibhavā bhikkhu, nāgacchati punabbhava’’nti.</gatha>
    <paragraph>Ayampi attho vutto bhagavatā, iti me sutanti. Dvādasamaṃ.</paragraph>
    <centered>Dutiyo vaggo niṭṭhito.</centered>
    <paragraph>Tassuddānaṃ –</paragraph>
    <gatha type="1">Dve indriyā dve tapanīyā, sīlena apare duve;</gatha>
    <gatha type="last">Anottāpī kuhanā dve ca, saṃvejanīyena  te dasa.</gatha>
    <gatha type="1">Vitakkā desanā vijjā, paññā dhammena pañcamaṃ;</gatha>
    <gatha type="2">Ajātaṃ dhātusallānaṃ, sikkhā jāgariyena ca;</gatha>
    <gatha type="last">Apāyadiṭṭhiyā ceva <note>[yeva (sī. syā.)]</note>, bāvīsati pakāsitāti.</gatha>
    <centered>Dukanipāto niṭṭhito.</centered>
  </text>
</tree>
