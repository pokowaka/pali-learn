<?xml version='1.0' encoding='UTF-8'?>
<tree text="1. Ekakanip&#x101;to" target="text">
  <text>
    <centered> Namo tassa bhagavato arahato sammāsambuddhassa</centered>
    <title>1. Paṭhamavaggo</title>
    <subhead>1. Lobhasuttaṃ</subhead>
    <paragraph nr="1"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Ekadhammaṃ, bhikkhave, pajahatha; ahaṃ vo pāṭibhogo anāgāmitāya. Katamaṃ ekadhammaṃ? Lobhaṃ, bhikkhave, ekadhammaṃ pajahatha; ahaṃ vo pāṭibhogo anāgāmitāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yena  lobhena luddhāse, sattā gacchanti duggatiṃ;</gatha>
    <gatha type="2">Taṃ lobhaṃ sammadaññāya, pajahanti vipassino;</gatha>
    <gatha type="last">Pahāya na punāyanti, imaṃ lokaṃ kudācana’’nti.</gatha>
    <paragraph>Ayampi attho vutto bhagavatā, iti me sutanti. Paṭhamaṃ.</paragraph>
    <subhead>2. Dosasuttaṃ</subhead>
    <paragraph nr="2"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Ekadhammaṃ, bhikkhave, pajahatha; ahaṃ vo pāṭibhogo  anāgāmitāya. Katamaṃ ekadhammaṃ? Dosaṃ, bhikkhave, ekadhammaṃ pajahatha; ahaṃ vo  pāṭibhogo anāgāmitāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yena  dosena duṭṭhāse, sattā gacchanti duggatiṃ;</gatha>
    <gatha type="2">Taṃ dosaṃ sammadaññāya, pajahanti vipassino;</gatha>
    <gatha type="last">Pahāya na punāyanti, imaṃ lokaṃ kudācana’’nti.</gatha>
    <paragraph>Ayampi attho vutto bhagavatā, iti me sutanti. Dutiyaṃ.</paragraph>
    <subhead>3. Mohasuttaṃ</subhead>
    <paragraph nr="3"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Ekadhammaṃ, bhikkhave, pajahatha; ahaṃ vo pāṭibhogo anāgāmitāya. Katamaṃ ekadhammaṃ? Mohaṃ, bhikkhave, ekadhammaṃ pajahatha; ahaṃ vo pāṭibhogo anāgāmitāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yena mohena mūḷhāse, sattā gacchanti duggatiṃ;</gatha>
    <gatha type="2">Taṃ mohaṃ sammadaññāya, pajahanti vipassino;</gatha>
    <gatha type="last">Pahāya na punāyanti, imaṃ lokaṃ kudācana’’nti.</gatha>
    <paragraph>Ayampi  attho vutto bhagavatā, iti me sutanti. Tatiyaṃ.</paragraph>
    <subhead>4. Kodhasuttaṃ</subhead>
    <paragraph nr="4"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Ekadhammaṃ, bhikkhave, pajahatha; ahaṃ vo pāṭibhogo anāgāmitāya. Katamaṃ ekadhammaṃ? Kodhaṃ, bhikkhave, ekadhammaṃ pajahatha; ahaṃ vo pāṭibhogo anāgāmitāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yena  kodhena kuddhāse, sattā gacchanti duggatiṃ;</gatha>
    <gatha type="2">Taṃ kodhaṃ sammadaññāya, pajahanti vipassino;</gatha>
    <gatha type="last">Pahāya na punāyanti, imaṃ lokaṃ kudācana’’nti.</gatha>
    <paragraph>Ayampi attho vutto bhagavatā, iti me sutanti. Catutthaṃ.</paragraph>
    <subhead>5. Makkhasuttaṃ</subhead>
    <paragraph nr="5"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Ekadhammaṃ, bhikkhave, pajahatha; ahaṃ vo pāṭibhogo anāgāmitāya. Katamaṃ ekadhammaṃ? Makkhaṃ, bhikkhave, ekadhammaṃ pajahatha; ahaṃ vo pāṭibhogo anāgāmitāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yena makkhena makkhāse <note>[makkhitāse (syā.)]</note>, sattā gacchanti duggatiṃ;</gatha>
    <gatha type="2">Taṃ makkhaṃ sammadaññāya, pajahanti vipassino;</gatha>
    <gatha type="last">Pahāya na punāyanti, imaṃ lokaṃ kudācana’’nti.</gatha>
    <paragraph>Ayampi attho vutto bhagavatā, iti me sutanti. Pañcamaṃ.</paragraph>
    <subhead>6. Mānasuttaṃ</subhead>
    <paragraph nr="6"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Ekadhammaṃ, bhikkhave, pajahatha; ahaṃ vo pāṭibhogo anāgāmitāya. Katamaṃ ekadhammaṃ? Mānaṃ, bhikkhave, ekadhammaṃ pajahatha; ahaṃ vo pāṭibhogo anāgāmitāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yena mānena mattāse, sattā gacchanti duggatiṃ;</gatha>
    <gatha type="2">Taṃ mānaṃ sammadaññāya, pajahanti vipassino;</gatha>
    <gatha type="last">Pahāya na punāyanti, imaṃ lokaṃ kudācana’’nti.</gatha>
    <paragraph>Ayampi  attho vutto bhagavatā, iti me sutanti. Chaṭṭhaṃ.</paragraph>
    <subhead>7. Sabbapariññāsuttaṃ</subhead>
    <paragraph nr="7"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Sabbaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Sabbañca kho, bhikkhave, abhijānaṃ parijānaṃ  tattha cittaṃ virājayaṃ pajahaṃ bhabbo dukkhakkhayāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yo  sabbaṃ sabbato ñatvā, sabbatthesu na rajjati;</gatha>
    <gatha type="last">Sa ve sabbapariññā <note>[sabbaṃ pariññā (syā. pī.)]</note> so, sabbadukkhamupaccagā’’ti <note>[sabbaṃ dukkhaṃ upaccagāti (syā.), sabbadukkhaṃ upaccagāti (pī. aṭṭha.)]</note>.</gatha>
    <paragraph>Ayampi attho vutto bhagavatā, iti me sutanti. Sattamaṃ.</paragraph>
    <subhead>8. Mānapariññāsuttaṃ</subhead>
    <paragraph nr="8"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Mānaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya . Mānañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Mānupetā ayaṃ pajā, mānaganthā bhave ratā;</gatha>
    <gatha type="last">Mānaṃ aparijānantā, āgantāro punabbhavaṃ.</gatha>
    <gatha type="1">‘‘Ye  ca mānaṃ pahantvāna, vimuttā mānasaṅkhaye;</gatha>
    <gatha type="last">Te mānaganthābhibhuno, sabbadukkhamupaccagu’’nti <note>[sabbadukkhaṃ upaccagunti (pī.), sabbaṃ dukkhaṃ upaccagunti (aṭṭhakathā)]</note>.</gatha>
    <paragraph>Ayampi attho vutto bhagavatā, iti me sutanti. Aṭṭhamaṃ.</paragraph>
    <subhead>9. Lobhapariññāsuttaṃ</subhead>
    <paragraph nr="9"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Lobhaṃ, bhikkhave , anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Lobhañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yena lobhena luddhāse, sattā gacchanti duggatiṃ;</gatha>
    <gatha type="2">Taṃ lobhaṃ sammadaññāya, pajahanti vipassino;</gatha>
    <gatha type="last">Pahāya na punāyanti, imaṃ lokaṃ kudācana’’nti.</gatha>
    <paragraph>Ayampi attho vutto bhagavatā, iti me sutanti. Navamaṃ.</paragraph>
    <subhead>10. Dosapariññāsuttaṃ</subhead>
    <paragraph nr="10"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Dosaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Dosañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yena  dosena duṭṭhāse, sattā gacchanti duggatiṃ;</gatha>
    <gatha type="2">Taṃ dosaṃ sammadaññāya, pajahanti vipassino;</gatha>
    <gatha type="last">Pahāya na punāyanti, imaṃ lokaṃ kudācana’’nti.</gatha>
    <paragraph>Ayampi attho vutto bhagavatā, iti me sutanti. Dasamaṃ.</paragraph>
    <centered>Paṭhamo vaggo niṭṭhito.</centered>
    <paragraph>Tassuddānaṃ –</paragraph>
    <gatha type="1">Rāgadosā atha moho, kodhamakkhā  mānaṃ sabbaṃ;</gatha>
    <gatha type="last">Mānato rāgadosā puna dve, pakāsitā vaggamāhu paṭhamanti.</gatha>
    <title>2. Dutiyavaggo</title>
    <subhead>1. Mohapariññāsuttaṃ</subhead>
    <paragraph nr="11"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Mohaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Mohañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yena mohena mūḷhāse, sattā gacchanti duggatiṃ;</gatha>
    <gatha type="2">Taṃ mohaṃ sammadaññāya, pajahanti vipassino;</gatha>
    <gatha type="last">Pahāya  na punāyanti, imaṃ lokaṃ kudācana’’nti.</gatha>
    <paragraph>Ayampi attho vutto bhagavatā, iti me sutanti. Paṭhamaṃ.</paragraph>
    <subhead>2. Kodhapariññāsuttaṃ</subhead>
    <paragraph nr="12"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Kodhaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Kodhañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yena  kodhena kuddhāse, sattā gacchanti duggatiṃ;</gatha>
    <gatha type="2">Taṃ kodhaṃ sammadaññāya, pajahanti vipassino;</gatha>
    <gatha type="last">Pahāya na punāyanti, imaṃ lokaṃ kudācana’’nti.</gatha>
    <paragraph>Ayampi attho vutto bhagavatā, iti me sutanti. Dutiyaṃ.</paragraph>
    <subhead>3.Makkhapariññāsuttaṃ</subhead>
    <paragraph nr="13"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Makkhaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Makkhañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yena makkhena makkhāse, sattā gacchanti duggatiṃ;</gatha>
    <gatha type="2">Taṃ makkhaṃ sammadaññāya, pajahanti vipassino;</gatha>
    <gatha type="last">Pahāya na punāyanti, imaṃ lokaṃ kudācana’’nti.</gatha>
    <paragraph>Ayampi attho vutto bhagavatā, iti me sutanti. Tatiyaṃ.</paragraph>
    <subhead>4. Avijjānīvaraṇasuttaṃ</subhead>
    <paragraph nr="14"> Vuttañhetaṃ bhagavatā, vuttamarahatāti  me sutaṃ –</paragraph>
    <paragraph>‘‘Nāhaṃ, bhikkhave, aññaṃ ekanīvaraṇampi samanupassāmi yena <note>[yenevaṃ (?)]</note> nīvaraṇena nivutā pajā dīgharattaṃ  sandhāvanti saṃsaranti yathayidaṃ, bhikkhave, avijjānīvaraṇaṃ <note>[avijjānīvaraṇena (?)]</note>. Avijjānīvaraṇena hi, bhikkhave, nivutā pajā dīgharattaṃ sandhāvanti saṃsarantī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Natthañño  ekadhammopi, yenevaṃ <note>[yeneva (sī. pī. ka.)]</note> nivutā pajā;</gatha>
    <gatha type="last">Saṃsaranti  ahorattaṃ, yathā mohena āvutā.</gatha>
    <gatha type="1">‘‘Ye ca mohaṃ pahantvāna, tamokhandhaṃ <note>[tamokkhandhaṃ (sī. syā. pī.)]</note> padālayuṃ;</gatha>
    <gatha type="last">Na te puna saṃsaranti, hetu tesaṃ na vijjatī’’ti.</gatha>
    <paragraph>Ayampi attho vutto bhagavatā, iti me sutanti. Catutthaṃ.</paragraph>
    <subhead>5. Taṇhāsaṃyojanasuttaṃ</subhead>
    <paragraph nr="15"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Nāhaṃ, bhikkhave, aññaṃ ekasaṃyojanampi samanupassāmi yena <note>[yenevaṃ (syā.)]</note> saṃyojanena saṃyuttā sattā dīgharattaṃ sandhāvanti saṃsaranti yathayidaṃ, bhikkhave, taṇhāsaṃyojanaṃ <note>[taṇhāsaṃyojanena (?)]</note>. Taṇhāsaṃyojanena hi, bhikkhave, saṃyuttā sattā dīgharattaṃ sandhāvanti saṃsarantī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Taṇhādutiyo  puriso, dīghamaddhāna saṃsaraṃ;</gatha>
    <gatha type="last">Itthabhāvaññathābhāvaṃ <note>[itthambhāvaññathābhāvaṃ (syā.)]</note>, saṃsāraṃ nātivattati.</gatha>
    <gatha type="1">‘‘Etamādīnavaṃ <note>[evamādīnavaṃ (sī. pī. ka.)]</note> ñatvā, taṇhaṃ <note>[taṇhā (sī. ka.)]</note> dukkhassa sambhavaṃ;</gatha>
    <gatha type="last">Vītataṇho anādāno, sato bhikkhu paribbaje’’ti.</gatha>
    <paragraph>Ayampi attho vutto bhagavatā, iti me sutanti. Pañcamaṃ.</paragraph>
    <subhead>6. Paṭhamasekhasuttaṃ</subhead>
    <paragraph nr="16"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Sekhassa, bhikkhave, bhikkhuno appattamānasassa anuttaraṃ yogakkhemaṃ patthayamānassa viharato ajjhattikaṃ aṅganti karitvā nāññaṃ ekaṅgampi samanupassāmi yaṃ evaṃ bahūpakāraṃ yathayidaṃ, bhikkhave, yoniso manasikāro. Yoniso, bhikkhave, bhikkhu manasi karonto akusalaṃ pajahati , kusalaṃ bhāvetī’’ti . Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yoniso  manasikāro, dhammo sekhassa bhikkhuno;</gatha>
    <gatha type="2">Natthañño evaṃ bahukāro, uttamatthassa pattiyā;</gatha>
    <gatha type="last">Yoniso padahaṃ bhikkhu, khayaṃ dukkhassa pāpuṇe’’ti.</gatha>
    <paragraph>Ayampi attho vutto bhagavatā, iti me sutanti. Chaṭṭhaṃ.</paragraph>
    <subhead>7. Dutiyasekhasuttaṃ</subhead>
    <paragraph nr="17"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Sekhassa, bhikkhave, bhikkhuno appattamānasassa anuttaraṃ yogakkhemaṃ patthayamānassa viharato bāhiraṃ aṅganti karitvā nāññaṃ ekaṅgampi samanupassāmi yaṃ evaṃ bahūpakāraṃ yathayidaṃ, bhikkhave, kalyāṇamittatā. Kalyāṇamitto, bhikkhave, bhikkhu akusalaṃ pajahati, kusalaṃ bhāvetī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Kalyāṇamitto yo bhikkhu, sappatisso sagāravo;</gatha>
    <gatha type="2">Karaṃ mittānaṃ vacanaṃ, sampajāno patissato;</gatha>
    <gatha type="last">Pāpuṇe anupubbena, sabbasaṃyojanakkhaya’’nti.</gatha>
    <paragraph>Ayampi attho vutto bhagavatā, iti me sutanti. Sattamaṃ.</paragraph>
    <subhead>8. Saṅghabhedasuttaṃ</subhead>
    <paragraph nr="18"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Ekadhammo, bhikkhave, loke uppajjamāno  uppajjati bahujanāhitāya bahujanāsukhāya bahuno janassa anatthāya ahitāya dukkhāya devamanussānaṃ. Katamo ekadhammo? Saṅghabhedo. Saṅghe kho pana, bhikkhave, bhinne aññamaññaṃ bhaṇḍanāni ceva honti, aññamaññaṃ paribhāsā ca honti , aññamaññaṃ parikkhepā ca honti, aññamaññaṃ pariccajanā ca honti. Tattha appasannā ceva nappasīdanti, pasannānañca ekaccānaṃ aññathattaṃ hotī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Āpāyiko  nerayiko, kappaṭṭho saṅghabhedako;</gatha>
    <gatha type="2">Vaggārāmo adhammaṭṭho, yogakkhemā padhaṃsati <note>[yogakkhemato dhaṃsati (syā. pī.), yogakkhemā vimaṃsati (sī. ka.)]</note>;</gatha>
    <gatha type="last">Saṅghaṃ samaggaṃ bhetvāna <note>[bhitvāna (sī. ka.), bhinditvā (cūḷava. 354; a. ni. 10.39)]</note>, kappaṃ nirayamhi paccatī’’ti.</gatha>
    <paragraph>Ayampi attho vutto bhagavatā, iti me sutanti. Aṭṭhamaṃ.</paragraph>
    <subhead>9. Saṅghasāmaggīsuttaṃ</subhead>
    <paragraph nr="19"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Ekadhammo, bhikkhave, loke uppajjamāno uppajjati bahujanahitāya bahujanasukhāya bahuno janassa atthāya hitāya sukhāya devamanussānaṃ. Katamo ekadhammo ? Saṅghasāmaggī. Saṅghe kho pana, bhikkhave, samagge na ceva aññamaññaṃ bhaṇḍanāni honti, na ca aññamaññaṃ paribhāsā honti, na ca aññamaññaṃ parikkhepā honti, na ca aññamaññaṃ pariccajanā honti. Tattha appasannā ceva pasīdanti, pasannānañca bhiyyobhāvo hotī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Sukhā saṅghassa sāmaggī, samaggānañcanuggaho;</gatha>
    <gatha type="2">Samaggarato dhammaṭṭho, yogakkhemā na dhaṃsati;</gatha>
    <gatha type="last">Saṅghaṃ samaggaṃ katvāna, kappaṃ saggamhi modatī’’ti.</gatha>
    <paragraph>Ayampi  attho vutto bhagavatā, iti me sutanti. Navamaṃ.</paragraph>
    <subhead>10. Paduṭṭhacittasuttaṃ</subhead>
    <paragraph nr="20"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Idhāhaṃ, bhikkhave, ekaccaṃ puggalaṃ paduṭṭhacittaṃ evaṃ cetasā ceto paricca pajānāmi – ‘imamhi cāyaṃ samaye puggalo kālaṅkareyya yathābhataṃ nikkhitto evaṃ niraye’. Taṃ kissa hetu? Cittaṃ hissa, bhikkhave, paduṭṭhaṃ. Cetopadosahetu kho pana, bhikkhave, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Paduṭṭhacittaṃ  ñatvāna, ekaccaṃ idha puggalaṃ;</gatha>
    <gatha type="last">Etamatthañca byākāsi, buddho bhikkhūna santike.</gatha>
    <gatha type="1">‘‘Imamhi cāyaṃ samaye, kālaṃ kayirātha puggalo;</gatha>
    <gatha type="last">Nirayaṃ upapajjeyya, cittaṃ hissa padūsitaṃ.</gatha>
    <gatha type="1">‘‘Yathā haritvā nikkhipeyya, evameva tathāvidho;</gatha>
    <gatha type="last">Cetopadosahetu hi, sattā gacchanti duggati’’nti.</gatha>
    <paragraph>Ayampi attho vutto bhagavatā, iti me sutanti. Dasamaṃ.</paragraph>
    <centered>Dutiyo vaggo niṭṭhito.</centered>
    <paragraph>Tassuddānaṃ –</paragraph>
    <gatha type="1">Moho kodho atha makkho, vijjā taṇhā sekhaduve ca;</gatha>
    <gatha type="last">Bhedo sāmaggipuggalo <note>[mohakodha atha makkhāgato, mūhā kāmasekkhaduve; bhedasāmaggapuggalo ca (sī. ka.) mohakodhā atha makkho mohakāmā sekkhā duve; bhedamodā puggalo ca (syā. pī.)]</note>, vaggamāhu dutiyanti vuccatīti.</gatha>
    <title>3. Tatiyavaggo</title>
    <subhead>1. Pasannacittasuttaṃ</subhead>
    <paragraph nr="21"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Idhāhaṃ, bhikkhave, ekaccaṃ puggalaṃ pasannacittaṃ evaṃ cetasā ceto paricca pajānāmi  – ‘imamhi cāyaṃ samaye puggalo kālaṃ kareyya yathābhataṃ nikkhitto evaṃ sagge’. Taṃ kissa hetu? Cittaṃ hissa, bhikkhave, pasannaṃ. Cetopasādahetu kho pana, bhikkhave, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Pasannacittaṃ ñatvāna, ekaccaṃ idha puggalaṃ;</gatha>
    <gatha type="last">Etamatthañca byākāsi, buddho bhikkhūna santike.</gatha>
    <gatha type="1">‘‘Imamhi  cāyaṃ samaye, kālaṃ kayirātha puggalo;</gatha>
    <gatha type="last">Sugatiṃ upapajjeyya, cittaṃ hissa pasāditaṃ.</gatha>
    <gatha type="1">‘‘Yathā haritvā nikkhipeyya, evameva tathāvidho;</gatha>
    <gatha type="last">Cetopasādahetu hi, sattā gacchanti suggati’’nti.</gatha>
    <paragraph>Ayampi attho vutto bhagavatā, iti me sutanti. Paṭhamaṃ.</paragraph>
    <subhead>2. Mettasuttaṃ</subhead>
    <paragraph nr="22"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Mā, bhikkhave, puññānaṃ bhāyittha . Sukhassetaṃ, bhikkhave, adhivacanaṃ iṭṭhassa kantassa piyassa manāpassa yadidaṃ puññāni <note>[puññānanti, (a. ni. 7.62)]</note>. Abhijānāmi kho panāhaṃ, bhikkhave, dīgharattaṃ katānaṃ puññānaṃ iṭṭhaṃ kantaṃ piyaṃ manāpaṃ vipākaṃ paccanubhūtaṃ. Satta vassāni mettacittaṃ bhāvetvā satta  saṃvaṭṭavivaṭṭakappe  nayimaṃ lokaṃ punarāgamāsiṃ. Saṃvaṭṭamāne sudaṃ, bhikkhave, kappe ābhassarūpago homi; vivaṭṭamāne kappe suññaṃ brahmavimānaṃ upapajjāmi.</paragraph>
    <paragraph>‘‘Tatra sudaṃ, bhikkhave, brahmā homi mahābrahmā abhibhū anabhibhūto aññadatthudaso vasavattī. Chattiṃsakkhattuṃ kho panāhaṃ, bhikkhave, sakko ahosiṃ devānamindo; anekasatakkhattuṃ rājā ahosiṃ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Ko pana vādo padesarajjassa!</paragraph>
    <paragraph>‘‘Tassa mayhaṃ, bhikkhave, etadahosi – ‘kissa nu kho me idaṃ kammassa phalaṃ, kissa kammassa vipāko, yenāhaṃ etarahi evaṃmahiddhiko evaṃmahānubhāvo’ti? Tassa mayhaṃ, bhikkhave, etadahosi – ‘tiṇṇaṃ kho me idaṃ kammānaṃ phalaṃ, tiṇṇaṃ kammānaṃ vipāko, yenāhaṃ etarahi evaṃmahiddhiko evaṃmahānubhāvoti, seyyathidaṃ <note>[seyyathīdaṃ (sī. syā. kaṃ. pī.)]</note> – dānassa, damassa, saññamassā’’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Puññameva so sikkheyya, āyataggaṃ sukhudrayaṃ;</gatha>
    <gatha type="last">Dānañca  samacariyañca, mettacittañca bhāvaye.</gatha>
    <gatha type="1">‘‘Ete  dhamme bhāvayitvā, tayo sukhasamuddaye <note>[sukhasamudraye (sī. aṭṭha.)]</note>;</gatha>
    <gatha type="last">Abyāpajjhaṃ <note>[abyāpajjaṃ (syā. ka.), abyābajjhaṃ (?)]</note> sukhaṃ lokaṃ, paṇḍito upapajjatī’’ti.</gatha>
    <paragraph>Ayampi attho vutto bhagavatā, iti me sutanti. Dutiyaṃ.</paragraph>
    <subhead>3. Ubhayatthasuttaṃ</subhead>
    <paragraph nr="23"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Ekadhammo , bhikkhave, bhāvito bahulīkato ubho atthe samadhigayha tiṭṭhati – diṭṭhadhammikañceva atthaṃ samparāyikañca. Katamo ekadhammo? Appamādo kusalesu dhammesu. Ayaṃ kho, bhikkhave, ekadhammo bhāvito bahulīkato ubho atthe samadhigayha tiṭṭhati – diṭṭhadhammikañceva atthaṃ samparāyikañcā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Appamādaṃ  pasaṃsanti, puññakiriyāsu paṇḍitā;</gatha>
    <gatha type="last">Appamatto ubho atthe, adhigaṇhāti paṇḍito.</gatha>
    <gatha type="1">‘‘Diṭṭhe  dhamme ca yo attho, yo cattho samparāyiko;</gatha>
    <gatha type="last">Atthābhisamayā dhīro, paṇḍitoti pavuccatī’’ti.</gatha>
    <paragraph>Ayampi attho vutto bhagavatā, iti me sutanti. Tatiyaṃ.</paragraph>
    <subhead>4. Aṭṭhipuñjasuttaṃ</subhead>
    <paragraph nr="24"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Ekapuggalassa, bhikkhave, kappaṃ sandhāvato saṃsarato siyā evaṃ mahā aṭṭhikaṅkalo aṭṭhipuñjo aṭṭhirāsi yathāyaṃ vepullo pabbatoः sace saṃhārako assa, sambhatañca na vinasseyyā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Ekassekena kappena, puggalassaṭṭhisañcayo;</gatha>
    <gatha type="last">Siyā pabbatasamo rāsi, iti vuttaṃ mahesinā.</gatha>
    <gatha type="1">‘‘So kho panāyaṃ akkhāto, vepullo pabbato mahā;</gatha>
    <gatha type="last">Uttaro gijjhakūṭassa, magadhānaṃ giribbaje.</gatha>
    <gatha type="1">‘‘Yato  ca ariyasaccāni, sammappaññāya passati;</gatha>
    <gatha type="2">Dukkhaṃ  dukkhasamuppādaṃ, dukkhassa ca atikkamaṃ;</gatha>
    <gatha type="last">Ariyañcaṭṭhaṅgikaṃ  maggaṃ, dukkhūpasamagāminaṃ.</gatha>
    <gatha type="1">‘‘Sa sattakkhattuṃ paramaṃ, sandhāvitvāna puggalo;</gatha>
    <gatha type="last">Dukkhassantakaro hoti, sabbasaṃyojanakkhayā’’ti.</gatha>
    <paragraph>Ayampi attho vutto bhagavatā, iti me sutanti. Catutthaṃ.</paragraph>
    <subhead>5. Musāvādasuttaṃ</subhead>
    <paragraph nr="25"> Vuttañhetaṃ  bhagavatā, vuttamarahatāti me sutaṃ –</paragraph>
    <paragraph>‘‘Ekadhammaṃ atītassa, bhikkhave, purisapuggalassa nāhaṃ tassa kiñci pāpakammaṃ akaraṇīyanti vadāmi. Katamaṃ ekadhammaṃ? Yadidaṃ <note>[yathayidaṃ (sī. syā. ka.), yathāyidaṃ (pī.)]</note> bhikkhave, sampajānamusāvādo’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Ekadhammaṃ atītassa, musāvādissa jantuno;</gatha>
    <gatha type="last">Vitiṇṇaparalokassa, natthi pāpaṃ akāriya’’nti.</gatha>
    <paragraph>Ayampi attho vutto bhagavatā, iti me sutanti. Pañcamaṃ.</paragraph>
    <subhead>6. Dānasuttaṃ</subhead>
    <paragraph nr="26"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Evañce, bhikkhave, sattā jāneyyuṃ dānasaṃvibhāgassa vipākaṃ yathāhaṃ jānāmi, na adatvā bhuñjeyyuṃ, na ca nesaṃ maccheramalaṃ cittaṃ pariyādāya tiṭṭheyya. Yopi nesaṃ assa carimo ālopo carimaṃ kabaḷaṃ, tatopi na asaṃvibhajitvā bhuñjeyyuṃ, sace nesaṃ paṭiggāhakā assu. Yasmā ca kho, bhikkhave, sattā  na evaṃ jānanti dānasaṃvibhāgassa vipākaṃ yathāhaṃ jānāmi, tasmā adatvā bhuñjanti, maccheramalañca nesaṃ cittaṃ  pariyādāya tiṭṭhatī’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Evaṃ ce sattā jāneyyuṃ, yathāvuttaṃ mahesinā;</gatha>
    <gatha type="last">Vipākaṃ saṃvibhāgassa, yathā hoti mahapphalaṃ.</gatha>
    <gatha type="1">‘‘Vineyya  maccheramalaṃ, vippasannena cetasā;</gatha>
    <gatha type="last">Dajjuṃ kālena ariyesu, yattha dinnaṃ mahapphalaṃ.</gatha>
    <gatha type="1">‘‘Annañca datvā <note>[datvāna (syā.)]</note> bahuno, dakkhiṇeyyesu dakkhiṇaṃ;</gatha>
    <gatha type="last">Ito cutā manussattā, saggaṃ gacchanti dāyakā.</gatha>
    <gatha type="1">‘‘Te  ca saggagatā <note>[saggaṃ gatā (sī. pī. ka.)]</note> tattha, modanti kāmakāmino;</gatha>
    <gatha type="last">Vipākaṃ saṃvibhāgassa, anubhonti amaccharā’’ti.</gatha>
    <paragraph>Ayampi attho vutto bhagavatā, iti me sutanti. Chaṭṭhaṃ.</paragraph>
    <subhead>7. Mettābhāvanāsuttaṃ</subhead>
    <paragraph nr="27"> Vuttañhetaṃ bhagavatā, vuttamarahatāti me sutaṃ –</paragraph>
    <paragraph>‘‘Yāni kānici, bhikkhave, opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ. Mettāyeva tāni cetovimutti adhiggahetvā bhāsate ca tapate ca virocati ca.</paragraph>
    <paragraph>‘‘Seyyathāpi, bhikkhave, yā kāci tārakarūpānaṃ pabhā sabbā tā  candiyā pabhāya kalaṃ nāgghanti soḷasiṃ, candapabhāyeva tā adhiggahetvā bhāsate ca tapate ca virocati ca; evameva kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti  adhiggahetvā bhāsate ca tapate ca virocati ca.</paragraph>
    <paragraph>‘‘Seyyathāpi, bhikkhave, vassānaṃ pacchime māse saradasamaye viddhe vigatavalāhake deve <note>[nabhe (sī.)]</note> ādicco nabhaṃ abbhussakkamāno <note>[abbhuggamamāno (ka. aṭṭha.)]</note> sabbaṃ ākāsagataṃ <note>[ākāsaṃ (syā.)]</note> tamagataṃ abhivihacca <note>[abhihacca (syā.)]</note> bhāsate ca tapate ca virocati ca; evameva kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.</paragraph>
    <paragraph>‘‘Seyyathāpi , bhikkhave, rattiyā paccūsasamayaṃ osadhitārakā bhāsate ca tapate ca virocati ca; evameva kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ , mettāyeva tāni cetovimutti adhiggahetvā bhāsate ca tapate ca virocati cā’’ti. Etamatthaṃ bhagavā avoca. Tatthetaṃ iti vuccati –</paragraph>
    <gatha type="1">‘‘Yo  ca mettaṃ bhāvayati, appamāṇaṃ paṭissato;</gatha>
    <gatha type="last">Tanū <note>[tanu (sī.)]</note> saṃyojanā honti, passato upadhikkhayaṃ.</gatha>
    <gatha type="1">‘‘Ekampi ce pāṇamaduṭṭhacitto, mettāyati kusalo tena hoti;</gatha>
    <gatha type="last">Sabbe ca pāṇe manasānukampaṃ, pahūtamariyo pakaroti puññaṃ.</gatha>
    <gatha type="1">‘‘Ye <note>[yo (sī.)]</note> sattasaṇḍaṃ pathaviṃ vijitvā, rājisayo <note>[rājīsayo (sī.)]</note> yajamānānupariyagā;</gatha>
    <gatha type="last">Assamedhaṃ purisamedhaṃ, sammāpāsaṃ vājapeyyaṃ niraggaḷaṃ.</gatha>
    <gatha type="1">‘‘Mettassa cittassa subhāvitassa, kalampi te nānubhavanti soḷasiṃ;</gatha>
    <gatha type="last">Candappabhā  tāragaṇāva sabbe.</gatha>
    <gatha type="1">‘‘Yo na hanti na ghāteti, na jināti na jāpaye;</gatha>
    <gatha type="last">Mettaṃso sabbabhūtesu, veraṃ tassa na kenacī’’ti.</gatha>
    <paragraph>Ayampi attho vutto bhagavatā, iti me sutanti. Sattamaṃ.</paragraph>
    <centered>Tatiyo vaggo niṭṭhito.</centered>
    <paragraph>Tassuddānaṃ –</paragraph>
    <gatha type="1">Cittaṃ  mettaṃ <note>[jhāyī (sī. syā.), jhāyi (pī. ka.)]</note> ubho atthe, puñjaṃ vepullapabbataṃ;</gatha>
    <gatha type="last">Sampajānamusāvādo, dānañca mettabhāvanā <note>[mettabhāvañca (sī. syā. pī.), mettavācañca (ka.)]</note>.</gatha>
    <gatha type="1">Sattimāni ca <note>[sattimānidha (sī. ka.)]</note> suttāni, purimāni ca vīsati;</gatha>
    <gatha type="last">Ekadhammesu suttantā, sattavīsatisaṅgahāti.</gatha>
    <centered>Ekakanipāto niṭṭhito.</centered>
  </text>
</tree>
