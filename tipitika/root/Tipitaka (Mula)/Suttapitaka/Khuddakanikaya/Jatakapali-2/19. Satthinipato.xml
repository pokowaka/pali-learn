<?xml version='1.0' encoding='UTF-8'?>
<tree text="19. Sa&#x1E6D;&#x1E6D;hinip&#x101;to" target="text">
  <text>
    <hangnum/>
    <paragraph> 529. Soṇakajātakaṃ (1)</paragraph>
    <hangnum nr="1"/>
    <gatha type="1"> ‘‘Tassa  sutvā sataṃ dammi, sahassaṃ diṭṭha <note>[daṭṭhu (sī. pī.)]</note> soṇakaṃ;</gatha>
    <gatha type="last">Ko me soṇakamakkhāti, sahāyaṃ paṃsukīḷitaṃ’’.</gatha>
    <hangnum nr="2"/>
    <gatha type="1"> ‘‘Athabravī māṇavako, daharo pañcacūḷako;</gatha>
    <gatha type="2">Mayhaṃ sutvā sataṃ dehi, sahassaṃ diṭṭha <note>[daṭṭhu (sī. pī.)]</note> soṇakaṃ;</gatha>
    <gatha type="last">Ahaṃ te soṇakakkhissaṃ <note>[ahaṃ soṇakamakkhissaṃ (sī. pī.), ahaṃ te soṇakamakkhissaṃ (syā.)]</note>, sahāyaṃ paṃsukīḷitaṃ’’.</gatha>
    <hangnum nr="3"/>
    <gatha type="1"> ‘‘Katamasmiṃ <note>[katarasmiṃ (sī. syā. pī.)]</note> so janapade, raṭṭhesu nigamesu ca;</gatha>
    <gatha type="last">Kattha soṇakamaddakkhi <note>[kattha te soṇako diṭṭho (sī. pī.)]</note>, taṃ me akkhāhi pucchito’’.</gatha>
    <hangnum nr="4"/>
    <gatha type="1"> ‘‘Taveva deva vijite, tavevuyyānabhūmiyā;</gatha>
    <gatha type="last">Ujuvaṃsā mahāsālā, nīlobhāsā manoramā.</gatha>
    <hangnum nr="5"/>
    <gatha type="1"> ‘‘Tiṭṭhanti meghasamānā, rammā aññoññanissitā;</gatha>
    <gatha type="2">Tesaṃ mūlamhi <note>[mūlasmiṃ (sī. pī.), mūlasmi (syā.)]</note> soṇako, jhāyatī anupādano <note>[anupādino (syā.), anupādāno (pī.)]</note>;</gatha>
    <gatha type="last">Upādānesu lokesu, ḍayhamānesu nibbuto.</gatha>
    <hangnum nr="6"/>
    <gatha type="1"> ‘‘Tato ca rājā pāyāsi, senāya caturaṅgiyā;</gatha>
    <gatha type="last">Kārāpetvā samaṃ maggaṃ, agamā yena soṇako.</gatha>
    <hangnum nr="7"/>
    <gatha type="1"> ‘‘Uyyānabhūmiṃ gantvāna, vicaranto brahāvane;</gatha>
    <gatha type="last">Āsīnaṃ  soṇakaṃ dakkhi, ḍayhamānesu nibbutaṃ’’.</gatha>
    <hangnum nr="8"/>
    <gatha type="1"> ‘‘Kapaṇo vatayaṃ bhikkhu, muṇḍo saṅghāṭipāruto;</gatha>
    <gatha type="last">Amātiko apitiko, rukkhamūlasmi jhāyati’’.</gatha>
    <hangnum nr="9"/>
    <gatha type="1"> ‘‘Imaṃ vākyaṃ nisāmetvā, soṇako etadabravi;</gatha>
    <gatha type="last">‘Na rāja kapaṇo hoti, dhammaṃ kāyena phassayaṃ <note>[phusayaṃ (ka.)]</note>.</gatha>
    <hangnum nr="10"/>
    <gatha type="1"> ‘Yo  ca <note>[yodha (sī. syā.)]</note> dhammaṃ niraṃkatvā <note>[nirākatvā (?)]</note>, adhammamanuvattati;</gatha>
    <gatha type="last">Sa rāja kapaṇo hoti, pāpo pāpaparāyano’’’.</gatha>
    <hangnum nr="11"/>
    <gatha type="1"> ‘‘‘Arindamoti  me nāmaṃ, kāsirājāti maṃ vidū;</gatha>
    <gatha type="last">Kacci bhoto sukhasseyyā <note>[sukhā seyyā (pī.), sukhaseyyo (ka.)]</note>, idha pattassa soṇaka’’’.</gatha>
    <hangnum nr="12"/>
    <gatha type="1"> ‘‘Sadāpi bhadramadhanassa, anāgārassa bhikkhuno;</gatha>
    <gatha type="2">Na tesaṃ koṭṭhe openti, na kumbhiṃ na khaḷopiyaṃ <note>[na kumbhe na kaḷopiyā (syā. pī.)]</note>;</gatha>
    <gatha type="last">Paraniṭṭhitamesānā, tena yāpenti subbatā.</gatha>
    <hangnum nr="13"/>
    <gatha type="1"> ‘‘Dutiyampi bhadramadhanassa, anāgārassa bhikkhuno;</gatha>
    <gatha type="last">Anavajjapiṇḍo <note>[anavajjo piṇḍā (pī.)]</note> bhottabbo, na ca kocūparodhati.</gatha>
    <hangnum nr="14"/>
    <gatha type="1"> ‘‘Tatiyampi bhadramadhanassa, anāgārassa bhikkhuno;</gatha>
    <gatha type="last">Nibbuto piṇḍo bhottabbo, na ca kocūparodhati.</gatha>
    <hangnum nr="15"/>
    <gatha type="1"> ‘‘Catutthampi <note>[catutthaṃ (pī.)]</note> bhadramadhanassa, anāgārassa bhikkhuno;</gatha>
    <gatha type="last">Muttassa raṭṭhe carato, saṅgo yassa na vijjati.</gatha>
    <hangnum nr="16"/>
    <gatha type="1"> ‘‘Pañcamampi <note>[pañcamaṃ (pī.)]</note> bhadramadhanassa, anāgārassa bhikkhuno;</gatha>
    <gatha type="last">Nagaramhi ḍayhamānamhi, nāssa kiñci aḍayhatha.</gatha>
    <hangnum nr="17"/>
    <gatha type="1"> ‘‘Chaṭṭhampi <note>[chaṭṭhaṃ (pī.)]</note> bhadramadhanassa, anāgārassa bhikkhuno;</gatha>
    <gatha type="last">Raṭṭhe vilumpamānamhi <note>[viluppamānamhi (ka.)]</note>, nāssa kiñci ahīratha <note>[ahāratha (sī. syā.)]</note>.</gatha>
    <hangnum nr="18"/>
    <gatha type="1"> ‘‘Sattamampi <note>[sattamaṃ (pī.)]</note> bhadramadhanassa, anāgārassa bhikkhuno;</gatha>
    <gatha type="2">Corehi rakkhitaṃ maggaṃ, ye caññe paripanthikā;</gatha>
    <gatha type="last">Pattacīvaramādāya, sotthiṃ gacchati subbato.</gatha>
    <hangnum nr="19"/>
    <gatha type="1"> ‘‘Aṭṭhamampi <note>[aṭṭhamaṃ (pī.)]</note> bhadramadhanassa, anāgārassa bhikkhuno;</gatha>
    <gatha type="last">Yaṃ yaṃ disaṃ pakkamati, anapekkhova gacchati’’.</gatha>
    <hangnum nr="20"/>
    <gatha type="1"> ‘‘Bahūpi bhadrā <note>[bahūni samaṇabhadrāni (sī.), bahūpi bhadrakā ete (pī.)]</note> etesaṃ, yo tvaṃ bhikkhu pasaṃsasi;</gatha>
    <gatha type="last">Ahañca giddho kāmesu, kathaṃ kāhāmi soṇaka.</gatha>
    <hangnum nr="21"/>
    <gatha type="1"> ‘‘Piyā  me mānusā kāmā, atho dibyāpi me piyā;</gatha>
    <gatha type="last">Atha kena nu vaṇṇena, ubho loke labhāmase’’.</gatha>
    <hangnum nr="22"/>
    <gatha type="1"> ‘‘Kāme giddhā <note>[kāmesu giddhā (sī. pī.)]</note> kāmaratā, kāmesu adhimucchitā;</gatha>
    <gatha type="last">Narā pāpāni katvāna, upapajjanti duggatiṃ.</gatha>
    <hangnum nr="23"/>
    <gatha type="1"> ‘‘Ye ca kāme pahantvāna <note>[pahatvāna (sī. pī.)]</note>, nikkhantā akutobhayā;</gatha>
    <gatha type="last">Ekodibhāvādhigatā, na te gacchanti duggatiṃ.</gatha>
    <hangnum nr="24"/>
    <gatha type="1"> ‘‘Upamaṃ te karissāmi, taṃ suṇohi arindama;</gatha>
    <gatha type="last">Upamāya midhekacce <note>[pidhekacce (sī. pī.)]</note>, atthaṃ jānanti paṇḍitā.</gatha>
    <hangnum nr="25"/>
    <gatha type="1"> ‘‘Gaṅgāya  kuṇapaṃ disvā, vuyhamānaṃ mahaṇṇave;</gatha>
    <gatha type="last">Vāyaso samacintesi, appapañño acetaso.</gatha>
    <hangnum nr="26"/>
    <gatha type="1"> ‘‘‘Yānañca  vatidaṃ laddhaṃ, bhakkho cāyaṃ anappako’;</gatha>
    <gatha type="last">Tattha rattiṃ tattha divā, tattheva nirato mano.</gatha>
    <hangnum nr="27"/>
    <gatha type="1"> ‘‘Khādaṃ nāgassa maṃsāni, pivaṃ bhāgīrathodakaṃ <note>[bhāgirasodakaṃ (sī. syā. pī. ka.)]</note>;</gatha>
    <gatha type="last">Sampassaṃ vanacetyāni, na palettha <note>[paletvā (ka.)]</note> vihaṅgamo.</gatha>
    <hangnum nr="28"/>
    <gatha type="1"> ‘‘Tañca <note>[taṃva (pī.)]</note> otaraṇī gaṅgā, pamattaṃ kuṇape rataṃ;</gatha>
    <gatha type="last">Samuddaṃ ajjhagāhāsi <note>[ajjhagāhayi (pī.)]</note>, agatī yattha pakkhinaṃ.</gatha>
    <hangnum nr="29"/>
    <gatha type="1"> ‘‘So ca bhakkhaparikkhīṇo, udapatvā <note>[uppatitvā (sī. syā.), udāpatvā (pī.)]</note> vihaṅgamo.</gatha>
    <gatha type="last">Na pacchato na purato, nuttaraṃ nopi dakkhiṇaṃ.</gatha>
    <hangnum nr="30"/>
    <gatha type="1"> ‘‘Dīpaṃ so najjhagāgañchi <note>[na ajjhagañchi (sī.), na ajjhagacchi (pī.)]</note>, agatī yattha pakkhinaṃ;</gatha>
    <gatha type="last">So ca tattheva pāpattha, yathā dubbalako tathā.</gatha>
    <hangnum nr="31"/>
    <gatha type="1"> ‘‘Tañca sāmuddikā macchā, kumbhīlā makarā susū;</gatha>
    <gatha type="last">Pasayhakārā khādiṃsu, phandamānaṃ vipakkhakaṃ <note>[vipakkhinaṃ (sī. pī.), vipakkhikaṃ (syā.)]</note>.</gatha>
    <hangnum nr="32"/>
    <gatha type="1"> ‘‘Evameva  tuvaṃ rāja, ye caññe kāmabhogino;</gatha>
    <gatha type="last">Giddhā ce na vamissanti, kākapaññāva <note>[kākapaññāya (sī. syā. pī.)]</note> te vidū.</gatha>
    <hangnum nr="33"/>
    <gatha type="1"> ‘‘Esā te upamā rāja, atthasandassanī katā;</gatha>
    <gatha type="last">Tvañca paññāyase tena, yadi kāhasi vā na vā.</gatha>
    <hangnum nr="34"/>
    <gatha type="1"> ‘‘Ekavācampi dvivācaṃ, bhaṇeyya anukampako;</gatha>
    <gatha type="last">Tatuttariṃ na bhāseyya, dāsovayyassa <note>[dāso ayyassa (sī.), dāso ayirassa (pī.)]</note> santike’’.</gatha>
    <hangnum nr="35"/>
    <gatha type="1"> ‘‘Idaṃ vatvāna pakkāmi, soṇako amitabuddhimā <note>[soṇako’mitabuddhimā (?)]</note>;</gatha>
    <gatha type="last">Vehāse antalikkhasmiṃ, anusāsitvāna khattiyaṃ’’.</gatha>
    <hangnum nr="36"/>
    <gatha type="1"> ‘‘Ko  nume rājakattāro, suddā veyyattamāgatā <note>[sūtā veyyattimāgatā (sī. syā. pī.)]</note>;</gatha>
    <gatha type="last">Rajjaṃ niyyādayissāmi, nāhaṃ rajjena matthiko.</gatha>
    <hangnum nr="37"/>
    <gatha type="1"> ‘‘Ajjeva pabbajissāmi, ko jaññā maraṇaṃ suve;</gatha>
    <gatha type="last">Māhaṃ kākova dummedho, kāmānaṃ vasamanvagaṃ’’ <note>[vasamannagā (pī.)]</note>.</gatha>
    <hangnum nr="38"/>
    <gatha type="1"> ‘‘Atthi te daharo putto, dīghāvu raṭṭhavaḍḍhano;</gatha>
    <gatha type="last">Taṃ rajje abhisiñcassu, so no rājā bhavissati’’.</gatha>
    <hangnum nr="39"/>
    <gatha type="1"> ‘‘Khippaṃ kumāramānetha, dīghāvuṃ raṭṭhavaḍḍhanaṃ;</gatha>
    <gatha type="last">Taṃ rajje abhisiñcissaṃ, so vo rājā bhavissati’’.</gatha>
    <hangnum nr="40"/>
    <gatha type="1"> ‘‘Tato  kumāramānesuṃ, dīghāvuṃ raṭṭhavaḍḍhanaṃ;</gatha>
    <gatha type="last">Taṃ disvā ālapī rājā, ekaputtaṃ manoramaṃ.</gatha>
    <hangnum nr="41"/>
    <gatha type="1"> ‘‘Saṭṭhi gāmasahassāni, paripuṇṇāni sabbaso;</gatha>
    <gatha type="last">Te putta paṭipajjassu, rajjaṃ niyyādayāmi te.</gatha>
    <hangnum nr="42"/>
    <gatha type="1"> ‘‘Ajjeva pabbajissāmi, ko jaññā maraṇaṃ suve;</gatha>
    <gatha type="last">Māhaṃ kākova dummedho, kāmānaṃ vasamanvagaṃ <note>[vasamannagā (pī.)]</note>.</gatha>
    <hangnum nr="43"/>
    <gatha type="1"> ‘‘Saṭṭhi nāgasahassāni, sabbālaṅkārabhūsitā;</gatha>
    <gatha type="last">Suvaṇṇakacchā mātaṅgā, hemakappanavāsasā.</gatha>
    <hangnum nr="44"/>
    <gatha type="1"> ‘‘Ārūḷhā  gāmaṇīyehi, tomaraṅkusapāṇibhi;</gatha>
    <gatha type="last">Te putta paṭipajjassu, rajjaṃ niyyādayāmi te.</gatha>
    <hangnum nr="45"/>
    <gatha type="1"> ‘‘Ajjeva pabbajissāmi, ko jaññā maraṇaṃ suve;</gatha>
    <gatha type="last">Māhaṃ kākova dummedho, kāmānaṃ vasamanvagaṃ.</gatha>
    <hangnum nr="46"/>
    <gatha type="1"> ‘‘Saṭṭhi  assasahassāni, sabbālaṅkārabhūsitā;</gatha>
    <gatha type="last">Ājānīyāva jātiyā, sindhavā sīghavāhino.</gatha>
    <hangnum nr="47"/>
    <gatha type="1"> ‘‘Ārūḷhā gāmaṇīyehi, illiyācāpadhāribhi <note>[indiyācāpadhāribhi (ka.)]</note>;</gatha>
    <gatha type="last">Te putta paṭipajjassu, rajjaṃ niyyādayāmi te.</gatha>
    <hangnum nr="48"/>
    <gatha type="1"> ‘‘Ajjeva pabbajissāmi, ko jaññā maraṇaṃ suve;</gatha>
    <gatha type="last">Māhaṃ kākova dummedho, kāmānaṃ vasamanvagaṃ.</gatha>
    <hangnum nr="49"/>
    <gatha type="1"> ‘‘Saṭṭhi rathasahassāni, sannaddhā ussitaddhajā;</gatha>
    <gatha type="last">Dīpā athopi veyyagghā, sabbālaṅkārabhūsitā.</gatha>
    <hangnum nr="50"/>
    <gatha type="1"> ‘‘Ārūḷhā gāmaṇīyehi, cāpahatthehi vammibhi;</gatha>
    <gatha type="last">Te putta paṭipajjassu, rajjaṃ niyyādayāmi te.</gatha>
    <hangnum nr="51"/>
    <gatha type="1"> ‘‘Ajjeva pabbajissāmi, ko jaññā maraṇaṃ suve;</gatha>
    <gatha type="last">Māhaṃ kākova dummedho, kāmānaṃ vasamanvagaṃ.</gatha>
    <hangnum nr="52"/>
    <gatha type="1"> ‘‘Saṭṭhi dhenusahassāni, rohaññā puṅgavūsabhā;</gatha>
    <gatha type="last">Tā putta paṭipajjassu, rajjaṃ niyyādayāmi te.</gatha>
    <hangnum nr="53"/>
    <gatha type="1"> ‘‘Ajjeva pabbajissāmi, ko jaññā maraṇaṃ suve;</gatha>
    <gatha type="last">Māhaṃ kākova dummedho, kāmānaṃ vasamanvagaṃ.</gatha>
    <hangnum nr="54"/>
    <gatha type="1"> ‘‘Soḷasitthisahassāni , sabbālaṅkārabhūsitā;</gatha>
    <gatha type="2">Vicitravatthābharaṇā, āmuttamaṇikuṇḍalā;</gatha>
    <gatha type="last">Tā putta paṭipajjassu, rajjaṃ niyyādayāmi te.</gatha>
    <hangnum nr="55"/>
    <gatha type="1"> ‘‘Ajjeva pabbajissāmi, ko jaññā maraṇaṃ suve;</gatha>
    <gatha type="last">Māhaṃ  kākova dummedho, kāmānaṃ vasamanvagaṃ’’.</gatha>
    <hangnum nr="56"/>
    <gatha type="1"> ‘‘Daharasseva  me tāta, mātā matāti me sutaṃ;</gatha>
    <gatha type="last">Tayā vinā ahaṃ tāta, jīvitumpi na ussahe.</gatha>
    <hangnum nr="57"/>
    <gatha type="1"> ‘‘Yathā āraññakaṃ nāgaṃ, poto anveti pacchato;</gatha>
    <gatha type="last">Jessantaṃ giriduggesu, samesu visamesu ca.</gatha>
    <hangnum nr="58"/>
    <gatha type="1"> ‘‘Evaṃ taṃ anugacchāmi, puttamādāya <note>[pattamādāya (pī.)]</note> pacchato;</gatha>
    <gatha type="last">Subharo te bhavissāmi, na te hessāmi dubbharo’’.</gatha>
    <hangnum nr="59"/>
    <gatha type="1"> ‘‘Yathā sāmuddikaṃ nāvaṃ, vāṇijānaṃ dhanesinaṃ;</gatha>
    <gatha type="last">Vohāro tattha gaṇheyya, vāṇijā byasanī <note>[byasanaṃ (ka.)]</note> siyā.</gatha>
    <hangnum nr="60"/>
    <gatha type="1"> ‘‘Evamevāyaṃ puttakali <note>[puttaka (syā.)]</note>, antarāyakaro mama <note>[mamaṃ (pī.)]</note>;</gatha>
    <gatha type="last">Imaṃ kumāraṃ pāpetha, pāsādaṃ rativaḍḍhanaṃ.</gatha>
    <hangnum nr="61"/>
    <gatha type="1"> ‘‘Tattha kambusahatthāyo, yathā sakkaṃva accharā;</gatha>
    <gatha type="last">Tā naṃ tattha ramessanti <note>[ramissanti (syā. ka.)]</note>, tāhi ceso <note>[meso (pī.)]</note> ramissati.</gatha>
    <hangnum nr="62"/>
    <gatha type="1"> ‘‘Tato kumāraṃ pāpesuṃ, pāsādaṃ rativaḍḍhanaṃ;</gatha>
    <gatha type="last">Taṃ disvā avacuṃ kaññā, dīghāvuṃ raṭṭhavaḍḍhanaṃ.</gatha>
    <hangnum nr="63"/>
    <gatha type="1"> ‘‘Devatā nusi gandhabbo, adu <note>[ādu (sī. pī.)]</note> sakko purindado;</gatha>
    <gatha type="last">Ko vā tvaṃ kassa vā putto, kathaṃ jānemu taṃ mayaṃ’’.</gatha>
    <hangnum nr="64"/>
    <gatha type="1"> ‘‘Namhi devo na gandhabbo, nāpi <note>[namhi (ka.)]</note> sakko purindado;</gatha>
    <gatha type="2">Kāsirañño ahaṃ putto, dīghāvu raṭṭhavaḍḍhano;</gatha>
    <gatha type="last">Mamaṃ <note>[mama (pī.)]</note> bharatha bhaddaṃ vo <note>[bhaddante (ka.)]</note>, ahaṃ bhattā bhavāmi vo’’.</gatha>
    <hangnum nr="65"/>
    <gatha type="1"> ‘‘Taṃ  tattha avacuṃ kaññā, dīghāvuṃ raṭṭhavaḍḍhanaṃ;</gatha>
    <gatha type="last">‘Kuhiṃ rājā anuppatto, ito rājā kuhiṃ gato’’’.</gatha>
    <hangnum nr="66"/>
    <gatha type="1"> ‘‘Paṅkaṃ rājā atikkanto, thale rājā patiṭṭhito;</gatha>
    <gatha type="last">Akaṇṭakaṃ agahanaṃ, paṭipanno mahāpathaṃ.</gatha>
    <hangnum nr="67"/>
    <gatha type="1"> ‘‘Ahañca paṭipannosmi, maggaṃ duggatigāminaṃ;</gatha>
    <gatha type="last">Sakaṇṭakaṃ sagahanaṃ, yena gacchanti duggatiṃ’’.</gatha>
    <hangnum nr="68"/>
    <gatha type="1"> ‘‘Tassa  te svāgataṃ rāja, sīhasseva giribbajaṃ;</gatha>
    <gatha type="last">Anusāsa mahārāja, tvaṃ no sabbāsamissaro’’ti.</gatha>
    <centered>Soṇakajātakaṃ paṭhamaṃ.</centered>
    <hangnum/>
    <paragraph> 530. Saṃkiccajātakaṃ (2)</paragraph>
    <hangnum nr="69"/>
    <gatha type="1"> ‘‘Disvā nisinnaṃ rājānaṃ, brahmadattaṃ rathesabhaṃ;</gatha>
    <gatha type="last">Athassa paṭivedesi, yassāsi anukampako.</gatha>
    <hangnum nr="70"/>
    <gatha type="1"> ‘‘Saṃkiccāyaṃ anuppatto, isīnaṃ sādhusammato;</gatha>
    <gatha type="last">Taramānarūpo niyyāhi, khippaṃ passa mahesinaṃ.</gatha>
    <hangnum nr="71"/>
    <gatha type="1"> ‘‘Tato ca rājā taramāno, yuttamāruyha sandanaṃ;</gatha>
    <gatha type="last">Mittāmaccaparibyūḷho <note>[paribbūḷho (sī. pī.)]</note>, agamāsi rathesabho.</gatha>
    <hangnum nr="72"/>
    <gatha type="1"> ‘‘Nikkhippa pañca kakudhāni, kāsīnaṃ raṭṭhavaḍḍhano;</gatha>
    <gatha type="last">Vāḷabījani <note>[vā ḷavījanī (sī. pī.)]</note> muṇhīsaṃ, khaggaṃ chattañcupāhanaṃ;</gatha>
    <hangnum nr="73"/>
    <gatha type="1"> ‘‘Oruyha rājā yānamhā, ṭhapayitvā paṭicchadaṃ;</gatha>
    <gatha type="last">Āsīnaṃ  dāyapassasmiṃ, saṃkiccamupasaṅkami.</gatha>
    <hangnum nr="74"/>
    <gatha type="1"> ‘‘Upasaṅkamitvā so rājā, sammodi isinā saha;</gatha>
    <gatha type="last">Taṃ kathaṃ vītisāretvā, ekamantaṃ upāvisi.</gatha>
    <hangnum nr="75"/>
    <gatha type="1"> ‘‘Ekamantaṃ nisinnova, atha kālaṃ amaññatha;</gatha>
    <gatha type="last">Tato pāpāni kammāni, pucchituṃ paṭipajjatha.</gatha>
    <hangnum nr="76"/>
    <gatha type="1"> ‘‘Isiṃ pucchāma <note>[pucchāmi (sī. pī.)]</note> saṃkiccaṃ, isīnaṃ sādhusammataṃ;</gatha>
    <gatha type="last">Āsīnaṃ dāyapassasmiṃ, isisaṅghapurakkhataṃ <note>[purakkhitaṃ (ka.)]</note>.</gatha>
    <hangnum nr="77"/>
    <gatha type="1"> ‘‘Kaṃ gatiṃ pecca gacchanti, narā dhammāticārino;</gatha>
    <gatha type="last">Aticiṇṇo mayā dhammo, taṃ me akkhāhi pucchito.</gatha>
    <hangnum nr="78"/>
    <gatha type="1"> ‘‘Isī avaca saṃkicco, kāsīnaṃ raṭṭhavaḍḍhanaṃ;</gatha>
    <gatha type="last">Āsīnaṃ dāyapassasmiṃ, mahārāja suṇohi me.</gatha>
    <hangnum nr="79"/>
    <gatha type="1"> ‘‘Uppathena  vajantassa, yo maggamanusāsati;</gatha>
    <gatha type="last">Tassa ce vacanaṃ kayirā, nāssa maggeyya kaṇṭako.</gatha>
    <hangnum nr="80"/>
    <gatha type="1"> ‘‘Adhammaṃ  paṭipannassa, yo dhammamanusāsati;</gatha>
    <gatha type="last">Tassa ce vacanaṃ kayirā, na so gaccheyya duggatiṃ.</gatha>
    <hangnum nr="81"/>
    <gatha type="1"> ‘‘Dhammo patho mahārāja, adhammo pana uppatho;</gatha>
    <gatha type="last">Adhammo nirayaṃ neti, dhammo pāpeti suggatiṃ.</gatha>
    <hangnum nr="82"/>
    <gatha type="1"> ‘‘Adhammacārino rāja, narā visamajīvino;</gatha>
    <gatha type="last">Yaṃ gatiṃ pecca gacchanti, niraye te suṇohi me.</gatha>
    <hangnum nr="83"/>
    <gatha type="1"> ‘‘Sañjīvo kāḷasutto ca, saṅghāto <note>[saṅkhāṭo (syā. ka.)]</note> dve ca roruvā;</gatha>
    <gatha type="last">Athāparo  mahāvīci, tāpano <note>[tapano (sī. pī.)]</note> ca patāpano.</gatha>
    <hangnum nr="84"/>
    <gatha type="1"> ‘‘Iccete aṭṭha nirayā, akkhātā duratikkamā;</gatha>
    <gatha type="last">Ākiṇṇā luddakammehi, paccekā soḷasussadā.</gatha>
    <hangnum nr="85"/>
    <gatha type="1"> ‘‘Kadariyatāpanā <note>[kadariyatapanā (sī. pī.)]</note> ghorā, accimanto <note>[accimantā (pī.)]</note> mahabbhayā;</gatha>
    <gatha type="last">Lomahaṃsanarūpā ca, bhesmā paṭibhayā dukhā.</gatha>
    <hangnum nr="86"/>
    <gatha type="1"> ‘‘Catukkaṇṇā catudvārā, vibhattā bhāgaso mitā;</gatha>
    <gatha type="last">Ayopākārapariyantā, ayasā paṭikujjitā.</gatha>
    <hangnum nr="87"/>
    <gatha type="1"> ‘‘Tesaṃ ayomayā bhūmi, jalitā tejasā yutā;</gatha>
    <gatha type="last">Samantā yojanasataṃ, phuṭā <note>[pharitvā (a. ni. 3.36; pe. va. 71)]</note> tiṭṭhanti sabbadā.</gatha>
    <hangnum nr="88"/>
    <gatha type="1"> ‘‘Ete patanti niraye, uddhaṃpādā avaṃsirā;</gatha>
    <gatha type="last">Isīnaṃ ativattāro, saññatānaṃ tapassinaṃ.</gatha>
    <hangnum nr="89"/>
    <gatha type="1"> ‘‘Te bhūnahuno paccanti, macchā bilakatā yathā;</gatha>
    <gatha type="last">Saṃvacchare asaṅkheyye, narā kibbisakārino.</gatha>
    <hangnum nr="90"/>
    <gatha type="1"> ‘‘Ḍayhamānena gattena, niccaṃ santarabāhiraṃ;</gatha>
    <gatha type="last">Nirayā nādhigacchanti, dvāraṃ nikkhamanesino.</gatha>
    <hangnum nr="91"/>
    <gatha type="1"> ‘‘Puratthimena  dhāvanti, tato dhāvanti pacchato;</gatha>
    <gatha type="2">Uttarenapi dhāvanti, tato dhāvanti dakkhiṇaṃ;</gatha>
    <gatha type="last">Yaṃ yañhi dvāraṃ gacchanti, taṃ tadeva pidhīyare <note>[pithiyyati (sī.), pithiyyare (syā.), pithīyare (pī.)]</note>.</gatha>
    <hangnum nr="92"/>
    <gatha type="1"> ‘‘Bahūni vassasahassāni, janā nirayagāmino;</gatha>
    <gatha type="last">Bāhā paggayha kandanti, patvā dukkhaṃ anappakaṃ.</gatha>
    <hangnum nr="93"/>
    <gatha type="1"> ‘‘Āsīvisaṃva  kupitaṃ, tejassiṃ duratikkamaṃ;</gatha>
    <gatha type="last">Na sādhurūpe āsīde, saññatānaṃ tapassinaṃ.</gatha>
    <hangnum nr="94"/>
    <gatha type="1"> ‘‘Atikāyo  mahissāso, ajjuno kekakādhipo;</gatha>
    <gatha type="last">Sahassabāhu ucchinno, isimāsajja gotamaṃ.</gatha>
    <hangnum nr="95"/>
    <gatha type="1"> ‘‘Arajaṃ rajasā vacchaṃ, kisaṃ avakiriya daṇḍakī;</gatha>
    <gatha type="last">Tālova mūlato <note>[samūlo (ka.)]</note> chinno, sa rājā vibhavaṅgato.</gatha>
    <hangnum nr="96"/>
    <gatha type="1"> ‘‘Upahacca manaṃ majjho <note>[mejjho (ka.)]</note>, mātaṅgasmiṃ yasassine;</gatha>
    <gatha type="last">Sapārisajjo ucchinno, majjhāraññaṃ tadā ahu.</gatha>
    <hangnum nr="97"/>
    <gatha type="1"> ‘‘Kaṇhadīpāyanāsajja, isiṃ andhakaveṇḍayo <note>[veṇhuyo (sī. pī.), piṇhayo (?)]</note>;</gatha>
    <gatha type="last">Aññoññaṃ <note>[aññamaññaṃ (sī. pī.)]</note> musalā <note>[musale (sī. syā. pī.)]</note> hantvā, sampattā yamasādhanaṃ <note>[yamasādanaṃ (pī.)]</note>.</gatha>
    <hangnum nr="98"/>
    <gatha type="1"> ‘‘Athāyaṃ isinā satto, antalikkhacaro pure;</gatha>
    <gatha type="last">Pāvekkhi pathaviṃ <note>[paṭhaviṃ (sī. syā. pī.)]</note> cecco, hīnatto pattapariyāyaṃ.</gatha>
    <hangnum nr="99"/>
    <gatha type="1"> ‘‘Tasmā hi chandāgamanaṃ, nappasaṃsanti paṇḍitā;</gatha>
    <gatha type="last">Aduṭṭhacitto bhāseyya, giraṃ saccūpasaṃhitaṃ.</gatha>
    <hangnum nr="100"/>
    <gatha type="1"> ‘‘Manasā ce paduṭṭhena, yo naro pekkhate muniṃ;</gatha>
    <gatha type="last">Vijjācaraṇasampannaṃ, gantā so nirayaṃ adho.</gatha>
    <hangnum nr="101"/>
    <gatha type="1"> ‘‘Ye vuḍḍhe <note>[vaddhe (ka.)]</note> paribhāsanti, pharusūpakkamā janā;</gatha>
    <gatha type="last">Anapaccā adāyādā, tālavatthu <note>[tālavatthū (syā.), tālāvatthu (pī.)]</note> bhavanti te.</gatha>
    <hangnum nr="102"/>
    <gatha type="1"> ‘‘Yo  ca pabbajitaṃ hanti, katakiccaṃ mahesinaṃ;</gatha>
    <gatha type="last">Sa kāḷasutte niraye, cirarattāya paccati.</gatha>
    <hangnum nr="103"/>
    <gatha type="1"> ‘‘Yo  ca rājā adhammaṭṭho, raṭṭhaviddhaṃsano mago <note>[cuto (sī.)]</note>;</gatha>
    <gatha type="last">Tāpayitvā janapadaṃ, tāpane pecca paccati.</gatha>
    <hangnum nr="104"/>
    <gatha type="1"> ‘‘So ca vassasahassāni <note>[vassasahassānaṃ (sī. syā.)]</note>, sataṃ dibbāni paccati;</gatha>
    <gatha type="last">Accisaṅghapareto so, dukkhaṃ vedeti vedanaṃ.</gatha>
    <hangnum nr="105"/>
    <gatha type="1"> ‘‘Tassa aggisikhā kāyā, niccharanti pabhassarā;</gatha>
    <gatha type="last">Tejobhakkhassa gattāni, lomehi ca <note>[lomaggehi ca (sī. syā. pī.)]</note> nakhehi ca.</gatha>
    <hangnum nr="106"/>
    <gatha type="1"> ‘‘Ḍayhamānena gattena, niccaṃ santarabāhiraṃ;</gatha>
    <gatha type="last">Dukkhābhitunno nadati, nāgo tuttaṭṭito <note>[tuttaddito (sī.)]</note> yathā.</gatha>
    <hangnum nr="107"/>
    <gatha type="1"> ‘‘Yo lobhā pitaraṃ hanti, dosā vā purisādhamo;</gatha>
    <gatha type="last">Sa kāḷasutte niraye, cirarattāya paccati.</gatha>
    <hangnum nr="108"/>
    <gatha type="1"> ‘‘Sa  tādiso paccati lohakumbhiyaṃ, pakkañca sattīhi hananti nittacaṃ;</gatha>
    <gatha type="last">Andhaṃ karitvā muttakarīsabhakkhaṃ, khāre nimujjanti tathāvidhaṃ naraṃ.</gatha>
    <hangnum nr="109"/>
    <gatha type="1"> ‘‘Tattaṃ pakkuthitamayoguḷañca <note>[pakkudhitamayoguḷañca (ka.)]</note>, dīghe ca phāle cirarattatāpite;</gatha>
    <gatha type="last">Vikkhambhamādāya vibandha <note>[vibaddha (sī.), vibhajja (syā. pī.)]</note> rajjubhi, vivaṭe mukhe sampavisanti <note>[saṃcavanti (sī. syā. pī.)]</note> rakkhasā.</gatha>
    <hangnum nr="110"/>
    <gatha type="1"> ‘‘Sāmā ca soṇā sabalā ca gijjhā, kākoḷasaṅghā ca dijā ayomukhā;</gatha>
    <gatha type="last">Saṅgamma  khādanti vipphandamānaṃ, jivhaṃ vibhajja vighāsaṃ salohitaṃ.</gatha>
    <hangnum nr="111"/>
    <gatha type="1"> ‘‘Taṃ  daḍḍhatālaṃ paribhinnagattaṃ, nippothayantā anuvicaranti rakkhasā;</gatha>
    <gatha type="2">Ratī hi nesaṃ dukhino panītare, etādisasmiṃ niraye vasanti;</gatha>
    <gatha type="last">Ye keci loke idha pettighātino.</gatha>
    <hangnum nr="112"/>
    <gatha type="1"> ‘‘Putto ca mātaraṃ hantvā, ito gantvā yamakkhayaṃ;</gatha>
    <gatha type="last">Bhusamāpajjate dukkhaṃ, attakammaphalūpago.</gatha>
    <hangnum nr="113"/>
    <gatha type="1"> ‘‘Amanussā atibalā, hantāraṃ janayantiyā;</gatha>
    <gatha type="last">Ayomayehi vāḷehi <note>[phālehi (pī.)]</note>, pīḷayanti punappunaṃ.</gatha>
    <hangnum nr="114"/>
    <gatha type="1"> ‘‘Tamassavaṃ <note>[taṃ passavaṃ (sī. syā.), taṃ passutaṃ (pī.)]</note> sakā gattā, ruhiraṃ <note>[rudhiraṃ (sī. syā.)]</note> attasambhavaṃ;</gatha>
    <gatha type="last">Tambalohavilīnaṃva, tattaṃ pāyenti mattighaṃ <note>[mattiyaṃ (sī.)]</note>.</gatha>
    <hangnum nr="115"/>
    <gatha type="1"> ‘‘Jigucchaṃ kuṇapaṃ pūtiṃ, duggandhaṃ gūthakaddamaṃ;</gatha>
    <gatha type="last">Pubbalohitasaṅkāsaṃ, rahadamogayha <note>[rahadoggayha (ka.)]</note> tiṭṭhati.</gatha>
    <hangnum nr="116"/>
    <gatha type="1"> ‘‘Tamenaṃ kimayo tattha, atikāyā ayomukhā;</gatha>
    <gatha type="last">Chaviṃ bhetvāna <note>[chetvāna (sī. pī.)]</note> khādanti, saṃgiddhā <note>[pagiddhā (sī. syā. pī.)]</note> maṃsalohite.</gatha>
    <hangnum nr="117"/>
    <gatha type="1"> ‘‘So ca taṃ nirayaṃ patto, nimuggo sataporisaṃ;</gatha>
    <gatha type="last">Pūtikaṃ kuṇapaṃ vāti, samantā satayojanaṃ.</gatha>
    <hangnum nr="118"/>
    <gatha type="1"> ‘‘Cakkhumāpi hi cakkhūhi, tena gandhena jīyati;</gatha>
    <gatha type="last">Etādisaṃ  brahmadatta, mātugho labhate dukhaṃ.</gatha>
    <hangnum nr="119"/>
    <gatha type="1"> ‘‘Khuradhāramanukkamma, tikkhaṃ durabhisambhavaṃ;</gatha>
    <gatha type="last">Patanti gabbhapātiyo <note>[gabbhapātiniyo (sī. syā. pī.)]</note>, duggaṃ vetaraṇiṃ <note>[vettaraṇiṃ (syā. ka.)]</note> nadiṃ.</gatha>
    <hangnum nr="120"/>
    <gatha type="1"> ‘‘Ayomayā simbaliyo, soḷasaṅgulakaṇṭakā;</gatha>
    <gatha type="last">Ubhato abhilambanti, duggaṃ vetaraṇiṃ <note>[vettaraṇiṃ (syā. ka.)]</note> nadiṃ.</gatha>
    <hangnum nr="121"/>
    <gatha type="1"> ‘‘Te  accimanto tiṭṭhanti, aggikkhandhāva ārakā;</gatha>
    <gatha type="last">Ādittā jātavedena, uddhaṃ yojanamuggatā.</gatha>
    <hangnum nr="122"/>
    <gatha type="1"> ‘‘Ete  vajanti <note>[sajanti (sī. pī.), pajjanti (syā.)]</note> niraye, tatte tikhiṇakaṇṭake;</gatha>
    <gatha type="last">Nāriyo ca aticārā <note>[aticāriniyo (sī. syā. pī.)]</note>, narā ca paradāragū.</gatha>
    <hangnum nr="123"/>
    <gatha type="1"> ‘‘Te patanti adhokkhandhā, vivattā vihatā puthū;</gatha>
    <gatha type="last">Sayanti vinividdhaṅgā, dīghaṃ jagganti sabbadā <note>[saṃvariṃ (sī. pī.)]</note>.</gatha>
    <hangnum nr="124"/>
    <gatha type="1"> ‘‘Tato ratyā vivasāne <note>[vivasane (sī. syā. pī.)]</note>, mahatiṃ pabbatūpamaṃ;</gatha>
    <gatha type="last">Lohakumbhiṃ pavajjanti, tattaṃ aggisamūdakaṃ.</gatha>
    <hangnum nr="125"/>
    <gatha type="1"> ‘‘Evaṃ divā ca ratto ca, dussīlā mohapārutā;</gatha>
    <gatha type="last">Anubhonti sakaṃ kammaṃ, pubbe dukkaṭamattano.</gatha>
    <hangnum nr="126"/>
    <gatha type="1"> ‘‘Yā ca bhariyā dhanakkītā, sāmikaṃ atimaññati;</gatha>
    <gatha type="last">Sassuṃ vā sasuraṃ vāpi, jeṭṭhaṃ vāpi nanandaraṃ <note>[nanandanaṃ (syā. ka.)]</note>.</gatha>
    <hangnum nr="127"/>
    <gatha type="1"> ‘‘Tassā vaṅkena jivhaggaṃ, nibbahanti sabandhanaṃ;</gatha>
    <gatha type="2">Sa byāmamattaṃ kiminaṃ, jivhaṃ passati attani <note>[attano (sī. syā.)]</note>;</gatha>
    <gatha type="last">Viññāpetuṃ  na sakkoti, tāpane pecca paccati.</gatha>
    <hangnum nr="128"/>
    <gatha type="1"> ‘‘Orabbhikā sūkarikā, macchikā migabandhakā;</gatha>
    <gatha type="last">Corā goghātakā luddā, avaṇṇe vaṇṇakārakā.</gatha>
    <hangnum nr="129"/>
    <gatha type="1"> ‘‘Sattīhi lohakūṭehi, nettiṃsehi usūhi ca;</gatha>
    <gatha type="last">Haññamānā khāranadiṃ, papatanti <note>[sampatanti (ka.)]</note> avaṃsirā.</gatha>
    <hangnum nr="130"/>
    <gatha type="1"> ‘‘Sāyaṃ pāto kūṭakārī, ayokūṭehi haññati;</gatha>
    <gatha type="last">Tato vantaṃ durattānaṃ, paresaṃ bhuñjare <note>[bhuñjate (sī. syā. pī.)]</note> sadā.</gatha>
    <hangnum nr="131"/>
    <gatha type="1"> ‘‘Dhaṅkā bheraṇḍakā <note>[bhedaṇḍakā (ka.)]</note> gijjhā, kākoḷā ca ayomukhā;</gatha>
    <gatha type="last">Vipphandamānaṃ khādanti, naraṃ kibbisakārakaṃ <note>[kibbisakārinaṃ (pī.)]</note>.</gatha>
    <hangnum nr="132"/>
    <gatha type="1"> ‘‘Ye migena migaṃ hanti, pakkhiṃ vā pana pakkhinā;</gatha>
    <gatha type="last">Asanto rajasā channā, gantā <note>[gatā (ka.)]</note> te nirayussadaṃ <note>[nirayaṃ adho (pī.)]</note>.</gatha>
    <hangnum nr="133"/>
    <gatha type="1"> ‘‘Santo  ca <note>[santova (syā.)]</note> uddhaṃ gacchanti, suciṇṇenidha kammunā;</gatha>
    <gatha type="last">Suciṇṇassa phalaṃ passa, saindā <note>[sahindā (sī.)]</note> devā sabrahmakā.</gatha>
    <hangnum nr="134"/>
    <gatha type="1"> ‘‘Taṃ  taṃ brūmi mahārāja, dhammaṃ raṭṭhapatī cara;</gatha>
    <gatha type="last">Tathā <note>[tathā tathā (sī. syā. pī.)]</note> rāja carāhi dhammaṃ, yathā taṃ suciṇṇaṃ nānutappeyya pacchā’’ti.</gatha>
    <centered>Saṃkiccajātakaṃ dutiyaṃ.</centered>
    <centered>Saṭṭhinipātaṃ niṭṭhitaṃ.</centered>
    <paragraph>Tassuddānaṃ –</paragraph>
    <gatha type="1">Atha saṭṭhinipātamhi, suṇātha mama bhāsitaṃ;</gatha>
    <gatha type="2">Jātakasavhayano  pavaro, soṇakaarindamasavhayano;</gatha>
    <gatha type="last">Tathā vuttarathesabhakiccavaroti.</gatha>
  </text>
</tree>
