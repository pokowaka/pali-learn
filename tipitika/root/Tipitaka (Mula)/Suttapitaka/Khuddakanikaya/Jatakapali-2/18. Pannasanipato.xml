<?xml version='1.0' encoding='UTF-8'?>
<tree text="18. Pa&#x1E47;&#x1E47;&#x101;sanip&#x101;to" target="text">
  <text>
    <hangnum/>
    <paragraph> 526. Niḷinikājātakaṃ (1)</paragraph>
    <hangnum nr="1"/>
    <gatha type="1"> ‘‘Uddayhate <note>[uḍḍayhate (sī. pī.)]</note> janapado, raṭṭhañcāpi vinassati;</gatha>
    <gatha type="last">Ehi niḷinike <note>[niḷike (sī. syā. pī.), evamuparipi]</note> gaccha, taṃ me brāhmaṇamānaya’’.</gatha>
    <hangnum nr="2"/>
    <gatha type="1"> ‘‘Nāhaṃ dukkhakkhamā rāja, nāhaṃ addhānakovidā;</gatha>
    <gatha type="last">Kathaṃ ahaṃ gamissāmi, vanaṃ kuñjarasevitaṃ’’.</gatha>
    <hangnum nr="3"/>
    <gatha type="1"> ‘‘Phītaṃ janapadaṃ gantvā, hatthinā ca rathena ca;</gatha>
    <gatha type="last">Dārusaṅghāṭayānena, evaṃ gaccha niḷinike.</gatha>
    <hangnum nr="4"/>
    <gatha type="1"> ‘‘Hatthiassarathe pattī, gacchevādāya khattiye;</gatha>
    <gatha type="last">Taveva vaṇṇarūpena, vasaṃ tamānayissasi’’.</gatha>
    <hangnum nr="5"/>
    <gatha type="1"> ‘‘Kadalīdhajapaññāṇo, ābhujīparivārito;</gatha>
    <gatha type="last">Eso padissati rammo, isisiṅgassa assamo.</gatha>
    <hangnum nr="6"/>
    <gatha type="1"> ‘‘Eso aggissa saṅkhāto, eso dhūmo padissati;</gatha>
    <gatha type="last">Maññe no aggiṃ hāpeti, isisiṅgo mahiddhiko’’.</gatha>
    <hangnum nr="7"/>
    <gatha type="1"> ‘‘Tañca  disvāna āyantiṃ, āmuttamaṇikuṇḍalaṃ;</gatha>
    <gatha type="last">Isisiṅgo pāvisi bhīto, assamaṃ paṇṇachādanaṃ.</gatha>
    <hangnum nr="8"/>
    <gatha type="1"> ‘‘Assamassa ca sā dvāre, geṇḍukenassa <note>[bheṇḍukenassa (sī. pī.)]</note> kīḷati;</gatha>
    <gatha type="last">Vidaṃsayantī aṅgāni, guyhaṃ pakāsitāni ca.</gatha>
    <hangnum nr="9"/>
    <gatha type="1"> ‘‘Tañca disvāna kīḷantiṃ, paṇṇasālagato jaṭī;</gatha>
    <gatha type="last">Assamā nikkhamitvāna, idaṃ vacanamabravi.</gatha>
    <hangnum nr="10"/>
    <gatha type="1"> ‘‘Ambho ko nāma so rukkho, yassa tevaṃgataṃ phalaṃ;</gatha>
    <gatha type="last">Dūrepi khittaṃ pacceti, na taṃ ohāya gacchati’’.</gatha>
    <hangnum nr="11"/>
    <gatha type="1"> ‘‘Assamassa  mama <note>[maṃ (sī.)]</note> brahme, samīpe gandhamādane;</gatha>
    <gatha type="2">Bahavo <note>[pabbate (sī.)]</note> tādisā rukkhā, yassa tevaṃgataṃ phalaṃ;</gatha>
    <gatha type="last">Dūrepi khittaṃ pacceti, na maṃ ohāya gacchati’’.</gatha>
    <hangnum nr="12"/>
    <gatha type="1"> ‘‘Etū <note>[etu (sī. syā. ka.)]</note> bhavaṃ assamimaṃ adetu, pajjañca bhakkhañca paṭiccha dammi;</gatha>
    <gatha type="last">Idamāsanaṃ atra bhavaṃ nisīdatu, ito bhavaṃ mūlaphalāni bhuñjatu’’ <note>[khādatu (sī.)]</note>.</gatha>
    <hangnum nr="13"/>
    <gatha type="1"> ‘‘Kiṃ te idaṃ ūrūnamantarasmiṃ, supicchitaṃ kaṇharivappakāsati;</gatha>
    <gatha type="last">Akkhāhi me pucchito etamatthaṃ, kose nu te uttamaṅgaṃ paviṭṭhaṃ’’.</gatha>
    <hangnum nr="14"/>
    <gatha type="1"> ‘‘Ahaṃ vane mūlaphalesanaṃ caraṃ, āsādayiṃ <note>[assādayiṃ (ka.)]</note> acchaṃ sughorarūpaṃ;</gatha>
    <gatha type="last">So maṃ patitvā sahasājjhapatto, panujja maṃ abbahi <note>[abbuhi (syā. ka.)]</note> uttamaṅgaṃ.</gatha>
    <hangnum nr="15"/>
    <gatha type="1"> ‘‘Svāyaṃ vaṇo khajjati kaṇḍuvāyati, sabbañca kālaṃ na labhāmi sātaṃ;</gatha>
    <gatha type="last">Paho bhavaṃ kaṇḍumimaṃ vinetuṃ, kurutaṃ bhavaṃ yācito brāhmaṇatthaṃ’’.</gatha>
    <hangnum nr="16"/>
    <gatha type="1"> ‘‘Gambhīrarūpo te vaṇo salohito, apūtiko vaṇagandho <note>[pakkagandho (sī.), pannagandho (syā. pī.)]</note> mahā ca;</gatha>
    <gatha type="last">Karomi te kiñci kasāyayogaṃ, yathā bhavaṃ paramasukhī bhaveyya’’.</gatha>
    <hangnum nr="17"/>
    <gatha type="1"> ‘‘Na  mantayogā na kasāyayogā, na osadhā brahmacāri <note>[brahmacārī (sī. syā. pī.)]</note> kamanti;</gatha>
    <gatha type="last">Ghaṭṭe mudukena <note>[yaṃ te mudu tena (sī.), yaṃ te mudū tena (pī.)]</note> vinehi kaṇḍuṃ <note>[kaṇḍukaṃ (pī.)]</note>, yathā ahaṃ paramasukhī bhaveyyaṃ’’.</gatha>
    <hangnum nr="18"/>
    <gatha type="1"> ‘‘Ito nu bhoto katamena assamo, kacci bhavaṃ abhiramasi <note>[abhiramasī (pī.)]</note> araññe;</gatha>
    <gatha type="last">Kacci nu te <note>[kacci te (pī.)]</note> mūlaphalaṃ pahūtaṃ, kacci bhavantaṃ na vihiṃsanti vāḷā’’.</gatha>
    <hangnum nr="19"/>
    <gatha type="1"> ‘‘Ito  ujuṃ uttarāyaṃ disāyaṃ, khemānadī himavatā pabhāvī <note>[pabhāti (sī. pī.)]</note>;</gatha>
    <gatha type="last">Tassā tīre assamo mayha rammo, aho bhavaṃ assamaṃ mayhaṃ passe.</gatha>
    <hangnum nr="20"/>
    <gatha type="1"> ‘‘Ambā ca sālā tilakā ca jambuyo, uddālakā pāṭaliyo ca phullā;</gatha>
    <gatha type="last">Samantato kimpurisābhigītaṃ, aho bhavaṃ assamaṃ mayhaṃ passe.</gatha>
    <hangnum nr="21"/>
    <gatha type="1"> ‘‘Tālā ca mūlā ca phalā ca mettha, vaṇṇena gandhena upetarūpaṃ;</gatha>
    <gatha type="last">Taṃ bhūmibhāgehi upetarūpaṃ, aho bhavaṃ assamaṃ mayhaṃ passe.</gatha>
    <hangnum nr="21"/>
    <gatha type="1"> ‘‘Phalā ca mūlā ca pahūtamettha, vaṇṇena gandhena rasenupetā;</gatha>
    <gatha type="last">Āyanti ca luddakā taṃ padesaṃ, mā me tato mūlaphalaṃ ahāsuṃ’’.</gatha>
    <hangnum nr="23"/>
    <gatha type="1"> ‘‘Pitā mamaṃ mūlaphalesanaṃ gato, idāni āgacchati sāyakāle;</gatha>
    <gatha type="last">Ubhova gacchāmase assamaṃ taṃ, yāva  pitā mūlaphalato etu’’.</gatha>
    <hangnum nr="24"/>
    <gatha type="1"> ‘‘Aññe  bahū isayo sādhurūpā, rājīsayo anumagge vasanti;</gatha>
    <gatha type="last">Te yeva pucchesi mamassamaṃ taṃ, te taṃ nayissanti mamaṃ sakāse’’.</gatha>
    <hangnum nr="25"/>
    <gatha type="1"> ‘‘Na te kaṭṭhāni bhinnāni, na te udakamābhataṃ;</gatha>
    <gatha type="last">Aggīpi te na hāpito <note>[hāsito (sī. syā.)]</note>, kiṃ nu mandova jhāyasi.</gatha>
    <hangnum nr="26"/>
    <gatha type="1"> ‘‘Bhinnāni kaṭṭhāni huto ca aggi, tapanīpi te samitā brahmacārī <note>[brahmacāri (?)]</note>;</gatha>
    <gatha type="last">Pīṭhañca mayhaṃ udakañca hoti, ramasi tuvaṃ <note>[tvaṃ (sī.)]</note> brahmabhūto puratthā.</gatha>
    <hangnum nr="27"/>
    <gatha type="1"> ‘‘Abhinnakaṭṭhosi  anābhatodako, ahāpitaggīsi <note>[ahāpitaggīpi (ka.)]</note> asiddhabhojano <note>[asiṭṭhabhojano (ka.)]</note>;</gatha>
    <gatha type="last">Na me tuvaṃ ālapasī mamajja, naṭṭhaṃ nu kiṃ cetasikañca dukkhaṃ’’.</gatha>
    <hangnum nr="28"/>
    <gatha type="1"> ‘‘Idhāgamā jaṭilo brahmacārī, sudassaneyyo sutanū vineti;</gatha>
    <gatha type="last">Nevātidīgho na panātirasso, sukaṇhakaṇhacchadanehi bhoto.</gatha>
    <hangnum nr="29"/>
    <gatha type="1"> ‘‘Amassujāto  apurāṇavaṇṇī, ādhārarūpañca panassa kaṇṭhe;</gatha>
    <gatha type="last">Dve yamā <note>[dve passa (sī.), dvāssa (pī.)]</note> gaṇḍā uresu jātā, suvaṇṇatindukanibhā <note>[suvaṇṇapindūpanibhā (sī.), suvaṇṇatiṇḍusannibhā (syā.), sovannapiṇḍūpanibhā (pī.)]</note> pabhassarā.</gatha>
    <hangnum nr="30"/>
    <gatha type="1"> ‘‘Mukhañca tassa bhusadassaneyyaṃ, kaṇṇesu lambanti ca kuñcitaggā;</gatha>
    <gatha type="last">Te jotare carato māṇavassa, suttañca yaṃ saṃyamanaṃ jaṭānaṃ.</gatha>
    <hangnum nr="31"/>
    <gatha type="1"> ‘‘Aññā  ca tassa saṃyamāni <note>[saṃyamanī (sī. pī.)]</note> catasso, nīlā pītā <note>[nīlāpi tā (pī.)]</note> lohitikā <note>[lohitakā (syā. pī. ka.)]</note> ca setā;</gatha>
    <gatha type="last">Tā piṃsare <note>[saṃsare (sī. syā.)]</note> carato māṇavassa, tiriṭi <note>[cirīṭi (sī. pī.)]</note> saṅghāriva pāvusamhi.</gatha>
    <hangnum nr="32"/>
    <gatha type="1"> ‘‘Na mikhalaṃ muñjamayaṃ dhāreti, na santhare <note>[santace (sī.), santacaṃ (pī.), santare (ka.)]</note> no pana pabbajassa;</gatha>
    <gatha type="last">Tā jotare jaghanantare <note>[jaghanavare (sī. pī.)]</note> vilaggā, sateratā vijjurivantalikkhe.</gatha>
    <hangnum nr="33"/>
    <gatha type="1"> ‘‘Akhīlakāni ca avaṇṭakāni, heṭṭhā nabhyā kaṭisamohitāni;</gatha>
    <gatha type="last">Aghaṭṭitā niccakīḷaṃ karonti, haṃ tāta kiṃrukkhaphalāni tāni.</gatha>
    <hangnum nr="34"/>
    <gatha type="1"> ‘‘Jaṭā  ca tassa bhusadassaneyyā, parosataṃ vellitaggā sugandhā;</gatha>
    <gatha type="last">Dvedhā siro sādhu vibhattarūpo, aho nu kho mayha tathā jaṭāssu.</gatha>
    <hangnum nr="35"/>
    <gatha type="1"> ‘‘Yadā ca so pakirati tā jaṭāyo, vaṇṇena gandhena upetarūpā;</gatha>
    <gatha type="last">Nīluppalaṃ vātasameritaṃva, tatheva saṃvāti panassamo ayaṃ.</gatha>
    <hangnum nr="36"/>
    <gatha type="1"> ‘‘Paṅko ca tassa bhusadassaneyyo, netādiso yādiso mayhaṃ kāye <note>[kāyo (sī. syā. pī.)]</note>;</gatha>
    <gatha type="last">So vāyatī erito mālutena, vanaṃ yathā aggagimhe suphullaṃ.</gatha>
    <hangnum nr="37"/>
    <gatha type="1"> ‘‘Nihanti  so rukkhaphalaṃ pathabyā, sucittarūpaṃ ruciraṃ dassaneyyaṃ;</gatha>
    <gatha type="last">Khittañca tassa punareti hatthaṃ, haṃ tāta kiṃrukkhaphalaṃ nu kho taṃ.</gatha>
    <hangnum nr="38"/>
    <gatha type="1"> ‘‘Dantā ca tassa bhusadassaneyyā, suddhā samā saṅkhavarūpapannā;</gatha>
    <gatha type="last">Mano pasādenti vivariyamānā, na hi <note>[na ha (sī. pī.)]</note> nūna so sākamakhādi tehi.</gatha>
    <hangnum nr="39"/>
    <gatha type="1"> ‘‘Akakkasaṃ  aggaḷitaṃ muhuṃ muduṃ, ujuṃ anuddhataṃ acapalamassa bhāsitaṃ;</gatha>
    <gatha type="last">Rudaṃ manuññaṃ karavīkasussaraṃ, hadayaṅgamaṃ rañjayateva me mano.</gatha>
    <hangnum nr="40"/>
    <gatha type="1"> ‘‘Bindussaro nātivisaṭṭhavākyo <note>[nātivissaṭṭhavākyo (sī. syā. pī.)]</note>, na nūna sajjhāyamatippayutto;</gatha>
    <gatha type="last">Icchāmi bho <note>[kho (sī. syā. pī.)]</note> taṃ punadeva daṭṭhuṃ, mitto hi <note>[mittaṃ hi (sī. syā. pī.)]</note> me māṇavohu <note>[māṇavāhu (sī. syā.), māṇavāhū (pī.)]</note> puratthā.</gatha>
    <hangnum nr="41"/>
    <gatha type="1"> ‘‘Susandhi  sabbattha vimaṭṭhimaṃ vaṇaṃ, puthū <note>[puthuṃ (pī.), puthu (ka.)]</note> sujātaṃ kharapattasannibhaṃ;</gatha>
    <gatha type="last">Teneva maṃ uttariyāna māṇavo, vivaritaṃ ūruṃ jaghanena pīḷayi.</gatha>
    <hangnum nr="42"/>
    <gatha type="1"> ‘‘Tapanti ābhanti virocare ca, sateratā vijjurivantalikkhe;</gatha>
    <gatha type="last">Bāhā mudū añjanalomasādisā, vicitravaṭṭaṅgulikāssa sobhare.</gatha>
    <hangnum nr="43"/>
    <gatha type="1"> ‘‘Akakkasaṅgo  na ca dīghalomo, nakhāssa dīghā api lohitaggā;</gatha>
    <gatha type="last">Mudūhi bāhāhi palissajanto, kalyāṇarūpo ramayaṃ <note>[ramayhaṃ (ka.)]</note> upaṭṭhahi.</gatha>
    <hangnum nr="44"/>
    <gatha type="1"> ‘‘Dumassa  tūlūpanibhā pabhassarā, suvaṇṇakambutalavaṭṭasucchavī;</gatha>
    <gatha type="last">Hatthā mudū tehi maṃ saṃphusitvā, ito gato tena maṃ dahanti tāta.</gatha>
    <hangnum nr="45"/>
    <gatha type="1"> ‘‘Na nūna <note>[na ha nūna (sī. pī.)]</note> so khārividhaṃ ahāsi, na nūna so kaṭṭhāni sayaṃ abhañji;</gatha>
    <gatha type="last">Na nūna so hanti dume kuṭhāriyā <note>[kudhāriyā (ka.)]</note>, na hissa <note>[na pissa (sī. syā. pī.)]</note> hatthesu khilāni atthi.</gatha>
    <hangnum nr="46"/>
    <gatha type="1"> ‘‘Accho ca kho tassa vaṇaṃ akāsi, so maṃbravi sukhitaṃ maṃ karohi;</gatha>
    <gatha type="last">Tāhaṃ kariṃ tena mamāsi sokhyaṃ, so cabravi sukhitosmīti brahme.</gatha>
    <hangnum nr="47"/>
    <gatha type="1"> ‘‘Ayañca te māluvapaṇṇasanthatā, vikiṇṇarūpāva mayā ca tena ca;</gatha>
    <gatha type="last">Kilantarūpā udake ramitvā, punappunaṃ paṇṇakuṭiṃ vajāma.</gatha>
    <hangnum nr="48"/>
    <gatha type="1"> ‘‘Na majja mantā paṭibhanti tāta, na aggihuttaṃ napi yaññatantaṃ <note>[yaññatantraṃ (sī.), yaññaṃ tatra (pī. ka.), yaññatatra (syā.)]</note>;</gatha>
    <gatha type="last">Na cāpi te mūlaphalāni bhuñje, yāva  na passāmi taṃ brahmacāriṃ.</gatha>
    <hangnum nr="49"/>
    <gatha type="1"> ‘‘Addhā  pajānāsi tuvampi tāta, yassaṃ disaṃ <note>[disāyaṃ (syā. pī. ka.)]</note> vasate brahmacārī;</gatha>
    <gatha type="last">Taṃ maṃ disaṃ pāpaya tāta khippaṃ, mā te ahaṃ amarimassamamhi.</gatha>
    <hangnum nr="50"/>
    <gatha type="1"> ‘‘Vicitraphullaṃ <note>[vicitrapupphaṃ (sī. pī.)]</note> hi vanaṃ sutaṃ mayā, dijābhighuṭṭhaṃ dijasaṅghasevitaṃ;</gatha>
    <gatha type="last">Taṃ maṃ vanaṃ pāpaya tāta khippaṃ, purā te pāṇaṃ vijahāmi assame’’.</gatha>
    <hangnum nr="51"/>
    <gatha type="1"> ‘‘Imasmāhaṃ jotirase vanamhi, gandhabbadevaccharasaṅghasevite;</gatha>
    <gatha type="last">Isīnamāvāse sanantanamhi, netādisaṃ aratiṃ pāpuṇetha.</gatha>
    <hangnum nr="52"/>
    <gatha type="1"> ‘‘Bhavanti mittāni atho na honti, ñātīsu mittesu karonti pemaṃ;</gatha>
    <gatha type="last">Ayañca jammo kissa vā niviṭṭho, yo neva jānāti kutomhi āgato.</gatha>
    <hangnum nr="53"/>
    <gatha type="1"> ‘‘Saṃvāsena hi mittāni, sandhiyanti <note>[sandhīyanti (sī. pī.)]</note> punappunaṃ;</gatha>
    <gatha type="last">Sveva mitto <note>[sā ca metti (pī.)]</note> asaṃgantu, asaṃvāsena jīrati.</gatha>
    <hangnum nr="54"/>
    <gatha type="1"> ‘‘Sace  tuvaṃ dakkhasi brahmacāriṃ, sace tuvaṃ sallape <note>[sallapi (sī.)]</note> brahmacārinā;</gatha>
    <gatha type="last">Sampannasassaṃva mahodakena, tapoguṇaṃ khippamimaṃ pahissasi <note>[pahassasi (sī. syā. pī.)]</note>.</gatha>
    <hangnum nr="55"/>
    <gatha type="1"> ‘‘Punapi <note>[punappi (pī.)]</note> ce dakkhasi brahmacāriṃ, punapi <note>[punappi (pī.)]</note> ce sallape brahmacārinā;</gatha>
    <gatha type="last">Sampannasassaṃva mahodakena, usmāgataṃ khippamimaṃ pahissasi.</gatha>
    <hangnum nr="56"/>
    <gatha type="1"> ‘‘Bhūtāni  hetāni <note>[etāni (pī.)]</note> caranti tāta, virūparūpena manussaloke;</gatha>
    <gatha type="last">Na tāni sevetha naro sapañño, āsajja naṃ nassati brahmacārī’’ti.</gatha>
    <centered>Niḷinikājātakaṃ <note>[naḷinījātakaṃ (sī.), naḷinijātakaṃ (pī.)]</note> paṭhamaṃ.</centered>
    <hangnum/>
    <paragraph> 527. Ummādantījātakaṃ (2)</paragraph>
    <hangnum nr="57"/>
    <gatha type="1"> ‘‘Nivesanaṃ kassa nudaṃ sunanda, pākārena paṇḍumayena guttaṃ;</gatha>
    <gatha type="last">Kā dissati aggisikhāva dūre, vehāyasaṃ <note>[vehāsayaṃ (sī. pī.)]</note> pabbataggeva acci.</gatha>
    <hangnum nr="58"/>
    <gatha type="1"> ‘‘Dhītā  nvayaṃ <note>[nayaṃ (sī. pī.), nvāyaṃ (syā.)]</note> kassa sunanda hoti, suṇisā nvayaṃ <note>[nayaṃ (sī. pī.), nvāyaṃ (syā.)]</note> kassa athopi bhariyā;</gatha>
    <gatha type="last">Akkhāhi me khippamidheva puṭṭho, avāvaṭā yadi vā atthi bhattā’’.</gatha>
    <hangnum nr="59"/>
    <gatha type="1"> ‘‘Ahañhi jānāmi janinda etaṃ, matyā ca petyā ca athopi assā;</gatha>
    <gatha type="last">Taveva so puriso bhūmipāla, rattindivaṃ appamatto tavatthe.</gatha>
    <hangnum nr="60"/>
    <gatha type="1"> ‘‘Iddho ca phīto ca suvaḍḍhito <note>[subāḷhiko (pī.)]</note> ca, amacco ca te aññataro janinda;</gatha>
    <gatha type="last">Tassesā bhariyābhipārakassa <note>[ahipārakassa (sī. pī.), abhipādakassa (ka.)]</note>, ummādantī <note>[ummādantīti (ka.)]</note> nāmadheyyena rāja’’.</gatha>
    <hangnum nr="61"/>
    <gatha type="1"> ‘‘Ambho  ambho nāmamidaṃ imissā, matyā ca petyā ca kataṃ susādhu;</gatha>
    <gatha type="last">Tadā <note>[tathā (sī. syā. pī.)]</note> hi mayhaṃ avalokayantī, ummattakaṃ ummadantī akāsi’’.</gatha>
    <hangnum nr="62"/>
    <gatha type="1"> ‘‘Yā puṇṇamāse <note>[puṇṇamāye (ka.)]</note> migamandalocanā, upāvisi puṇḍarīkattacaṅgī;</gatha>
    <gatha type="last">Dve puṇṇamāyo tadahū amaññahaṃ, disvāna pārāvatarattavāsiniṃ.</gatha>
    <hangnum nr="63"/>
    <gatha type="1"> ‘‘Aḷārapamhehi  subhehi vaggubhi, palobhayantī maṃ yadā udikkhati;</gatha>
    <gatha type="last">Vijambhamānā harateva me mano, jātā vane kimpurisīva pabbate.</gatha>
    <hangnum nr="64"/>
    <gatha type="1"> ‘‘Tadā hi brahatī sāmā, āmuttamaṇikuṇḍalā;</gatha>
    <gatha type="last">Ekaccavasanā nārī, migī bhantāvudikkhati.</gatha>
    <hangnum nr="65"/>
    <gatha type="1"> ‘‘Kadāssu maṃ tambanakhā sulomā, bāhāmudū candanasāralittā;</gatha>
    <gatha type="last">Vaṭṭaṅgulī sannatadhīrakuttiyā, nārī upaññissati sīsato subhā.</gatha>
    <hangnum nr="66"/>
    <gatha type="1"> ‘‘Kadāssu maṃ kañcanajāluracchadā, dhītā tirīṭissa vilaggamajjhā;</gatha>
    <gatha type="last">Mudūhi bāhāhi palissajissati, brahāvane jātadumaṃva māluvā.</gatha>
    <hangnum nr="67"/>
    <gatha type="1"> ‘‘Kadāssu <note>[kadāssu maṃ (syā. ka.)]</note> lākhārasarattasucchavī, bindutthanī puṇḍarīkattacaṅgī;</gatha>
    <gatha type="last">Mukhaṃ mukhena upanāmayissati, soṇḍova soṇḍassa surāya thālaṃ.</gatha>
    <hangnum nr="68"/>
    <gatha type="1"> ‘‘Yadāddasaṃ <note>[yathāddasaṃ (pī.)]</note> taṃ tiṭṭhantiṃ, sabbabhaddaṃ <note>[sabbagattaṃ (sī. syā. pī.)]</note> manoramaṃ;</gatha>
    <gatha type="last">Tato  sakassa cittassa, nāvabodhāmi kañcinaṃ <note>[kiñcinaṃ (ka.), kiñcanaṃ (pī.)]</note>.</gatha>
    <hangnum nr="69"/>
    <gatha type="1"> ‘‘Ummādantimahaṃ  daṭṭhā <note>[diṭṭhā (sī. syā. pī. ka.)]</note>, āmuttamaṇikuṇḍalaṃ;</gatha>
    <gatha type="last">Na supāmi divārattiṃ, sahassaṃva parājito.</gatha>
    <hangnum nr="70"/>
    <gatha type="1"> ‘‘Sakko ce <note>[ca (sī. pī.)]</note> me varaṃ dajjā, so ca labbhetha me varo;</gatha>
    <gatha type="2">Ekarattaṃ dvirattaṃ <note>[dirattaṃ (pī.)]</note> vā, bhaveyyaṃ abhipārako;</gatha>
    <gatha type="last">Ummādantyā ramitvāna, sivirājā tato siyaṃ’’ <note>[siyā (syā. pī.)]</note>.</gatha>
    <hangnum nr="71"/>
    <gatha type="1"> ‘‘Bhūtāni me bhūtapatī namassato, āgamma yakkho idametadabravi;</gatha>
    <gatha type="last">Rañño mano ummadantyā niviṭṭho, dadāmi te taṃ paricārayassu’’.</gatha>
    <hangnum nr="72"/>
    <gatha type="1"> ‘‘Puññā vidhaṃse amaro na camhi, jano ca me pāpamidañca <note>[pāpamidanti (sī. pī.)]</note> jaññā;</gatha>
    <gatha type="last">Bhuso ca tyassa manaso vighāto, datvā piyaṃ ummadantiṃ adaṭṭhā’’.</gatha>
    <hangnum nr="73"/>
    <gatha type="1"> ‘‘Janinda nāññatra tayā mayā vā, sabbāpi kammassa katassa jaññā;</gatha>
    <gatha type="last">Yaṃ te mayā ummadantī padinnā, bhusehi rājā vanathaṃ sajāhi’’.</gatha>
    <hangnum nr="74"/>
    <gatha type="1"> ‘‘Yo pāpakaṃ kamma karaṃ manusso, so  maññati māyida <note>[māyidha (ka.)]</note> maññiṃsu aññe;</gatha>
    <gatha type="last">Passanti bhūtāni karontametaṃ, yuttā ca ye honti narā pathabyā.</gatha>
    <hangnum nr="75"/>
    <gatha type="1"> ‘‘Añño nu te koci <note>[kodha (pī.)]</note> naro pathabyā, saddheyya <note>[saddaheyya (sī.)]</note> lokasmi na me piyāti;</gatha>
    <gatha type="last">Bhuso ca tyassa manaso vighāto, datvā piyaṃ ummadantiṃ adaṭṭhā’’.</gatha>
    <hangnum nr="76"/>
    <gatha type="1"> ‘‘Addhā  piyā mayha janinda esā, na sā mamaṃ appiyā bhūmipāla;</gatha>
    <paragraph>Gaccheva tvaṃ ummadantiṃ bhadante, sīhova selassa guhaṃ upeti’’.</paragraph>
    <hangnum nr="77"/>
    <gatha type="1"> ‘‘Na pīḷitā attadukhena dhīrā, sukhapphalaṃ kamma pariccajanti;</gatha>
    <gatha type="last">Sammohitā vāpi sukhena mattā, na pāpakammañca <note>[pāpakaṃ kamma (pī.)]</note> samācaranti’’.</gatha>
    <hangnum nr="78"/>
    <gatha type="1"> ‘‘Tuvañhi mātā ca pitā ca mayhaṃ, bhattā patī posako devatā ca;</gatha>
    <gatha type="last">Dāso ahaṃ tuyha saputtadāro, yathāsukhaṃ sāmi <note>[sibba (sī.), sīvi (syā.)]</note> karohi kāmaṃ’’.</gatha>
    <hangnum nr="79"/>
    <gatha type="1"> ‘‘Yo issaromhīti karoti pāpaṃ, katvā  ca so nuttasate <note>[nuttapate (pī.)]</note> paresaṃ;</gatha>
    <gatha type="last">Na tena so jīvati dīghamāyu <note>[dīghamāyuṃ (sī. syā.)]</note>, devāpi pāpena samekkhare naṃ.</gatha>
    <hangnum nr="80"/>
    <gatha type="1"> ‘‘Aññātakaṃ sāmikehī padinnaṃ, dhamme ṭhitā ye paṭicchanti dānaṃ;</gatha>
    <gatha type="last">Paṭicchakā dāyakā cāpi tattha, sukhapphalaññeva karonti kammaṃ’’.</gatha>
    <hangnum nr="81"/>
    <gatha type="1"> ‘‘Añño  nu te koci naro pathabyā, saddheyya lokasmi na me piyāti;</gatha>
    <gatha type="last">Bhuso ca tyassa manaso vighāto, datvā piyaṃ ummadantiṃ adaṭṭhā’’.</gatha>
    <hangnum nr="82"/>
    <gatha type="1"> ‘‘Addhā piyā mayha janinda esā, na sā mamaṃ appiyā bhūmipāla;</gatha>
    <gatha type="last">Yaṃ te mayā ummadantī padinnā, bhusehi rājā vanathaṃ sajāhi’’.</gatha>
    <hangnum nr="83"/>
    <gatha type="1"> ‘‘Yo  attadukkhena parassa dukkhaṃ, sukhena vā attasukhaṃ dahāti;</gatha>
    <gatha type="last">Yathevidaṃ mayha tathā paresaṃ, yo <note>[so (pī.)]</note> evaṃ jānāti <note>[pajānāti (ka.)]</note> sa vedi dhammaṃ.</gatha>
    <hangnum nr="84"/>
    <gatha type="1"> ‘‘Añño nu te koci naro pathabyā, saddheyya  lokasmi na me piyāti;</gatha>
    <gatha type="last">Bhuso ca tyassa manaso vighāto, datvā piyaṃ ummadantiṃ adaṭṭhā’’.</gatha>
    <hangnum nr="85"/>
    <gatha type="1"> ‘‘Janinda jānāsi piyā mamesā, na sā mamaṃ appiyā bhūmipāla;</gatha>
    <gatha type="last">Piyena te dammi piyaṃ janinda, piyadāyino deva piyaṃ labhanti’’.</gatha>
    <hangnum nr="86"/>
    <gatha type="1"> ‘‘So nūnāhaṃ vadhissāmi, attānaṃ kāmahetukaṃ;</gatha>
    <gatha type="last">Na hi dhammaṃ adhammena, ahaṃ vadhitumussahe’’.</gatha>
    <hangnum nr="87"/>
    <gatha type="1"> ‘‘Sace tuvaṃ mayha satiṃ <note>[santi (ka.)]</note> janinda, na kāmayāsi naravīra seṭṭha;</gatha>
    <gatha type="last">Cajāmi naṃ sabbajanassa sibyā <note>[sibba (sī. pī.), majjhe (syā.)]</note>, mayā pamuttaṃ tato avhayesi <note>[avhayāsi (ka.)]</note> naṃ’’.</gatha>
    <hangnum nr="88"/>
    <gatha type="1"> ‘‘Adūsiyaṃ ce abhipāraka tvaṃ, cajāsi katte ahitāya tyassa;</gatha>
    <gatha type="last">Mahā ca te upavādopi assa, na cāpi tyassa nagaramhi pakkho’’.</gatha>
    <hangnum nr="89"/>
    <gatha type="1"> ‘‘Ahaṃ sahissaṃ upavādametaṃ, nindaṃ pasaṃsaṃ garahañca sabbaṃ;</gatha>
    <gatha type="last">Mametamāgacchatu bhūmipāla, yathāsukhaṃ  sivi <note>[sibba (sī. pī.)]</note> karohi kāmaṃ’’.</gatha>
    <hangnum nr="90"/>
    <gatha type="1"> ‘‘Yo  neva nindaṃ na panappasaṃsaṃ, ādiyati garahaṃ nopi pūjaṃ;</gatha>
    <gatha type="last">Sirī ca lakkhī ca apeti tamhā, āpo suvuṭṭhīva yathā thalamhā’’.</gatha>
    <hangnum nr="91"/>
    <gatha type="1"> ‘‘Yaṃ kiñci dukkhañca sukhañca etto, dhammātisārañca manovighātaṃ;</gatha>
    <gatha type="last">Urasā ahaṃ paccuttarissāmi <note>[paṭicchissāmi (sī. syā.), paccupadissāmi (pī.)]</note> sabbaṃ, pathavī yathā thāvarānaṃ tasānaṃ’’.</gatha>
    <hangnum nr="92"/>
    <gatha type="1"> ‘‘Dhammātisārañca manovighātaṃ, dukkhañca nicchāmi ahaṃ paresaṃ;</gatha>
    <gatha type="last">Ekovimaṃ hārayissāmi bhāraṃ, dhamme ṭhito kiñci ahāpayanto’’.</gatha>
    <hangnum nr="93"/>
    <gatha type="1"> ‘‘Saggūpagaṃ puññakammaṃ janinda, mā me tuvaṃ antarāyaṃ akāsi;</gatha>
    <gatha type="last">Dadāmi te ummadantiṃ pasanno, rājāva yaññe dhanaṃ brāhmaṇānaṃ’’.</gatha>
    <hangnum nr="94"/>
    <gatha type="1"> ‘‘Addhā tuvaṃ katte hitesi mayhaṃ, sakhā mamaṃ ummadantī tuvañca;</gatha>
    <gatha type="last">Nindeyyu devā pitaro ca sabbe, pāpañca  passaṃ abhisamparāyaṃ’’.</gatha>
    <hangnum nr="95"/>
    <gatha type="1"> ‘‘Na hetadhammaṃ sivirāja vajjuṃ, sanegamā jānapadā ca sabbe;</gatha>
    <gatha type="last">Yaṃ te mayā ummadantī padinnā, bhusehi rājā vanathaṃ sajāhi’’.</gatha>
    <hangnum nr="96"/>
    <gatha type="1"> ‘‘Addhā  tuvaṃ katte hitesi mayhaṃ, sakhā mamaṃ ummadantī tuvañca;</gatha>
    <gatha type="last">Satañca dhammāni sukittitāni, samuddavelāva duraccayāni’’.</gatha>
    <hangnum nr="97"/>
    <gatha type="1"> ‘‘Āhuneyyo  mesi hitānukampī, dhātā vidhātā casi kāmapālo;</gatha>
    <gatha type="last">Tayī hutā rāja mahapphalā hi <note>[mahapphalā hi me (pī.)]</note>, kāmena me ummadantiṃ paṭiccha’’.</gatha>
    <hangnum nr="98"/>
    <gatha type="1"> ‘‘Addhā hi sabbaṃ abhipāraka tvaṃ, dhammaṃ acārī mama kattuputta;</gatha>
    <gatha type="last">Añño nu te ko idha sotthikattā, dvipado naro aruṇe jīvaloke’’.</gatha>
    <hangnum nr="99"/>
    <gatha type="1"> ‘‘Tuvaṃ nu seṭṭho tvamanuttarosi, tvaṃ dhammagū <note>[dhammagutto (sī.)]</note> dhammavidū sumedho;</gatha>
    <gatha type="last">So dhammagutto cirameva jīva, dhammañca  me desaya dhammapāla’’.</gatha>
    <hangnum nr="100"/>
    <gatha type="1"> ‘‘Tadiṅgha abhipāraka, suṇohi vacanaṃ mama;</gatha>
    <gatha type="last">Dhammaṃ te desayissāmi, sataṃ āsevitaṃ ahaṃ.</gatha>
    <hangnum nr="101"/>
    <gatha type="1"> ‘‘Sādhu dhammaruci rājā, sādhu paññāṇavā naro;</gatha>
    <gatha type="last">Sādhu mittānamaddubbho, pāpassākaraṇaṃ sukhaṃ.</gatha>
    <hangnum nr="102"/>
    <gatha type="1"> ‘‘Akkodhanassa vijite, ṭhitadhammassa rājino;</gatha>
    <gatha type="last">Sukhaṃ manussā āsetha, sītacchāyāya saṅghare.</gatha>
    <hangnum nr="103"/>
    <gatha type="1"> ‘‘Na cāhametaṃ abhirocayāmi, kammaṃ asamekkhakataṃ asādhu;</gatha>
    <gatha type="last">Ye vāpi ñatvāna sayaṃ karonti, upamā imā mayhaṃ tuvaṃ suṇohi.</gatha>
    <hangnum nr="104"/>
    <gatha type="1"> ‘‘Gavaṃ ce taramānānaṃ, jimhaṃ gacchati puṅgavo;</gatha>
    <gatha type="last">Sabbā tā jimhaṃ gacchanti, nette jimhaṃ gate sati.</gatha>
    <hangnum nr="105"/>
    <gatha type="1"> ‘‘Evameva <note>[evamevaṃ (pī.)]</note> manussesu, yo hoti seṭṭhasammato;</gatha>
    <gatha type="2">So ce adhammaṃ carati, pageva itarā pajā;</gatha>
    <gatha type="last">Sabbaṃ  raṭṭhaṃ dukhaṃ seti, rājā ce hoti adhammiko.</gatha>
    <hangnum nr="106"/>
    <gatha type="1"> ‘‘Gavaṃ  ce taramānānaṃ, ujuṃ gacchati puṅgavo;</gatha>
    <gatha type="last">Sabbā gāvī ujuṃ yanti, nette ujuṃ gate sati.</gatha>
    <hangnum nr="107"/>
    <gatha type="1"> ‘‘Evameva manussesu, yo hoti seṭṭhasammato;</gatha>
    <gatha type="2">So sace dhammaṃ carati, pageva itarā pajā;</gatha>
    <gatha type="last">Sabbaṃ raṭṭhaṃ sukhaṃ seti, rājā ce hoti dhammiko.</gatha>
    <hangnum nr="108"/>
    <gatha type="1"> ‘‘Na cāpāhaṃ adhammena, amarattamabhipatthaye;</gatha>
    <gatha type="last">Imaṃ vā pathaviṃ sabbaṃ, vijetuṃ abhipāraka.</gatha>
    <hangnum nr="109"/>
    <gatha type="1"> ‘‘Yañhi kiñci manussesu, ratanaṃ idha vijjati;</gatha>
    <gatha type="last">Gāvo dāso hiraññañca, vatthiyaṃ haricandanaṃ.</gatha>
    <hangnum nr="110"/>
    <gatha type="1"> ‘‘Assitthiyo <note>[assitthiyo ca (sī.)]</note> ratanaṃ maṇikañca, yañcāpi me candasūriyā abhipālayanti;</gatha>
    <gatha type="last">Na tassa hetu visamaṃ careyyaṃ, majjhe sivīnaṃ usabhomhi jāto.</gatha>
    <hangnum nr="111"/>
    <gatha type="1"> ‘‘Netā hitā <note>[netābhi tā (sī.)]</note> uggato raṭṭhapālo, dhammaṃ sivīnaṃ apacāyamāno;</gatha>
    <gatha type="last">So dhammamevānuvicintayanto, tasmā sake cittavase na vatto’’.</gatha>
    <hangnum nr="112"/>
    <gatha type="1"> ‘‘Addhā tuvaṃ mahārāja, niccaṃ abyasanaṃ sivaṃ;</gatha>
    <gatha type="last">Karissasi ciraṃ rajjaṃ, paññā hi tava tādisī.</gatha>
    <hangnum nr="113"/>
    <gatha type="1"> ‘‘Etaṃ te anumodāma, yaṃ dhammaṃ nappamajjasi;</gatha>
    <gatha type="last">Dhammaṃ pamajja khattiyo, raṭṭhā <note>[ṭhānā (sī.)]</note> cavati issaro.</gatha>
    <hangnum nr="114"/>
    <gatha type="1"> ‘‘Dhammaṃ cara mahārāja, mātāpitūsu khattiya;</gatha>
    <gatha type="last">Idha  dhammaṃ caritvāna, rāja saggaṃ gamissasi.</gatha>
    <hangnum nr="115"/>
    <gatha type="1"> ‘‘Dhammaṃ cara mahārāja, puttadāresu khattiya…pe….</gatha>
    <hangnum nr="116"/>
    <gatha type="1"> ‘‘Dhammaṃ cara mahārāja, mittāmaccesu khattiya…pe….</gatha>
    <hangnum nr="117"/>
    <gatha type="1"> ‘‘Dhammaṃ cara mahārāja, vāhanesu balesu ca…pe….</gatha>
    <hangnum nr="118"/>
    <gatha type="1"> ‘‘Dhammaṃ cara mahārāja, gāmesu nigamesu ca…pe….</gatha>
    <hangnum nr="119"/>
    <gatha type="1"> ‘‘Dhammaṃ  cara mahārāja, raṭṭhesu janapadesu ca…pe….</gatha>
    <hangnum nr="120"/>
    <gatha type="1"> ‘‘Dhammaṃ cara mahārāja, samaṇabrāhmaṇesu ca…pe….</gatha>
    <hangnum nr="121"/>
    <gatha type="1"> ‘‘Dhammaṃ cara mahārāja, migapakkhīsu khattiya…pe….</gatha>
    <hangnum nr="122"/>
    <gatha type="1"> ‘‘Dhammaṃ cara mahārāja, dhammo ciṇṇo sukhāvaho;</gatha>
    <gatha type="last">Idha dhammaṃ caritvāna, rāja saggaṃ gamissasi.</gatha>
    <hangnum nr="123"/>
    <gatha type="1"> ‘‘Dhammaṃ cara mahārāja, saindā devā sabrahmakā;</gatha>
    <gatha type="last">Suciṇṇena divaṃ pattā, mā dhammaṃ rāja pāmado’’ti.</gatha>
    <centered>Ummādantījātakaṃ dutiyaṃ.</centered>
    <hangnum/>
    <paragraph> 528. Mahābodhijātakaṃ (3)</paragraph>
    <hangnum nr="124"/>
    <gatha type="1"> ‘‘Kiṃ  nu daṇḍaṃ kimajinaṃ, kiṃ chattaṃ kimupāhanaṃ;</gatha>
    <gatha type="2">Kimaṅkusañca pattañca, saṅghāṭiñcāpi brāhmaṇa;</gatha>
    <gatha type="last">Taramānarūpohāsi <note>[gaṇhāsi (sī. syā. pī.)]</note>, kiṃ nu patthayase disaṃ’’.</gatha>
    <hangnum nr="125"/>
    <gatha type="1"> ‘‘Dvādasetāni  vassāni, vusitāni tavantike;</gatha>
    <gatha type="last">Nābhijānāmi soṇena, piṅgalenābhikūjitaṃ.</gatha>
    <hangnum nr="126"/>
    <gatha type="1"> ‘‘Svāyaṃ dittova nadati, sukkadāṭhaṃ vidaṃsayaṃ;</gatha>
    <gatha type="last">Tava sutvā sabhariyassa, vītasaddhassa maṃ pati’’.</gatha>
    <hangnum nr="127"/>
    <gatha type="1"> ‘‘Ahu esa kato doso, yathā bhāsasi brāhmaṇa;</gatha>
    <gatha type="last">Esa bhiyyo pasīdāmi, vasa brāhmaṇa māgamā’’.</gatha>
    <hangnum nr="128"/>
    <gatha type="1"> ‘‘Sabbaseto pure āsi, tatopi sabalo ahu;</gatha>
    <gatha type="last">Sabbalohitako dāni, kālo pakkamituṃ mama.</gatha>
    <hangnum nr="129"/>
    <gatha type="1"> ‘‘Abbhantaraṃ pure āsi, tato majjhe tato bahi;</gatha>
    <gatha type="last">Purā niddhamanā hoti, sayameva vajāmahaṃ.</gatha>
    <hangnum nr="130"/>
    <gatha type="1"> ‘‘Vītasaddhaṃ na seveyya, udapānaṃvanodakaṃ;</gatha>
    <gatha type="last">Sacepi naṃ anukhaṇe, vāri kaddamagandhikaṃ.</gatha>
    <hangnum nr="131"/>
    <gatha type="1"> ‘‘Pasannameva seveyya, appasannaṃ vivajjaye;</gatha>
    <gatha type="last">Pasannaṃ payirupāseyya, rahadaṃ vudakatthiko.</gatha>
    <hangnum nr="132"/>
    <gatha type="1"> ‘‘Bhaje  bhajantaṃ purisaṃ, abhajantaṃ na bhajjaye <note>[bhājaye (pī.)]</note>;</gatha>
    <gatha type="last">Asappurisadhammo so, yo bhajantaṃ na bhajjati <note>[bhājati (pī.)]</note>.</gatha>
    <hangnum nr="133"/>
    <gatha type="1"> ‘‘Yo  bhajantaṃ na bhajati, sevamānaṃ na sevati;</gatha>
    <gatha type="last">Sa ve manussapāpiṭṭho, migo sākhassito yathā.</gatha>
    <hangnum nr="134"/>
    <gatha type="1"> ‘‘Accābhikkhaṇasaṃsaggā, asamosaraṇena ca;</gatha>
    <gatha type="last">Etena mittā jīranti, akāle yācanāya ca.</gatha>
    <hangnum nr="135"/>
    <gatha type="1"> ‘‘Tasmā nābhikkhaṇaṃ gacche, na ca gacche cirāciraṃ;</gatha>
    <gatha type="last">Kālena yācaṃ yāceyya, evaṃ mittā na jīyare <note>[jīrare (syā. pī.)]</note>.</gatha>
    <hangnum nr="136"/>
    <gatha type="1"> ‘‘Aticiraṃ nivāsena, piyo bhavati appiyo;</gatha>
    <gatha type="last">Āmanta kho taṃ gacchāma, purā te homa appiyā’’.</gatha>
    <hangnum nr="137"/>
    <gatha type="1"> ‘‘Evaṃ ce yācamānānaṃ, añjaliṃ nāvabujjhasi;</gatha>
    <gatha type="2">Paricārakānaṃ sataṃ <note>[paricārikānaṃ sattānaṃ (sī. syā. pī.)]</note>, vacanaṃ na karosi no;</gatha>
    <gatha type="last">Evaṃ taṃ abhiyācāma, puna kayirāsi pariyāyaṃ’’.</gatha>
    <hangnum nr="138"/>
    <gatha type="1"> ‘‘Evaṃ ce no viharataṃ, antarāyo na hessati;</gatha>
    <gatha type="2">Tuyhaṃ vāpi <note>[tumhañcāpi (sī.), tuyhañcāpi (pī.)]</note> mahārāja, mayhaṃ vā <note>[amhaṃ vā (sī.), mayhañca (pī.)]</note> raṭṭhavaddhana;</gatha>
    <gatha type="last">Appeva nāma passema, ahorattānamaccaye’’.</gatha>
    <hangnum nr="139"/>
    <gatha type="1"> ‘‘Udīraṇā  ce saṃgatyā, bhāvāya manuvattati;</gatha>
    <gatha type="2">Akāmā akaraṇīyaṃ vā, karaṇīyaṃ vāpi kubbati;</gatha>
    <gatha type="last">Ākāmākaraṇīyamhi, kvidha pāpena lippati <note>[limpati (syā. ka.)]</note>.</gatha>
    <hangnum nr="140"/>
    <gatha type="1"> ‘‘So ce attho ca dhammo ca, kalyāṇo na ca pāpako;</gatha>
    <gatha type="last">Bhoto ce vacanaṃ saccaṃ, suhato vānaro mayā.</gatha>
    <hangnum nr="141"/>
    <gatha type="1"> ‘‘Attano ce hi vādassa, aparādhaṃ vijāniyā <note>[vijāniya (sī. syā. pī.)]</note>;</gatha>
    <gatha type="last">Na  maṃ tvaṃ garaheyyāsi, bhoto vādo hi tādiso’’.</gatha>
    <hangnum nr="142"/>
    <gatha type="1"> ‘‘Issaro  sabbalokassa, sace kappeti jīvitaṃ;</gatha>
    <gatha type="2">Iddhiṃ <note>[iddhi (pī. ka.)]</note> byasanabhāvañca, kammaṃ kalyāṇapāpakaṃ;</gatha>
    <gatha type="last">Niddesakārī puriso, issaro tena lippati.</gatha>
    <hangnum nr="143"/>
    <gatha type="1"> ‘‘So ce attho ca dhammo ca, kalyāṇo na ca pāpako;</gatha>
    <gatha type="last">Bhoto ce vacanaṃ saccaṃ, suhato vānaro mayā.</gatha>
    <hangnum nr="144"/>
    <gatha type="1"> ‘‘Attano ce hi vādassa, aparādhaṃ vijāniyā;</gatha>
    <gatha type="last">Na maṃ tvaṃ garaheyyāsi, bhoto vādo hi tādiso’’.</gatha>
    <hangnum nr="145"/>
    <gatha type="1"> ‘‘Sace pubbekatahetu, sukhadukkhaṃ nigacchati;</gatha>
    <gatha type="2">Porāṇakaṃ kataṃ pāpaṃ, tameso muccate <note>[muñcate (sī. syā.)]</note> iṇaṃ;</gatha>
    <gatha type="last">Porāṇakaiṇamokkho, kvidha pāpena lippati.</gatha>
    <hangnum nr="146"/>
    <gatha type="1"> ‘‘So ce attho ca dhammo ca, kalyāṇo na ca pāpako;</gatha>
    <gatha type="last">Bhoto ce vacanaṃ saccaṃ, suhato vānaro mayā.</gatha>
    <hangnum nr="147"/>
    <gatha type="1"> ‘‘Attano ce hi vādassa, aparādhaṃ vijāniyā;</gatha>
    <gatha type="last">Na maṃ tvaṃ garaheyyāsi, bhoto vādo hi tādiso’’.</gatha>
    <hangnum nr="148"/>
    <gatha type="1"> ‘‘Catunnaṃyevupādāya, rūpaṃ sambhoti pāṇinaṃ;</gatha>
    <gatha type="2">Yato ca rūpaṃ sambhoti, tatthevānupagacchati;</gatha>
    <gatha type="last">Idheva jīvati jīvo, pecca pecca vinassati.</gatha>
    <hangnum nr="149"/>
    <gatha type="1"> Ucchijjati ayaṃ loko, ye bālā ye ca paṇḍitā;</gatha>
    <gatha type="last">Ucchijjamāne lokasmiṃ, kvidha pāpena lippati.</gatha>
    <hangnum nr="150"/>
    <gatha type="1"> ‘‘So  ce attho ca dhammo ca, kalyāṇo na ca pāpako;</gatha>
    <gatha type="last">Bhoto ce vacanaṃ saccaṃ, suhato vānaro mayā.</gatha>
    <hangnum nr="151"/>
    <gatha type="1"> ‘‘Attano ce hi vādassa, aparādhaṃ vijāniyā;</gatha>
    <gatha type="last">Na maṃ tvaṃ garaheyyāsi, bhoto vādo hi tādiso’’.</gatha>
    <hangnum nr="152"/>
    <gatha type="1"> ‘‘Āhu  khattavidā <note>[khattavidhā (sī. syā. pī.)]</note> loke, bālā paṇḍitamānino.</gatha>
    <gatha type="2">Mātaraṃ pitaraṃ haññe, atho jeṭṭhampi bhātaraṃ;</gatha>
    <gatha type="last">Haneyya putta <note>[putte ca (pī.)]</note> dāre ca, attho ce tādiso siyā.</gatha>
    <hangnum nr="153"/>
    <gatha type="1"> ‘‘Yassa  rukkhassa chāyāya, nisīdeyya sayeyya vā;</gatha>
    <gatha type="last">Na tassa sākhaṃ bhañjeyya, mittadubbho <note>[mittadūbhī (pī.)]</note> hi pāpako.</gatha>
    <hangnum nr="154"/>
    <gatha type="1"> ‘‘Atha atthe samuppanne, samūlamapi abbahe <note>[abbhahe (syā. ka.)]</note>;</gatha>
    <gatha type="last">Attho me sambalenāpi, suhato vānaro mayā.</gatha>
    <hangnum nr="155"/>
    <gatha type="1"><note>[ayaṃ gāthā sīhaḷapotthake natthi]</note> ‘‘So ce attho ca dhammo ca, kalyāṇo na ca pāpako;</gatha>
    <gatha type="last">Bhoto ce vacanaṃ saccaṃ, suhato vānaro mayā <note>[ayaṃ gāthā sīhaḷapotthake natthi]</note>.</gatha>
    <hangnum nr="156"/>
    <gatha type="1"> ‘‘Attano ce hi vādassa, aparādhaṃ vijāniyā;</gatha>
    <gatha type="last">Na maṃ tvaṃ garaheyyāsi, bhoto vādo hi tādiso.</gatha>
    <hangnum nr="157"/>
    <gatha type="1"> ‘‘Ahetuvādo puriso, yo ca issarakuttiko;</gatha>
    <gatha type="last">Pubbekatī ca ucchedī, yo ca khattavido naro.</gatha>
    <hangnum nr="158"/>
    <gatha type="1"> ‘‘Ete asappurisā loke, bālā paṇḍitamānino;</gatha>
    <gatha type="2">Kareyya tādiso pāpaṃ, atho aññampi kāraye;</gatha>
    <gatha type="last">Asappurisasaṃsaggo , dukkhanto <note>[dukkaṭo (sī.)]</note> kaṭukudrayo.</gatha>
    <hangnum nr="159"/>
    <gatha type="1"> ‘‘Urabbharūpena vakassu <note>[bakāsu (sī. syā.), vakāsu (pī.)]</note> pubbe, asaṃkito ajayūthaṃ upeti;</gatha>
    <gatha type="last">Hantvā uraṇiṃ ajikaṃ <note>[ajiyaṃ (sī. syā. pī.)]</note> ajañca, utrāsayitvā <note>[citrāsayitvā (sī. pī.)]</note> yena kāmaṃ paleti.</gatha>
    <hangnum nr="160"/>
    <gatha type="1"> ‘‘Tathāvidheke samaṇabrāhmaṇāse, chadanaṃ katvā vañcayanti manusse;</gatha>
    <gatha type="2">Anāsakā thaṇḍilaseyyakā ca, rajojallaṃ ukkuṭikappadhānaṃ;</gatha>
    <gatha type="last">Pariyāyabhattañca apānakattā, pāpācārā arahanto vadānā.</gatha>
    <hangnum nr="161"/>
    <gatha type="1"> ‘‘Ete asappurisā loke, bālā paṇḍitamānino;</gatha>
    <gatha type="2">Kareyya tādiso pāpaṃ, atho aññampi kāraye;</gatha>
    <gatha type="last">Asappurisasaṃsaggo, dukkhanto kaṭukudrayo.</gatha>
    <hangnum nr="162"/>
    <gatha type="1"> ‘‘Yamāhu  natthi vīriyanti, ahetuñca pavadanti <note>[hetuñca apavadanti (sī. syā. pī.)]</note> ye;</gatha>
    <gatha type="last">Parakāraṃ attakārañca, ye tucchaṃ samavaṇṇayuṃ.</gatha>
    <hangnum nr="163"/>
    <gatha type="1"> ‘‘Ete asappurisā loke, bālā paṇḍitamānino;</gatha>
    <gatha type="2">Kareyya tādiso pāpaṃ, atho aññampi kāraye;</gatha>
    <gatha type="last">Asappurisasaṃsaggo, dukkhanto kaṭukudrayo.</gatha>
    <hangnum nr="164"/>
    <gatha type="1"> ‘‘Sace  hi vīriyaṃ nāssa, kammaṃ kalyāṇapāpakaṃ;</gatha>
    <gatha type="last">Na  bhare vaḍḍhakiṃ rājā, napi yantāni kāraye.</gatha>
    <hangnum nr="165"/>
    <gatha type="1"> ‘‘Yasmā ca vīriyaṃ atthi, kammaṃ kalyāṇapāpakaṃ;</gatha>
    <gatha type="last">Tasmā yantāni kāreti, rājā bharati vaḍḍhakiṃ.</gatha>
    <hangnum nr="166"/>
    <gatha type="1"> ‘‘Yadi vassasataṃ devo, na vasse na himaṃ pate;</gatha>
    <gatha type="last">Ucchijjeyya ayaṃ loko, vinasseyya ayaṃ pajā.</gatha>
    <hangnum nr="167"/>
    <gatha type="1"> ‘‘Yasmā ca vassatī devo, himañcānuphusāyati;</gatha>
    <gatha type="last">Tasmā sassāni paccanti, raṭṭhañca pālite <note>[pallate (sī. pī.), polayate (syā.)]</note> ciraṃ.</gatha>
    <hangnum nr="168"/>
    <gatha type="1"> ‘‘Gavaṃ ce taramānānaṃ, jimhaṃ gacchati puṅgavo;</gatha>
    <gatha type="last">Sabbā tā jimhaṃ gacchanti, nette jimhaṃ <note>[jimha (pī.)]</note> gate sati.</gatha>
    <hangnum nr="169"/>
    <gatha type="1"> ‘‘Evameva <note>[evamevaṃ (pī.)]</note> manussesu, yo hoti seṭṭhasammato;</gatha>
    <gatha type="2">So ce adhammaṃ carati, pageva itarā pajā;</gatha>
    <gatha type="last">Sabbaṃ raṭṭhaṃ dukhaṃ seti, rājā ce hoti adhammiko.</gatha>
    <hangnum nr="170"/>
    <gatha type="1"> ‘‘Gavaṃ ce taramānānaṃ, ujuṃ gacchati puṅgavo;</gatha>
    <gatha type="last">Sabbā gāvī ujuṃ yanti, nette ujuṃ <note>[ujū (pī.)]</note> gate sati.</gatha>
    <hangnum nr="171"/>
    <gatha type="1"> ‘‘Evameva manussesu, yo hoti seṭṭhasammato;</gatha>
    <gatha type="2">So sace <note>[ceva (sī.), cepi (ka.)]</note> dhammaṃ carati, pageva itarā pajā;</gatha>
    <gatha type="last">Sabbaṃ raṭṭhaṃ sukhaṃ seti, rājā ce hoti dhammiko.</gatha>
    <hangnum nr="172"/>
    <gatha type="1"> ‘‘Mahārukkhassa phalino, āmaṃ chindati yo phalaṃ;</gatha>
    <gatha type="last">Rasañcassa na jānāti, bījañcassa vinassati.</gatha>
    <hangnum nr="173"/>
    <gatha type="1"> ‘‘Mahārukkhūpamaṃ  raṭṭhaṃ, adhammena pasāsati;</gatha>
    <gatha type="last">Rasañcassa na jānāti, raṭṭhañcassa vinassati.</gatha>
    <hangnum nr="174"/>
    <gatha type="1"> ‘‘Mahārukkhassa  phalino, pakkaṃ chindati yo phalaṃ;</gatha>
    <gatha type="last">Rasañcassa vijānāti, bījañcassa na nassati.</gatha>
    <hangnum nr="175"/>
    <gatha type="1"> ‘‘Mahārukkhūpamaṃ raṭṭhaṃ, dhammena yo pasāsati;</gatha>
    <gatha type="last">Rasañcassa vijānāti, raṭṭhañcassa na nassati.</gatha>
    <hangnum nr="176"/>
    <gatha type="1"> ‘‘Yo ca rājā janapadaṃ, adhammena pasāsati;</gatha>
    <gatha type="last">Sabbosadhīhi so rājā, viruddho hoti khattiyo.</gatha>
    <hangnum nr="177"/>
    <gatha type="1"> ‘‘Tatheva negame hiṃsaṃ, ye yuttā kayavikkaye;</gatha>
    <gatha type="last">Ojadānabalīkāre, sa kosena virujjhati.</gatha>
    <hangnum nr="178"/>
    <gatha type="1"> ‘‘Pahāravarakhettaññū , saṅgāme katanissame <note>[kataniyame (ka.)]</note>;</gatha>
    <gatha type="last">Ussite hiṃsayaṃ rājā, sa balena virujjhati.</gatha>
    <hangnum nr="179"/>
    <gatha type="1"> ‘‘Tatheva isayo hiṃsaṃ, saññate <note>[saṃyame (syā. ka.)]</note> brahmacāriyo <note>[brahmacārino (sī.)]</note>;</gatha>
    <gatha type="last">Adhammacārī khattiyo, so saggena virujjhati.</gatha>
    <hangnum nr="180"/>
    <gatha type="1"> ‘‘Yo ca rājā adhammaṭṭho, bhariyaṃ hanti adūsikaṃ;</gatha>
    <gatha type="last">Luddaṃ pasavate ṭhānaṃ <note>[pāpaṃ (sī.)]</note>, puttehi ca virujjhati.</gatha>
    <hangnum nr="181"/>
    <gatha type="1"> ‘‘Dhammaṃ care jānapade, negamesu <note>[nigamesu (sī.)]</note> balesu ca;</gatha>
    <gatha type="last">Isayo ca na hiṃseyya, puttadāre samaṃ care.</gatha>
    <hangnum nr="182"/>
    <gatha type="1"> ‘‘Sa tādiso bhūmipati, raṭṭhapālo akodhano;</gatha>
    <gatha type="last">Sapatte <note>[sāmante (sī. syā. pī.)]</note> sampakampeti, indova asurādhipo’’ti.</gatha>
    <centered>Mahābodhijātakaṃ tatiyaṃ.</centered>
    <centered>Paṇṇāsanipātaṃ niṭṭhitaṃ.</centered>
    <paragraph>Tassuddānaṃ –</paragraph>
    <gatha type="1">Saniḷīnikamavhayano paṭhamo, dutiyo pana saummadantivaro;</gatha>
    <gatha type="last">Tatiyo pana bodhisirīvhayano, kathitā pana tīṇi jinena subhāti.</gatha>
  </text>
</tree>
