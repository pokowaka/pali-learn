<?xml version='1.0' encoding='UTF-8'?>
<tree text="17. Catt&#x101;l&#x12B;sanip&#x101;to" target="text">
  <text>
    <centered> Namo tassa bhagavato arahato sammāsambuddhassa</centered>
    <title>(Dutiyo bhāgo)</title>
    <hangnum/>
    <paragraph> 521. Tesakuṇajātakaṃ (1)</paragraph>
    <hangnum nr="1"/>
    <gatha type="1"> ‘‘Vessantaraṃ  taṃ pucchāmi, sakuṇa bhaddamatthu te;</gatha>
    <gatha type="last">Rajjaṃ kāretukāmena, kiṃ su kiccaṃ kataṃ varaṃ’’.</gatha>
    <hangnum nr="2"/>
    <gatha type="1"> ‘‘Cirassaṃ vata maṃ tāto, kaṃso bārāṇasiggaho;</gatha>
    <gatha type="last">Pamatto appamattaṃ maṃ, pitā puttaṃ acodayi.</gatha>
    <hangnum nr="3"/>
    <gatha type="1"> ‘‘Paṭhameneva vitathaṃ, kodhaṃ hāsaṃ nivāraye;</gatha>
    <gatha type="last">Tato kiccāni kāreyya, taṃ vataṃ āhu khattiya.</gatha>
    <hangnum nr="4"/>
    <gatha type="1"> ‘‘Yaṃ  tvaṃ tāta tapokammaṃ <note>[tape kammaṃ (sī. syā. pī.)]</note>, pubbe katamasaṃsayaṃ;</gatha>
    <gatha type="last">Ratto duṭṭho ca yaṃ kayirā, na taṃ kayirā tato puna <note>[punaṃ (pī.)]</note>.</gatha>
    <hangnum nr="5"/>
    <gatha type="1"> ‘‘Khattiyassa pamattassa, raṭṭhasmiṃ raṭṭhavaḍḍhana;</gatha>
    <gatha type="last">Sabbe bhogā vinassanti, rañño taṃ vuccate aghaṃ.</gatha>
    <hangnum nr="6"/>
    <gatha type="1"> ‘‘Sirī tāta alakkhī ca <note>[sirī ca tāta lakkhī ca (syā. pī.)]</note>, pucchitā etadabravuṃ;</gatha>
    <gatha type="last">Uṭṭhāna <note>[uṭṭhāne (syā.)]</note> vīriye pose, ramāhaṃ anusūyake.</gatha>
    <hangnum nr="7"/>
    <gatha type="1"> ‘‘Usūyake  duhadaye, purise kammadussake;</gatha>
    <gatha type="last">Kālakaṇṇī mahārāja, ramati <note>[ramāti (ka.)]</note> cakkabhañjanī.</gatha>
    <hangnum nr="8"/>
    <gatha type="1"> ‘‘So tvaṃ sabbesu suhadayo <note>[so tvaṃ sabbesaṃ suhadayo (syā. pī.), so tvaṃ sabbe suhadayo (ka.)]</note>, sabbesaṃ rakkhito bhava;</gatha>
    <gatha type="last">Alakkhiṃ nuda mahārāja, lakkhyā bhava nivesanaṃ.</gatha>
    <hangnum nr="9"/>
    <gatha type="1"> ‘‘Sa  lakkhīdhitisampanno, puriso hi mahaggato;</gatha>
    <gatha type="last">Amittānaṃ kāsipati, mūlaṃ aggañca chindati.</gatha>
    <hangnum nr="10"/>
    <gatha type="1"> ‘‘Sakkopi hi bhūtapati, uṭṭhāne nappamajjati;</gatha>
    <gatha type="last">Sa kalyāṇe dhitiṃ katvā, uṭṭhāne kurute mano.</gatha>
    <hangnum nr="11"/>
    <gatha type="1"> ‘‘Gandhabbā pitaro devā, sājīvā <note>[sañjīvā (pī.)]</note> honti tādino;</gatha>
    <gatha type="last">Uṭṭhāhato <note>[uṭṭhahato (syā. pī.)]</note> appamajjato <note>[mappamajjato (ka.)]</note>, anutiṭṭhanti devatā.</gatha>
    <hangnum nr="12"/>
    <gatha type="1"> ‘‘So appamatto akkuddho <note>[akkuṭṭho (pī.)]</note>, tāta kiccāni kāraya;</gatha>
    <gatha type="last">Vāyamassu ca kiccesu, nālaso vindate sukhaṃ.</gatha>
    <hangnum nr="13"/>
    <gatha type="1"> ‘‘Tattheva te vattapadā, esāva <note>[esā ca (pī.)]</note> anusāsanī;</gatha>
    <gatha type="last">Alaṃ mitte sukhāpetuṃ, amittānaṃ dukhāya <note>[dukkhāya (pī.)]</note> ca’’.</gatha>
    <hangnum nr="14"/>
    <gatha type="1"> ‘‘Sakkhisi tvaṃ <note>[sakkhī tuvaṃ (sī. syā. pī.)]</note> kuṇḍalini, maññasi khattabandhuni <note>[khattiyabandhunī (pī.)]</note>;</gatha>
    <gatha type="last">Rajjaṃ kāretukāmena, kiṃ su kiccaṃ kataṃ varaṃ’’.</gatha>
    <hangnum nr="15"/>
    <gatha type="1"> ‘‘Dveva tāta padakāni, yattha <note>[yesu (pī.)]</note> sabbaṃ patiṭṭhitaṃ;</gatha>
    <gatha type="last">Aladdhassa ca yo lābho, laddhassa cānurakkhaṇā.</gatha>
    <hangnum nr="16"/>
    <gatha type="1"> ‘‘Amacce tāta jānāhi, dhīre atthassa kovide;</gatha>
    <gatha type="last">Anakkhā kitave tāta, asoṇḍe avināsake.</gatha>
    <hangnum nr="17"/>
    <gatha type="1"> ‘‘Yo ca taṃ tāta rakkheyya, dhanaṃ yañceva te siyā;</gatha>
    <gatha type="last">Sūtova rathaṃ saṅgaṇhe, so te kiccāni kāraye.</gatha>
    <hangnum nr="18"/>
    <gatha type="1"> ‘‘Susaṅgahitantajano, sayaṃ vittaṃ avekkhiya;</gatha>
    <gatha type="last">Nidhiñca iṇadānañca, na kare parapattiyā.</gatha>
    <hangnum nr="19"/>
    <gatha type="1"> ‘‘Sayaṃ  āyaṃ  vayaṃ <note>[āyavayaṃ (pī.)]</note> jaññā, sayaṃ jaññā katākataṃ;</gatha>
    <gatha type="last">Niggaṇhe niggahārahaṃ, paggaṇhe paggahārahaṃ.</gatha>
    <hangnum nr="20"/>
    <gatha type="1"> ‘‘Sayaṃ jānapadaṃ atthaṃ, anusāsa rathesabha;</gatha>
    <gatha type="last">Mā te adhammikā yuttā, dhanaṃ raṭṭhañca nāsayuṃ.</gatha>
    <hangnum nr="21"/>
    <gatha type="1"> ‘‘Mā ca vegena kiccāni, karosi <note>[kāresi (sī. syā. pī.)]</note> kārayesi vā;</gatha>
    <gatha type="last">Vegasā hi kataṃ kammaṃ, mando pacchānutappati.</gatha>
    <hangnum nr="22"/>
    <gatha type="1"> ‘‘Mā te adhisare muñca, subāḷhamadhikodhitaṃ <note>[kopitaṃ (sī. syā.)]</note>;</gatha>
    <gatha type="last">Kodhasā hi bahū phītā, kulā akulataṃ gatā.</gatha>
    <hangnum nr="23"/>
    <gatha type="1"> ‘‘Mā tāta issaromhīti, anatthāya patārayi;</gatha>
    <gatha type="last">Itthīnaṃ purisānañca, mā te āsi dukhudrayo.</gatha>
    <hangnum nr="24"/>
    <gatha type="1"> ‘‘Apetalomahaṃsassa, rañño kāmānusārino;</gatha>
    <gatha type="last">Sabbe bhogā vinassanti, rañño taṃ vuccate aghaṃ.</gatha>
    <hangnum nr="25"/>
    <gatha type="1"> ‘‘Tattheva te vattapadā, esāva anusāsanī;</gatha>
    <gatha type="2">Dakkhassudāni puññakaro, asoṇḍo avināsako;</gatha>
    <gatha type="last">Sīlavāssu <note>[sīlavāssa (ṭīkā)]</note> mahārāja, dussīlo vinipātiko’’ <note>[vinipātako (pī.)]</note>.</gatha>
    <hangnum nr="26"/>
    <gatha type="1"> ‘‘Apucchimha kosiyagottaṃ <note>[apucchimhā kosiyagottaṃ (syā.), apucchamhāpi kosikaṃ (pī.)]</note>, kuṇḍaliniṃ tatheva ca;</gatha>
    <gatha type="last">Tvaṃ dāni vadehi jambuka <note>[jambuka tvaṃ dāni vadehi (syā. pī.)]</note>, balānaṃ balamuttamaṃ’’.</gatha>
    <hangnum nr="27"/>
    <gatha type="1"> ‘‘Balaṃ pañcavidhaṃ loke, purisasmiṃ mahaggate;</gatha>
    <gatha type="last">Tattha bāhubalaṃ nāma, carimaṃ vuccate balaṃ.</gatha>
    <hangnum nr="28"/>
    <gatha type="1"> ‘‘Bhogabalañca dīghāvu, dutiyaṃ vuccate balaṃ;</gatha>
    <gatha type="last">Amaccabalañca  dīghāvu, tatiyaṃ vuccate balaṃ.</gatha>
    <hangnum nr="29"/>
    <gatha type="1"> ‘‘Abhijaccabalaṃ ceva, taṃ catutthaṃ asaṃsayaṃ;</gatha>
    <gatha type="last">Yāni cetāni sabbāni, adhigaṇhāti paṇḍito.</gatha>
    <hangnum nr="30"/>
    <gatha type="1"> ‘‘Taṃ balānaṃ balaṃ seṭṭhaṃ, aggaṃ paññābaṃ balaṃ <note>[varaṃ (sī.)]</note>;</gatha>
    <gatha type="last">Paññābalenupatthaddho, atthaṃ vindati paṇḍito.</gatha>
    <hangnum nr="31"/>
    <gatha type="1"> ‘‘Api  ce labhati mando, phītaṃ dharaṇimuttamaṃ;</gatha>
    <gatha type="last">Akāmassa pasayhaṃ vā, añño taṃ paṭipajjati.</gatha>
    <hangnum nr="32"/>
    <gatha type="1"> ‘‘Abhijātopi ce hoti, rajjaṃ laddhāna khattiyo;</gatha>
    <gatha type="last">Duppañño hi kāsipati, sabbenapi na jīvati.</gatha>
    <hangnum nr="33"/>
    <gatha type="1"> ‘‘Paññāva  sutaṃ vinicchinī <note>[paññā sutavinicchinī (syā. pī.)]</note>, paññā kitti silokavaḍḍhanī <note>[vaddhanī (pī.)]</note>;</gatha>
    <gatha type="last">Paññāsahito naro idha, api dukkhe sukhāni vindati.</gatha>
    <hangnum nr="34"/>
    <gatha type="1"> ‘‘Paññañca kho asussūsaṃ, na koci adhigacchati;</gatha>
    <gatha type="last">Bahussutaṃ anāgamma, dhammaṭṭhaṃ avinibbhujaṃ.</gatha>
    <hangnum nr="35"/>
    <gatha type="1"> ‘‘Yo ca dhammavibhaṅgaññū <note>[yo dhammañca vibhāgaññū (pī.)]</note>, kāluṭṭhāyī matandito;</gatha>
    <gatha type="last">Anuṭṭhahati kālena, kammaphalaṃ tassa ijjhati <note>[kammaphalaṃ tassijjhati, phalaṃ tassa samijjhati (ka.)]</note>.</gatha>
    <hangnum nr="36"/>
    <gatha type="1"> ‘‘Anāyatana <note>[nā’nāyatana (pī.)]</note> sīlassa, anāyatana <note>[nā’nāyatana (pī.)]</note> sevino;</gatha>
    <gatha type="last">Na nibbindiyakārissa, sammadattho vipaccati.</gatha>
    <hangnum nr="37"/>
    <gatha type="1"> ‘‘Ajjhattañca payuttassa, tathāyatanasevino;</gatha>
    <gatha type="last">Anibbindiyakārissa, sammadattho vipaccati.</gatha>
    <hangnum nr="38"/>
    <gatha type="1"> ‘‘Yogappayogasaṅkhātaṃ, sambhatassānurakkhaṇaṃ;</gatha>
    <gatha type="2">Tāni  tvaṃ tāta sevassu, mā akammāya randhayi;</gatha>
    <gatha type="last">Akammunā hi dummedho, naḷāgāraṃva sīdati’’.</gatha>
    <hangnum nr="39"/>
    <gatha type="1"> ‘‘Dhammaṃ cara mahārāja, mātāpitūsu khattiya;</gatha>
    <gatha type="last">Idha dhammaṃ caritvāna, rāja saggaṃ gamissasi.</gatha>
    <hangnum nr="40"/>
    <gatha type="1"> ‘‘Dhammaṃ cara mahārāja, puttadāresu khattiya;</gatha>
    <gatha type="last">Idha dhammaṃ caritvāna, rāja saggaṃ gamissasi.</gatha>
    <hangnum nr="41"/>
    <gatha type="1"> ‘‘Dhammaṃ cara mahārāja, mittāmaccesu khattiya;</gatha>
    <gatha type="last">Idha dhammaṃ caritvāna, rāja saggaṃ gamissasi.</gatha>
    <hangnum nr="42"/>
    <gatha type="1"> ‘‘Dhammaṃ cara mahārāja, vāhanesu balesu ca;</gatha>
    <gatha type="last">Idha dhammaṃ caritvāna, rāja saggaṃ gamissasi.</gatha>
    <hangnum nr="43"/>
    <gatha type="1"> ‘‘Dhammaṃ  cara mahārāja, gāmesu nigamesu ca…pe….</gatha>
    <hangnum nr="44"/>
    <gatha type="1"> ‘‘Dhammaṃ cara mahārāja, raṭṭhesu <note>[raṭṭhe (pī.)]</note> janapadesu ca…pe….</gatha>
    <hangnum nr="45"/>
    <gatha type="1"> ‘‘Dhammaṃ cara mahārāja, samaṇa <note>[samaṇe (syā. ka.)]</note> brāhmaṇesu ca…pe….</gatha>
    <hangnum nr="46"/>
    <gatha type="1"> ‘‘Dhammaṃ cara mahārāja, migapakkhīsu khattiya;</gatha>
    <gatha type="last">Idha dhammaṃ caritvāna, rāja saggaṃ gamissasi.</gatha>
    <hangnum nr="47"/>
    <gatha type="1"> ‘‘Dhammaṃ  cara mahārāja, dhammo ciṇṇo sukhāvaho <note>[dhammo suciṇṇo sukhamāvahati (ka.)]</note>;</gatha>
    <gatha type="last">Idha dhammaṃ caritvāna, rāja saggaṃ gamissasi.</gatha>
    <hangnum nr="48"/>
    <gatha type="1"> ‘‘Dhammaṃ cara mahārāja, saindā <note>[indo (pī.), sindā (ka.)]</note> devā sabrahmakā;</gatha>
    <gatha type="last">Suciṇṇena divaṃ pattā, mā dhammaṃ rāja pāmado <note>[pamādo (pī. ka.)]</note>.</gatha>
    <hangnum nr="49"/>
    <gatha type="1"> ‘‘Tattheva  te <note>[vete (pī.)]</note> vattapadā, esāva <note>[esā ca (pī.)]</note> anusāsanī;</gatha>
    <gatha type="last">Sappaññasevī kalyāṇī, samattaṃ sāma <note>[sāmaṃ (ka.)]</note> taṃ vidū’’ti.</gatha>
    <centered>Tesakuṇajātakaṃ paṭhamaṃ.</centered>
    <hangnum/>
    <paragraph> 522. Sarabhaṅgajātakaṃ (2)</paragraph>
    <hangnum nr="50"/>
    <gatha type="1"> ‘‘Alaṅkatā kuṇḍalino suvatthā, veḷuriyamuttātharukhaggabandhā <note>[baddhā (pī.)]</note>;</gatha>
    <gatha type="last">Rathesabhā tiṭṭhatha ke nu tumhe, kathaṃ vo jānanti manussaloke’’.</gatha>
    <hangnum nr="51"/>
    <gatha type="1"> ‘‘Ahamaṭṭhako bhīmaratho panāyaṃ, kāliṅgarājā pana uggatoyaṃ <note>[uggato ayaṃ (pī.), uggatāyaṃ (ka.)]</note>;</gatha>
    <gatha type="last">Susaññatānaṃ isīnaṃ <note>[susaññatānisinaṃ (pī.)]</note> dassanāya, idhāgatā pucchitāyemha pañhe’’.</gatha>
    <hangnum nr="52"/>
    <gatha type="1"> ‘‘Vehāyasaṃ  tiṭṭhasi <note>[tiṭṭhati (pī.)]</note> antalikkhe, pathaddhuno pannaraseva cando;</gatha>
    <gatha type="last">Pucchāmi taṃ yakkha mahānubhāva, kathaṃ taṃ jānanti manussaloke’’.</gatha>
    <hangnum nr="53"/>
    <gatha type="1"> ‘‘Yamāhu devesu sujampatīti, maghavāti  taṃ āhu manussaloke;</gatha>
    <gatha type="last">Sa devarājā idamajja patto, susaññatānaṃ isīnaṃ dassanāya’’.</gatha>
    <hangnum nr="54"/>
    <gatha type="1"> ‘‘Dūre sutā no isayo samāgatā, mahiddhikā iddhiguṇūpapannā;</gatha>
    <gatha type="last">Vandāmi te ayire pasannacitto, ye jīvalokettha manussaseṭṭhā’’.</gatha>
    <hangnum nr="55"/>
    <gatha type="1"> Gandho isīnaṃ ciradikkhitānaṃ <note>[dakkhitānaṃ (syā. pī.)]</note>, kāyā cuto gacchati mālutena;</gatha>
    <gatha type="last">Ito paṭikkamma sahassanetta, gandho isīnaṃ asuci devarāja’’.</gatha>
    <hangnum nr="56"/>
    <gatha type="1"> ‘‘Gandho isīnaṃ ciradikkhitānaṃ, kāyā cuto gacchatu mālutena;</gatha>
    <gatha type="2">Vicitrapupphaṃ surabhiṃva mālaṃ, gandhañca etaṃ pāṭikaṅkhāma bhante;</gatha>
    <gatha type="last">Na hettha devā paṭikkūlasaññino’’.</gatha>
    <hangnum nr="57"/>
    <gatha type="1"> ‘‘Purindado bhūtapatī yasassī, devānamindo sakko <note>[idaṃ padaṃ natthi (sī. syā. pī. potthakesu)]</note> maghavā sujampati;</gatha>
    <gatha type="last">Sa devarājā asuragaṇappamaddano, okāsamākaṅkhati pañha pucchituṃ.</gatha>
    <hangnum nr="58"/>
    <gatha type="1"> ‘‘Ko  nevimesaṃ idha paṇḍitānaṃ, pañhe puṭṭho nipuṇe byākarissati;</gatha>
    <gatha type="last">Tiṇṇañca raññaṃ manujādhipānaṃ, devānamindassa ca vāsavassa’’.</gatha>
    <hangnum nr="59"/>
    <gatha type="1"> ‘‘Ayaṃ  isi <note>[isī (sī. pī.)]</note> sarabhaṅgo tapassī <note>[yasassī (sī.)]</note>, yato jāto virato methunasmā;</gatha>
    <gatha type="last">Āceraputto <note>[ācariyaputto (pī. ka.)]</note> suvinītarūpo, so nesaṃ pañhāni viyākarissati’’.</gatha>
    <hangnum nr="60"/>
    <gatha type="1"> ‘‘Koṇḍañña pañhāni viyākarohi, yācanti taṃ isayo sādhurūpā;</gatha>
    <gatha type="last">Koṇḍañña eso manujesu dhammo, yaṃ vuddha <note>[vaddha (pī.), buddha (ka.)]</note> māgacchati esa bhāro’’.</gatha>
    <hangnum nr="61"/>
    <gatha type="1"> ‘‘Katāvakāsā  pucchantu bhonto, yaṃ kiñci pañhaṃ manasābhipatthitaṃ;</gatha>
    <gatha type="last">Ahañhi taṃ taṃ vo viyākarissaṃ, ñatvā sayaṃ lokamimaṃ parañca’’.</gatha>
    <hangnum nr="62"/>
    <gatha type="1"> ‘‘Tato ca maghavā sakko, atthadassī purindado;</gatha>
    <gatha type="last">Apucchi paṭhamaṃ pañhaṃ, yañcāsi abhipatthitaṃ’’.</gatha>
    <hangnum nr="63"/>
    <gatha type="1"> ‘‘Kiṃ sū vadhitvā na kadāci socati, kissappahānaṃ isayo vaṇṇayanti;</gatha>
    <gatha type="last">Kassīdha  vuttaṃ pharusaṃ khametha, akkhāhi me koṇḍañña etamatthaṃ’’.</gatha>
    <hangnum nr="64"/>
    <gatha type="1"> ‘‘Kodhaṃ vadhitvā na kadāci socati, makkhappahānaṃ isayo vaṇṇayanti;</gatha>
    <gatha type="last">Sabbesaṃ vuttaṃ pharusaṃ khametha, etaṃ khantiṃ uttamamāhu santo’’.</gatha>
    <hangnum nr="65"/>
    <gatha type="1"> ‘‘Sakkā ubhinnaṃ <note>[hi dvinnaṃ (pī.)]</note> vacanaṃ titikkhituṃ, sadisassa vā seṭṭhatarassa <note>[seṭṭhanarassa (pī.)]</note> vāpi;</gatha>
    <gatha type="last">Kathaṃ nu hīnassa vaco khametha, akkhāhi me koṇḍañña etamatthaṃ’’.</gatha>
    <hangnum nr="66"/>
    <gatha type="1"> ‘‘Bhayā  hi seṭṭhassa vaco khametha, sārambhahetū pana sādisassa;</gatha>
    <gatha type="last">Yo cīdha hīnassa vaco khametha, etaṃ khantiṃ uttamamāhu santo’’.</gatha>
    <hangnum nr="67"/>
    <gatha type="1"> ‘‘Kathaṃ vijaññā catupattharūpaṃ <note>[catumaṭṭharūpaṃ (syā. pī.)]</note>, seṭṭhaṃ sarikkhaṃ athavāpi hīnaṃ;</gatha>
    <gatha type="last">Virūparūpena caranti santo, tasmā hi sabbesaṃ vaco khametha’’.</gatha>
    <hangnum nr="68"/>
    <gatha type="1"> ‘‘Na hetamatthaṃ mahatīpi senā, sarājikā yujjhamānā labhetha;</gatha>
    <gatha type="last">Yaṃ  khantimā sappuriso labhetha, khantī balassūpasamanti verā’’.</gatha>
    <hangnum nr="69"/>
    <gatha type="1"> ‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;</gatha>
    <gatha type="2">Yathā ahuṃ <note>[ahū (sī. syā. pī.)]</note> daṇḍakī nāḷikero <note>[nāḷikīro (sī. syā. pī.)]</note>, athajjuno kalābu cāpi rājā;</gatha>
    <gatha type="last">Tesaṃ gatiṃ brūhi supāpakamminaṃ, katthūpapannā isinaṃ viheṭhakā’’.</gatha>
    <hangnum nr="70"/>
    <gatha type="1"> ‘‘Kisañhi <note>[kisaṃpi (pī.)]</note> vacchaṃ avakiriya daṇḍakī, ucchinnamūlo sajano saraṭṭho;</gatha>
    <gatha type="last">Kukkuḷanāme nirayamhi paccati, tassa phuliṅgāni patanti kāye.</gatha>
    <hangnum nr="71"/>
    <gatha type="1"> ‘‘Yo saññate pabbajite aheṭhayi <note>[avañcasi (pī.)]</note>, dhammaṃ bhaṇante samaṇe adūsake;</gatha>
    <gatha type="last">Taṃ nāḷikeraṃ sunakhā parattha, saṅgamma khādanti viphandamānaṃ.</gatha>
    <hangnum nr="72"/>
    <gatha type="1"> ‘‘Athajjuno  niraye sattisūle, avaṃsiro patito uddhaṃpādo <note>[uddhapādo (syā.), addhapādo (pī.)]</note>;</gatha>
    <gatha type="last">Aṅgīrasaṃ gotamaṃ heṭhayitvā, khantiṃ tapassiṃ cirabrahmacāriṃ.</gatha>
    <hangnum nr="73"/>
    <gatha type="1"> ‘‘Yo  khaṇḍaso pabbajitaṃ achedayi, khantiṃ vadantaṃ samaṇaṃ adūsakaṃ;</gatha>
    <gatha type="last">Kalābuvīciṃ upapajja paccati, mahāpatāpaṃ <note>[mahābhitāpaṃ (pī.)]</note> kaṭukaṃ bhayānakaṃ.</gatha>
    <hangnum nr="74"/>
    <gatha type="1"> ‘‘Etāni sutvā nirayāni paṇḍito, aññāni pāpiṭṭhatarāni cettha;</gatha>
    <gatha type="last">Dhammaṃ care samaṇabrāhmaṇesu, evaṅkaro saggamupeti ṭhānaṃ’’.</gatha>
    <hangnum nr="75"/>
    <gatha type="1"> ‘‘Subhāsitaṃ  te anumodiyāna, aññaṃ taṃ pucchāmi tadiṅgha brūhi;</gatha>
    <gatha type="2">Kathaṃvidhaṃ sīlavantaṃ vadanti, kathaṃvidhaṃ paññavantaṃ vadanti;</gatha>
    <gatha type="last">Kathaṃvidhaṃ sappurisaṃ vadanti, kathaṃvidhaṃ no siri no jahāti’’.</gatha>
    <hangnum nr="76"/>
    <gatha type="1"> ‘‘Kāyena vācāya ca yo’dha <note>[yo ca (pī.)]</note> saññato, manasā ca kiñci na karoti pāpaṃ;</gatha>
    <gatha type="last">Na attahetū alikaṃ bhaṇeti <note>[bhaṇāti (sī. syā. pī.)]</note>, tathāvidhaṃ sīlavantaṃ vadanti.</gatha>
    <hangnum nr="77"/>
    <gatha type="1"> ‘‘Gambhīrapañhaṃ manasābhicintayaṃ <note>[manasā vicintayaṃ (sī.)]</note>, nāccāhitaṃ kamma karoti luddaṃ;</gatha>
    <gatha type="last">Kālāgataṃ <note>[kālābhataṃ (pī.)]</note> atthapadaṃ na riñcati, tathāvidhaṃ paññavantaṃ vadanti.</gatha>
    <hangnum nr="78"/>
    <gatha type="1"> ‘‘Yo  ve kataññū katavedi dhīro, kalyāṇamitto daḷhabhatti ca hoti;</gatha>
    <gatha type="last">Dukhitassa sakkacca karoti kiccaṃ, tathāvidhaṃ sappurisaṃ vadanti.</gatha>
    <hangnum nr="79"/>
    <gatha type="1"> ‘‘Etehi sabbehi guṇehupeto, saddho mudū saṃvibhāgī vadaññū;</gatha>
    <gatha type="last">Saṅgāhakaṃ sakhilaṃ saṇhavācaṃ, tathāvidhaṃ no siri no jahāti’’.</gatha>
    <hangnum nr="80"/>
    <gatha type="1"> ‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;</gatha>
    <gatha type="last">Sīlaṃ siriñcāpi satañca dhammaṃ, paññañca kaṃ seṭṭhataraṃ vadanti’’.</gatha>
    <hangnum nr="81"/>
    <gatha type="1"> ‘‘Paññā hi seṭṭhā kusalā vadanti, nakkhattarājāriva tārakānaṃ;</gatha>
    <gatha type="last">Sīlaṃ sīrī cāpi satañca dhammo <note>[dhammā (pī.)]</note>, anvāyikā paññavato bhavanti’’.</gatha>
    <hangnum nr="82"/>
    <gatha type="1"> ‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;</gatha>
    <gatha type="2">Kathaṃkaro  kintikaro kimācaraṃ, kiṃ sevamāno labhatīdha paññaṃ;</gatha>
    <gatha type="last">Paññāya dānippaṭipaṃ <note>[dāni paṭipadaṃ (sī. syā. pī.)]</note> vadehi, kathaṃkaro paññavā hoti macco’’.</gatha>
    <hangnum nr="83"/>
    <gatha type="1"> ‘‘Sevetha vuddhe nipuṇe bahussute, uggāhako ca paripucchako siyā;</gatha>
    <gatha type="last">Suṇeyya sakkacca subhāsitāni, evaṃkaro paññavā hoti macco.</gatha>
    <hangnum nr="84"/>
    <gatha type="1"> ‘‘ Paññavā kāmaguṇe avekkhati, aniccato dukkhato rogato ca;</gatha>
    <gatha type="last">Evaṃ vipassī pajahāti chandaṃ, dukkhesu kāmesu mahabbhayesu.</gatha>
    <hangnum nr="85"/>
    <gatha type="1"> ‘‘Sa vītarāgo pavineyya dosaṃ, mettaṃ <note>[metta (syā. ka.)]</note> cittaṃ bhāvaye <note>[bhāveyya (sī. syā. ka.)]</note> appamāṇaṃ;</gatha>
    <gatha type="last">Sabbesu bhūtesu nidhāya daṇḍaṃ, anindito brahmamupeti ṭhānaṃ’’.</gatha>
    <hangnum nr="86"/>
    <gatha type="1"> ‘‘Mahatthiyaṃ <note>[mahiddhiyaṃ (sī. syā. pī.)]</note> āgamanaṃ ahosi, tavamaṭṭhakā <note>[maṭṭhaka (sī. syā. ka.)]</note> bhīmarathassa cāpi;</gatha>
    <gatha type="last">Kāliṅgarājassa ca uggatassa, sabbesa  vo kāmarāgo pahīno’’.</gatha>
    <hangnum nr="87"/>
    <gatha type="1"> ‘‘Evametaṃ paracittavedi, sabbesa no kāmarāgo pahīno;</gatha>
    <gatha type="last">Karohi okāsamanuggahāya, yathā gatiṃ te abhisambhavema’’.</gatha>
    <hangnum nr="88"/>
    <gatha type="1"> ‘‘Karomi okāsamanuggahāya, tathā hi vo kāmarāgo pahīno;</gatha>
    <gatha type="last">Pharātha kāyaṃ vipulāya pītiyā, yathā gatiṃ me abhisambhavetha’’.</gatha>
    <hangnum nr="89"/>
    <gatha type="1"> ‘‘Sabbaṃ  karissāma tavānusāsaniṃ, yaṃ yaṃ tuvaṃ vakkhasi bhūripañña;</gatha>
    <gatha type="last">Pharāma kāyaṃ vipulāya pītiyā, yathā gatiṃ te abhisambhavema’’.</gatha>
    <hangnum nr="90"/>
    <gatha type="1"> ‘‘Katāya <note>[katāyaṃ (sī. pī.)]</note> vacchassa kisassa pūjā, gacchantu bhonto isayo sādhurūpā;</gatha>
    <gatha type="last">Jhāne ratā hotha sadā samāhitā, esā ratī pabbajitassa seṭṭhā’’.</gatha>
    <hangnum nr="91"/>
    <gatha type="1"> ‘‘Sutvāna  gāthā paramatthasaṃhitā, subhāsitā isinā paṇḍitena;</gatha>
    <gatha type="last">Te vedajātā anumodamānā, pakkāmu <note>[pakkamu (ka.)]</note> devā devapuraṃ yasassino.</gatha>
    <hangnum nr="92"/>
    <gatha type="1"> ‘‘Gāthā imā atthavatī subyañjanā, subhāsitā isinā paṇḍitena;</gatha>
    <gatha type="2">Yo kocimā aṭṭhikatvā <note>[aṭṭhiṃ katvā (ka.)]</note> suṇeyya, labhetha pubbāpariyaṃ visesaṃ;</gatha>
    <gatha type="last">Laddhāna pubbāpariyaṃ visesaṃ, adassanaṃ maccurājassa gacche’’.</gatha>
    <hangnum nr="93"/>
    <gatha type="1"> ‘‘Sālissaro sāriputto, meṇḍissaro ca kassapo;</gatha>
    <gatha type="last">Pabbato anuruddho ca, kaccāyano ca devalo <note>[devilo (syā. ka.)]</note>.</gatha>
    <hangnum nr="94"/>
    <gatha type="1"> ‘‘Anusisso ca ānando, kisavaccho ca kolito;</gatha>
    <gatha type="2">Nārado udāyī thero <note>[nārado puṇṇo mantānīputto (sī.)]</note>, parisā buddhaparisā;</gatha>
    <gatha type="last">Sarabhaṅgo lokanātho, evaṃ dhāretha jātaka’’nti.</gatha>
    <centered>Sarabhaṅgajātakaṃ dutiyaṃ.</centered>
    <hangnum/>
    <paragraph> 523. Alambusājātakaṃ (3)</paragraph>
    <hangnum nr="95"/>
    <gatha type="1"> ‘‘Atha bravi brahā indo, vatrabhū jayataṃ pitā;</gatha>
    <gatha type="last">Devakaññaṃ parābhetvā, sudhammāyaṃ alambusaṃ.</gatha>
    <hangnum nr="96"/>
    <gatha type="1"> ‘‘Misse devā taṃ yācanti, tāvatiṃsā saindakā;</gatha>
    <gatha type="last">Isippalobhane <note>[isipalobhike (sī. syā.), isiṃ palobhike (pī.)]</note> gaccha, isisiṅgaṃ alambuse.</gatha>
    <hangnum nr="97"/>
    <gatha type="1"> ‘‘Purāyaṃ amhe acceti <note>[nācceti (syā. ka.)]</note>, vattavā <note>[vatavā (sī. syā. pī.)]</note> brahmacariyavā;</gatha>
    <gatha type="last">Nibbānābhirato vuddho <note>[vaddho (pī.), buddho (syā. ka.)]</note>, tassa maggāni āvara’’.</gatha>
    <hangnum nr="98"/>
    <gatha type="1"> ‘‘Devarāja kimeva tvaṃ, mameva tuvaṃ sikkhasi;</gatha>
    <gatha type="last">Isippalobhane <note>[isipalobhike (sī. syā.), isiṃ palobhike (pī.)]</note> gaccha, santi aññāpi accharā.</gatha>
    <hangnum nr="99"/>
    <gatha type="1"> ‘‘Mādisiyo  pavarā ceva, asoke nandane vane;</gatha>
    <gatha type="last">Tāsampi hotu pariyāyo, tāpi yantu palobhanā’’ <note>[palobhikā (syā. pī.)]</note>.</gatha>
    <hangnum nr="100"/>
    <gatha type="1"> ‘‘Addhā  hi saccaṃ bhaṇasi, santi aññāpi accharā;</gatha>
    <gatha type="last">Tādisiyo pavarā ceva, asoke nandane vane.</gatha>
    <hangnum nr="101"/>
    <gatha type="1"> ‘‘Na tā evaṃ pajānanti, pāricariyaṃ pumaṃ gatā;</gatha>
    <gatha type="last">Yādisaṃ tvaṃ pajānāsi, nāri sabbaṅgasobhane.</gatha>
    <hangnum nr="102"/>
    <gatha type="1"> ‘‘Tvameva gaccha kalyāṇi, itthīnaṃ pavarā casi;</gatha>
    <gatha type="last">Taveva vaṇṇarūpena, savasamānayissasi’’ <note>[vasamānāpayissasi (syā.), vasamānāmayissasi (pī.), taṃ vasamānayissasi (ka.)]</note>.</gatha>
    <hangnum nr="103"/>
    <gatha type="1"> ‘‘Na vāhaṃ na gamissāmi, devarājena pesitā;</gatha>
    <gatha type="last">Vibhemi cetaṃ āsāduṃ, uggatejo hi brāhmaṇo.</gatha>
    <hangnum nr="104"/>
    <gatha type="1"> ‘‘Aneke nirayaṃ pattā, isimāsādiyā janā;</gatha>
    <gatha type="last">Āpannā mohasaṃsāraṃ, tasmā lomāni haṃsaye’’.</gatha>
    <hangnum nr="105"/>
    <gatha type="1"> ‘‘Idaṃ vatvāna pakkāmi, accharā kāmavaṇṇinī;</gatha>
    <gatha type="last">Missā missitu <note>[missetu (sī. syā. pī.)]</note> micchantī, isisiṅgaṃ alambusā.</gatha>
    <hangnum nr="106"/>
    <gatha type="1"> ‘‘Sā ca taṃ vanamogayha, isisiṅgena rakkhitaṃ;</gatha>
    <gatha type="last">Bimbajālakasañchannaṃ , samantā aḍḍhayojanaṃ.</gatha>
    <hangnum nr="107"/>
    <gatha type="1"> ‘‘Pātova pātarāsamhi, udaṇhasamayaṃ <note>[udayasamayaṃ (syā.), udantasamayaṃ (ka.)]</note> pati;</gatha>
    <gatha type="last">Aggiṭṭhaṃ parimajjantaṃ, isisiṅgaṃ upāgami’’.</gatha>
    <hangnum nr="108"/>
    <gatha type="1"> ‘‘Kā nu vijjurivābhāsi, osadhī viya tārakā;</gatha>
    <gatha type="last">Vicittahatthābharaṇā <note>[vicittavatthābharaṇā (sī.)]</note>, āmuttamaṇikuṇḍalā <note>[āmukkamaṇikuṇḍalā (?)]</note>.</gatha>
    <hangnum nr="109"/>
    <gatha type="1"> ‘‘Ādiccavaṇṇasaṅkāsā, hemacandanagandhinī;</gatha>
    <gatha type="last">Saññatūrū mahāmāyā, kumārī cārudassanā.</gatha>
    <hangnum nr="110"/>
    <gatha type="1"> ‘‘Vilaggā <note>[vilākā (sī. syā. pī.)]</note> mudukā suddhā, pādā te suppatiṭṭhitā;</gatha>
    <gatha type="last">Gamanā kāmanīyā <note>[kamanā kamanīyā (sī. pī.)]</note> te, harantiyeva me mano.</gatha>
    <hangnum nr="111"/>
    <gatha type="1"> ‘‘Anupubbāva  te ūrū, nāganāsasamūpamā;</gatha>
    <gatha type="last">Vimaṭṭhā tuyhaṃ sussoṇī, akkhassa phalakaṃ yathā.</gatha>
    <hangnum nr="112"/>
    <gatha type="1"> ‘‘Uppalasseva kiñjakkhā, nābhi te sādhu saṇṭhitā;</gatha>
    <gatha type="last">Pūrā kaṇhañjanasseva, dūrato paṭidissati.</gatha>
    <hangnum nr="113"/>
    <gatha type="1"> ‘‘Duvidhā jātā urajā, avaṇṭā sādhu paccudā;</gatha>
    <gatha type="last">Payodharā apatitā <note>[appatītā (sī. syā. pī.)]</note>, aḍḍhalābusamā thanā.</gatha>
    <hangnum nr="114"/>
    <gatha type="1"> ‘‘Dīghā kambutalābhāsā, gīvā eṇeyyakā yathā;</gatha>
    <gatha type="last">Paṇḍarāvaraṇā vaggu, catutthamanasannibhā.</gatha>
    <hangnum nr="115"/>
    <gatha type="1"> ‘‘Uddhaggā  ca adhaggā ca, dumaggaparimajjitā;</gatha>
    <gatha type="last">Duvijā nelasambhūtā, dantā tava sudassanā.</gatha>
    <hangnum nr="116"/>
    <gatha type="1"> ‘‘Apaṇḍarā lohitantā, jiñjūka <note>[jiñjuka (sī. syā. pī.)]</note> phalasannibhā;</gatha>
    <gatha type="last">Āyatā  ca visālā ca, nettā tava sudassanā.</gatha>
    <hangnum nr="117"/>
    <gatha type="1"> ‘‘Nātidīghā susammaṭṭhā, kanakabyā <note>[kanakaggā (pī.)]</note> samocitā;</gatha>
    <gatha type="last">Uttamaṅgaruhā tuyhaṃ, kesā candanagandhikā.</gatha>
    <hangnum nr="118"/>
    <gatha type="1"> ‘‘Yāvatā kasigorakkhā, vāṇijānaṃ <note>[vaṇijānaṃ (pī.)]</note> ca yā gati;</gatha>
    <gatha type="last">Isīnañca parakkantaṃ, saññatānaṃ tapassinaṃ.</gatha>
    <hangnum nr="119"/>
    <gatha type="1"> ‘‘Na te samasamaṃ passe, asmiṃ pathavi <note>[puthuvi (pī.)]</note> maṇḍale;</gatha>
    <gatha type="last">Ko vā tvaṃ kassa vā putto, kathaṃ jānemu taṃ mayaṃ’’.</gatha>
    <hangnum nr="120"/>
    <gatha type="1"> ‘‘Na pañhakālo bhaddante, kassapevaṃ gate sati;</gatha>
    <gatha type="2">Ehi samma ramissāma, ubho asmākamassame;</gatha>
    <gatha type="last">Ehi taṃ upagūhissaṃ <note>[upaguyhissaṃ (syā.)]</note>, ratīnaṃ kusalo bhava’’.</gatha>
    <hangnum nr="121"/>
    <gatha type="1"> ‘‘Idaṃ vatvāna pakkāmi, accharā kāmavaṇṇinī;</gatha>
    <gatha type="last">Missā missitumicchantī, isisiṅgaṃ alambusā’’.</gatha>
    <hangnum nr="122"/>
    <gatha type="1"> ‘‘So ca vegena nikkhamma, chetvā dandhaparakkamaṃ <note>[dandhapadakkamaṃ (ka.)]</note>;</gatha>
    <gatha type="last">Tamuttamāsu veṇīsu, ajjhappatto <note>[ajjhāpatto (pī.)]</note> parāmasi;</gatha>
    <hangnum nr="123"/>
    <gatha type="1"> ‘‘Tamudāvatta  kalyāṇī, palissaji susobhanā <note>[susobhaṇī (syā. ka.)]</note>;</gatha>
    <gatha type="last">Cavitamhi <note>[cavi tamhā (syā. ka.)]</note> brahmacariyā, yathā taṃ atha tositā.</gatha>
    <hangnum nr="124"/>
    <gatha type="1"> ‘‘Manasā agamā indaṃ, vasantaṃ nandane vane;</gatha>
    <gatha type="last">Tassā saṅkappamaññāya, maghavā devakuñjaro.</gatha>
    <hangnum nr="125"/>
    <gatha type="1"> ‘‘Pallaṅkaṃ pahiṇī khippaṃ, sovaṇṇaṃ sopavāhanaṃ;</gatha>
    <gatha type="last">Sauttaracchadapaññāsaṃ, sahassapaṭiyatthataṃ <note>[paṭikatthataṃ (sī.)]</note>.</gatha>
    <hangnum nr="126"/>
    <gatha type="1"> ‘‘Tamenaṃ  tattha dhāresi, ure katvāna sobhanā;</gatha>
    <gatha type="last">Yathā ekamuhuttaṃva, tīṇi vassāni dhārayi.</gatha>
    <hangnum nr="127"/>
    <gatha type="1"> ‘‘Vimado tīhi vassehi, pabujjhitvāna brāhmaṇo;</gatha>
    <gatha type="last">Addasāsi harita <note>[harī (pī.)]</note> rukkhe, samantā aggiyāyanaṃ.</gatha>
    <hangnum nr="128"/>
    <gatha type="1"> ‘‘Navapattavanaṃ phullaṃ, kokilaggaṇaghositaṃ;</gatha>
    <gatha type="last">Samantā paviloketvā, rudaṃ assūni vattayi.</gatha>
    <hangnum nr="129"/>
    <gatha type="1"> ‘‘Na  juhe na jape <note>[jappe (ka.)]</note> mante, aggihuttaṃ pahāpitaṃ;</gatha>
    <gatha type="last">Ko nu me pāricariyāya, pubbe cittaṃ palobhayi.</gatha>
    <hangnum nr="130"/>
    <gatha type="1"> ‘‘Araññe me viharato, yo me tejā ha sambhutaṃ <note>[sambhataṃ (pī.)]</note>;</gatha>
    <gatha type="last">Nānāratnaparipūraṃ, nāvaṃva gaṇhi aṇṇave’’.</gatha>
    <hangnum nr="131"/>
    <gatha type="1"> ‘‘Ahaṃ te pāricariyāya, devarājena pesitā;</gatha>
    <gatha type="last">Avadhiṃ <note>[avadhī (syā. pī. ka.)]</note> cittaṃ cittena, pamādo <note>[pamādā (syā. pī.)]</note> tvaṃ na bujjhasi’’.</gatha>
    <hangnum nr="132"/>
    <gatha type="1"> ‘‘Imāni kira maṃ tāto, kassapo anusāsati;</gatha>
    <gatha type="last">Kamalāsadisitthiyo <note>[sarisitthiyo (syā. pī.)]</note>, tāyo bujjhesi māṇava.</gatha>
    <hangnum nr="133"/>
    <gatha type="1"> ‘‘Ure gaṇḍāyo bujjhesi, tāyo bujjhesi māṇava;</gatha>
    <gatha type="last">Iccānusāsi maṃ tāto, yathā maṃ anukampako.</gatha>
    <hangnum nr="134"/>
    <gatha type="1"> ‘‘Tassāhaṃ vacanaṃ nākaṃ, pitu vuddhassa sāsanaṃ;</gatha>
    <gatha type="last">Araññe nimmanussamhi, svajja jhāyāmi <note>[svājjajjhāyāmi (sī. pī.)]</note> ekako.</gatha>
    <hangnum nr="135"/>
    <gatha type="1"> ‘‘Sohaṃ  tathā karissāmi, dhiratthu jīvitena me;</gatha>
    <gatha type="last">Puna vā tādiso hessaṃ, maraṇaṃ me bhavissati’’.</gatha>
    <hangnum nr="136"/>
    <gatha type="1"> ‘‘Tassa  tejaṃ <note>[tejañca (sī. pī.)]</note> vīriyañca, dhitiṃ <note>[dhitiñca (pī.)]</note> ñatvā avaṭṭhitaṃ <note>[suvaḍḍhitaṃ (sī.)]</note>;</gatha>
    <gatha type="last">Sirasā aggahī pāde, isisiṅgaṃ alambusā.</gatha>
    <hangnum nr="137"/>
    <gatha type="1"> ‘‘Mā me kujjha <note>[kujjhi (pī.)]</note> mahāvīra, mā me kujjha <note>[kujjhi (pī.)]</note> mahāise;</gatha>
    <gatha type="2">Mahā attho mayā ciṇṇo, tidasānaṃ yasassinaṃ;</gatha>
    <gatha type="last">Tayā saṃkampitaṃ āsi, sabbaṃ devapuraṃ tadā’’.</gatha>
    <hangnum nr="138"/>
    <gatha type="1"> ‘‘Tāvatiṃsā ca ye devā, tidasānañca vāsavo;</gatha>
    <gatha type="last">Tvañca bhadde sukhī hohi, gaccha kaññe yathāsukhaṃ’’.</gatha>
    <hangnum nr="139"/>
    <gatha type="1"> ‘‘Tassa pāde gahetvāna, katvā ca naṃ padakkhiṇaṃ;</gatha>
    <gatha type="last">Añjaliṃ paggahetvāna, tamhā ṭhānā apakkami.</gatha>
    <hangnum nr="140"/>
    <gatha type="1"> ‘‘Yo ca tassāsi pallaṅko, sovaṇṇo sopavāhano;</gatha>
    <gatha type="2">Sauttaracchadapaññāso, sahassapaṭiyatthato;</gatha>
    <gatha type="last">Tameva pallaṅkamāruyha, agā devāna santike.</gatha>
    <hangnum nr="141"/>
    <gatha type="1"> ‘‘Tamokkamiva āyantiṃ, jalantiṃ vijjutaṃ yathā;</gatha>
    <gatha type="last">Patīto sumano vitto, devindo adadā varaṃ’’.</gatha>
    <gatha type="last"/>
    <hangnum nr="142"/>
    <gatha type="1"> ‘‘Varañce  me ado sakka, sabbabhūtānamissara;</gatha>
    <gatha type="last">Nisippalobhikā <note>[na isipalobhikā (syā.), na isipalobhiyaṃ (pī.)]</note> gacche, etaṃ sakka varaṃ vare’’ti.</gatha>
    <centered>Alambusājātakaṃ tatiyaṃ.</centered>
    <hangnum/>
    <paragraph> 524. Saṅkhapālajātakaṃ (4)</paragraph>
    <hangnum nr="143"/>
    <gatha type="1"> ‘‘Ariyāvakāsosi pasannanetto, maññe  bhavaṃ pabbajito kulamhā;</gatha>
    <gatha type="last">Kathaṃ nu vittāni pahāya bhoge, pabbaji nikkhamma gharā sapañña’’ <note>[sapañño (syā.), sapaññā (pī.)]</note>.</gatha>
    <hangnum nr="144"/>
    <gatha type="1"> ‘‘Sayaṃ  vimānaṃ naradeva disvā, mahānubhāvassa mahoragassa;</gatha>
    <gatha type="last">Disvāna puññāna mahāvipākaṃ, saddhāyahaṃ pabbajitomhi rāja’’.</gatha>
    <hangnum nr="145"/>
    <gatha type="1"> ‘‘Na kāmakāmā na bhayā na dosā, vācaṃ musā pabbajitā bhaṇanti;</gatha>
    <gatha type="last">Akkhāhi me pucchito etamatthaṃ, sutvāna me jāyihitippasādo’’.</gatha>
    <hangnum nr="146"/>
    <gatha type="1"> ‘‘Vāṇijja <note>[vaṇijja (pī.)]</note> raṭṭhādhipa gacchamāno, pathe addasāsimhi bhojaputte <note>[milācaputte (sī. pī.)]</note>;</gatha>
    <gatha type="last">Pavaddhakāyaṃ uragaṃ mahantaṃ, ādāya gacchante pamodamāne’’.</gatha>
    <hangnum nr="147"/>
    <gatha type="1"> ‘‘Sohaṃ samāgamma janinda tehi, pahaṭṭhalomo avacamhi bhīto;</gatha>
    <gatha type="last">Kuhiṃ ayaṃ nīyati <note>[niyyati (ka.)]</note> bhīmakāyo, nāgena kiṃ kāhatha bhojaputtā.</gatha>
    <hangnum nr="148"/>
    <gatha type="1"> ‘‘Nāgo ayaṃ nīyati bhojanatthā <note>[bhojanatthaṃ (sī. syā. pī.)]</note>, pavaddhakāyo  urago mahanto;</gatha>
    <gatha type="last">Sāduñca thūlañca muduñca maṃsaṃ, na tvaṃ rasaññāsi videhaputta.</gatha>
    <hangnum nr="149"/>
    <gatha type="1"> ‘‘Ito mayaṃ gantvā sakaṃ niketaṃ <note>[niketanaṃ (pī.)]</note>, ādāya satthāni vikopayitvā;</gatha>
    <gatha type="last">Maṃsāni bhokkhāma <note>[bhakkhāma (syā.)]</note> pamodamānā, mayañhi ve sattavo pannagānaṃ.</gatha>
    <hangnum nr="150"/>
    <gatha type="1"> ‘‘Sace ayaṃ nīyati bhojanatthā, pavaddhakāyo urago mahanto;</gatha>
    <gatha type="last">Dadāmi vo balibaddāni <note>[balivaddāni (pī.)]</note> soḷasa, nāgaṃ imaṃ muñcatha bandhanasmā.</gatha>
    <hangnum nr="151"/>
    <gatha type="1"> ‘‘Addhā  hi no bhakkho ayaṃ manāpo, bahū ca no uragā bhuttapubbā <note>[bahuṃ ca no urago bhuttapubbo (ka.)]</note>;</gatha>
    <gatha type="last">Karoma te taṃ vacanaṃ aḷāra <note>[āḷāra (ka.) evamuparipi]</note>, mittañca no hohi videhaputta.</gatha>
    <hangnum nr="152"/>
    <gatha type="1"> ‘‘Tadassu te bandhanā mocayiṃsu, yaṃ natthuto paṭimokkassa pāse;</gatha>
    <gatha type="last">Mutto ca so bandhanā nāgarājā, pakkāmi pācīnamukho muhuttaṃ.</gatha>
    <hangnum nr="153"/>
    <gatha type="1"> ‘‘Gantvāna pācīnamukho muhuttaṃ, puṇṇehi  nettehi palokayī maṃ;</gatha>
    <gatha type="last">Tadāssahaṃ piṭṭhito anvagacchiṃ, dasaṅguliṃ añjaliṃ paggahetvā.</gatha>
    <hangnum nr="154"/>
    <gatha type="1"> ‘‘Gaccheva  kho tvaṃ taramānarūpo, mā taṃ amittā punaraggahesuṃ;</gatha>
    <gatha type="last">Dukkho hi luddehi punā samāgamo, adassanaṃ bhojaputtāna gaccha.</gatha>
    <hangnum nr="155"/>
    <gatha type="1"> ‘‘Agamāsi so rahadaṃ vippasannaṃ, nīlobhāsaṃ ramaṇīyaṃ sutitthaṃ;</gatha>
    <gatha type="last">Samotataṃ <note>[samonataṃ (syā. ka.)]</note> jambuhi vetasāhi, pāvekkhi nittiṇṇabhayo patīto.</gatha>
    <hangnum nr="156"/>
    <gatha type="1"> ‘‘So taṃ pavissa na cirassa nāgo, dibbena me pāturahuṃ janinda;</gatha>
    <gatha type="last">Upaṭṭhahī maṃ pitaraṃva putto, hadayaṅgamaṃ kaṇṇasukhaṃ bhaṇanto.</gatha>
    <hangnum nr="157"/>
    <gatha type="1"> ‘‘Tvaṃ  mesi mātā ca pitā <note>[pitā ca (pī.)]</note> aḷāra, abbhantaro pāṇadado sahāyo;</gatha>
    <gatha type="2">Sakañca iddhiṃ paṭilābhakosmi <note>[paṭilābhitosmi (pī.)]</note>, aḷāra passa me nivesanāni;</gatha>
    <gatha type="last">Pahūtabhakkhaṃ bahuannapānaṃ, masakkasāraṃ  viya vāsavassa’’.</gatha>
    <hangnum nr="158"/>
    <gatha type="1"> ‘‘Taṃ bhūmibhāgehi upetarūpaṃ, asakkharā ceva mudū subhā ca;</gatha>
    <gatha type="last">Nīcattiṇā <note>[nīcā tiṇā (syā. pī.)]</note> apparajā ca bhūmi, pāsādikā yattha jahanti sokaṃ.</gatha>
    <hangnum nr="159"/>
    <gatha type="1"> ‘‘Anāvakulā veḷuriyūpanīlā, catuddisaṃ ambavanaṃ surammaṃ;</gatha>
    <gatha type="last">Pakkā ca pesī ca phalā suphullā, niccotukā dhārayantī phalāni.</gatha>
    <hangnum nr="160"/>
    <gatha type="1"> ‘‘Tesaṃ vanānaṃ naradeva majjhe, nivesanaṃ bhassarasannikāsaṃ;</gatha>
    <gatha type="last">Rajataggaḷaṃ sovaṇṇamayaṃ uḷāraṃ, obhāsatī vijjurivantalikkhe.</gatha>
    <hangnum nr="161"/>
    <gatha type="1"> ‘‘Maṇīmayā soṇṇamayā <note>[sovaṇṇamayā (sī. syā. pī.)]</note> uḷārā, anekacittā satataṃ sunimmitā;</gatha>
    <gatha type="last">Paripūrā kaññāhi alaṅkatābhi, suvaṇṇakāyūradharāhi rāja.</gatha>
    <hangnum nr="162"/>
    <gatha type="1"> ‘‘So saṅkhapālo taramānarūpo, pāsādamāruyha anomavaṇṇo;</gatha>
    <gatha type="last">Sahassathambhaṃ atulānubhāvaṃ, yatthassa  bhariyā mahesī ahosi.</gatha>
    <hangnum nr="163"/>
    <gatha type="1"> ‘‘Ekā  ca nārī taramānarūpā, ādāya veḷuriyamayaṃ mahagghaṃ;</gatha>
    <gatha type="last">Subhaṃ maṇiṃ jātimantūpapannaṃ, acoditā āsanamabbhihāsi.</gatha>
    <hangnum nr="164"/>
    <gatha type="1"> ‘‘Tato maṃ urago hatthe gahetvā, nisīdayī pāmukhaāsanasmiṃ;</gatha>
    <gatha type="last">Idamāsanaṃ atra bhavaṃ nisīdatu, bhavañhi me aññataro garūnaṃ.</gatha>
    <hangnum nr="165"/>
    <gatha type="1"> ‘‘Aññā ca nārī taramānarūpā, ādāya vāriṃ upasaṅkamitvā;</gatha>
    <gatha type="last">Pādāni pakkhālayī me janinda, bhariyāva <note>[bhariyā ca (pī.)]</note> bhattū patino piyassa.</gatha>
    <hangnum nr="166"/>
    <gatha type="1"> ‘‘Aparā ca nārī taramānarūpā, paggayha sovaṇṇamayāya <note>[sovaṇṇamayā (pī.)]</note> pātiyā;</gatha>
    <gatha type="last">Anekasūpaṃ vividhaṃ viyañjanaṃ, upanāmayī bhatta manuññarūpaṃ.</gatha>
    <hangnum nr="167"/>
    <gatha type="1"> ‘‘Turiyehi <note>[tūriyehi (ka.)]</note> maṃ bhārata bhuttavantaṃ, upaṭṭhahuṃ bhattu mano viditvā;</gatha>
    <gatha type="last">Tatuttariṃ <note>[taduttariṃ (ka.)]</note> maṃ nipatī mahantaṃ, dibbehi  kāmehi anappakehi.</gatha>
    <hangnum nr="168"/>
    <gatha type="1"> ‘‘Bhariyā  mametā tisatā aḷāra, sabbattamajjhā padumuttarābhā;</gatha>
    <gatha type="last">Aḷāra etāssu te kāmakārā, dadāmi te tā paricārayassu.</gatha>
    <hangnum nr="169"/>
    <gatha type="1"> ‘‘Saṃvaccharaṃ dibbarasānubhutvā, tadāssuhaṃ <note>[tadassahaṃ (pī.)]</note> uttarimajjhabhāsiṃ <note>[uttari paccabhāsiṃ (sī. syā.), uttariṃ paccabhāsiṃ (pī.)]</note>;</gatha>
    <gatha type="last">Nāgassidaṃ kinti kathañca laddhaṃ, kathajjhagamāsi vimānaseṭṭhaṃ’’.</gatha>
    <hangnum nr="170"/>
    <gatha type="1"> ‘‘Adhicca  laddhaṃ pariṇāmajaṃ te, sayaṃkataṃ udāhu devehi dinnaṃ;</gatha>
    <gatha type="last">Pucchāmi taṃ <note>[te (pī.)]</note> nāgarājetamatthaṃ, kathajjhagamāsi vimānaseṭṭhaṃ’’.</gatha>
    <hangnum nr="171"/>
    <gatha type="1"> ‘‘Nādhicca laddhaṃ na pariṇāmajaṃ me, na sayaṃkataṃ nāpi devehi dinnaṃ;</gatha>
    <gatha type="last">Sakehi kammehi apāpakehi, puññehi me laddhamidaṃ vimānaṃ’’.</gatha>
    <hangnum nr="172"/>
    <gatha type="1"> ‘‘Kiṃ te vataṃ kiṃ pana brahmacariyaṃ, kissa suciṇṇassa ayaṃ vipāko;</gatha>
    <gatha type="last">Akkhāhi me nāgarājetamatthaṃ, kathaṃ  nu te laddhamidaṃ vimānaṃ’’.</gatha>
    <hangnum nr="173"/>
    <gatha type="1"> ‘‘Rājā ahosiṃ magadhānamissaro, duyyodhano nāma mahānubhāvo;</gatha>
    <gatha type="last">So ittaraṃ jīvitaṃ saṃviditvā, asassataṃ vipariṇāmadhammaṃ.</gatha>
    <hangnum nr="174"/>
    <gatha type="1"> ‘‘Annañca pānañca pasannacitto, sakkacca dānaṃ vipulaṃ adāsiṃ <note>[adāsi (pī.)]</note>;</gatha>
    <gatha type="last">Opānabhūtaṃ me gharaṃ tadāsi, santappitā samaṇabrāhmaṇā ca.</gatha>
    <hangnum nr="175"/>
    <gatha type="1"><note>[ayaṃ gāthā pī. potthake natthi]</note> ‘‘Mālañca gandhañca vilepanañca, padīpiyaṃ <note>[padīpayaṃ (syā. ka.)]</note> yānamupassayañca;</gatha>
    <gatha type="last">Acchādanaṃ seyyamathannapānaṃ, sakkacca dānāni adamha tattha <note>[ayaṃ gāthā pī. potthake natthi]</note>.</gatha>
    <hangnum nr="176"/>
    <gatha type="1"> ‘‘Taṃ  me vataṃ taṃ pana brahmacariyaṃ, tassa suciṇṇassa ayaṃ vipāko;</gatha>
    <gatha type="2">Teneva me laddhamidaṃ vimānaṃ, pahūtabhakkhaṃ bahuannapānaṃ’’;</gatha>
    <gatha type="last">‘‘Naccehi gītehi cupetarūpaṃ, ciraṭṭhitikaṃ na ca sassatāyaṃ.</gatha>
    <hangnum nr="177"/>
    <gatha type="1"> ‘‘Appānubhāvā taṃ mahānubhāvaṃ, tejassinaṃ  hanti atejavanto;</gatha>
    <gatha type="last">Kimeva dāṭhāvudha kiṃ paṭicca, hatthatta <note>[hatthattha (sī. syā. pī.)]</note> māgacchi vanibbakānaṃ <note>[vaṇibbakānaṃ (sī.)]</note>.</gatha>
    <hangnum nr="178"/>
    <gatha type="1"> ‘‘Bhayaṃ nu te anvagataṃ mahantaṃ, tejo nu te nānvagaṃ dantamūlaṃ;</gatha>
    <gatha type="last">Kimeva dāṭhāvudha kiṃ paṭicca, kilesamāpajji vanibbakānaṃ’’.</gatha>
    <hangnum nr="179"/>
    <gatha type="1"> ‘‘Na me bhayaṃ anvagataṃ mahantaṃ, tejo na sakkā mama tehi hantuṃ <note>[tebhihantuṃ (syā. ka.)]</note>;</gatha>
    <gatha type="last">Satañca dhammāni sukittitāni, samuddavelāva duraccayāni.</gatha>
    <hangnum nr="180"/>
    <gatha type="1"> ‘‘Cātuddasiṃ pañcadasiṃ aḷāra, uposathaṃ niccamupāvasāmi;</gatha>
    <gatha type="last">Athāgamuṃ soḷasa bhojaputtā, rajjuṃ gahetvāna daḷhañca pāsaṃ.</gatha>
    <hangnum nr="181"/>
    <gatha type="1"> ‘‘Bhetvāna nāsaṃ atikassa <note>[antakassa (ka.)]</note> rajjuṃ, nayiṃsu maṃ samparigayha luddā;</gatha>
    <gatha type="last">Etādisaṃ dukkhamahaṃ titikkhaṃ <note>[titikkhiṃ (pī.)]</note>, uposathaṃ appaṭikopayanto’’.</gatha>
    <hangnum nr="182"/>
    <gatha type="1"> ‘‘Ekāyane  taṃ pathe addasaṃsu, balena  vaṇṇena cupetarūpaṃ;</gatha>
    <gatha type="last">Siriyā paññāya ca bhāvitosi, kiṃ patthayaṃ <note>[kimatthiyaṃ (sī. syā. pī.)]</note> nāga tapo karosi.</gatha>
    <hangnum nr="183"/>
    <gatha type="1"> ‘‘Na puttahetū na dhanassa hetu, na āyuno cāpi aḷāra hetu;</gatha>
    <gatha type="last">Manussayoniṃ abhipatthayāno, tasmā parakkamma tapo karomi’’.</gatha>
    <hangnum nr="184"/>
    <gatha type="1"> ‘‘Tvaṃ lohitakkho vihatantaraṃso, alaṅkato kappitakesamassu;</gatha>
    <gatha type="last">Surosito lohitacandanena, gandhabbarājāva disā pabhāsasi <note>[pabhāsi (ka.)]</note>.</gatha>
    <hangnum nr="185"/>
    <gatha type="1"> ‘‘Deviddhipattosi mahānubhāvo, sabbehi kāmehi samaṅgibhūto;</gatha>
    <gatha type="last">Pucchāmi taṃ nāgarājetamatthaṃ, seyyo ito kena manussaloko’’.</gatha>
    <hangnum nr="186"/>
    <gatha type="1"> ‘‘Aḷāra nāññatra manussalokā, suddhī va saṃvijjati saṃyamo vā;</gatha>
    <gatha type="last">Ahañca laddhāna manussayoniṃ, kāhāmi jātimaraṇassa antaṃ’’.</gatha>
    <hangnum nr="187"/>
    <gatha type="1"> ‘‘Saṃvaccharo  me vasato <note>[vusito (pī.)]</note> tavantike, annena pānena upaṭṭhitosmi;</gatha>
    <gatha type="last">Āmantayitvāna palemi nāga, cirappavuṭṭhosmi <note>[cirappavuttho asmi (pī.)]</note> ahaṃ janinda’’.</gatha>
    <hangnum nr="188"/>
    <gatha type="1"> ‘‘Puttā ca dārā anujīvino ca <note>[ca’nujīvino (syā. pī.)]</note>, niccānusiṭṭhā upatiṭṭhate taṃ;</gatha>
    <gatha type="last">Kaccinnu taṃ nābhisapittha <note>[nābhisaṃsittha (syā. pī.)]</note> koci, piyañhi me dassanaṃ tuyhaṃ <note>[tuyha (pī.)]</note> aḷāra’’.</gatha>
    <hangnum nr="189"/>
    <gatha type="1"> ‘‘Yathāpi  mātū ca pitū agāre, putto piyo paṭivihito vaseyya <note>[seyyo (pī.)]</note>;</gatha>
    <gatha type="last">Tatopi mayhaṃ idhameva seyyo, cittañhi te nāga mayī pasannaṃ’’.</gatha>
    <hangnum nr="190"/>
    <gatha type="1"> ‘‘Maṇī mamaṃ vijjati lohitaṅko <note>[lohitaṅgo (ka.)]</note>, dhanāharo maṇiratanaṃ uḷāraṃ;</gatha>
    <gatha type="last">Ādāya tvaṃ <note>[taṃ (pī.)]</note> gaccha sakaṃ niketaṃ, laddhā dhanaṃ taṃ maṇimossajassu’’.</gatha>
    <hangnum nr="191"/>
    <gatha type="1"> ‘‘Diṭṭhā mayā mānusakāpi kāmā, asassatā vipariṇāmadhammā;</gatha>
    <gatha type="last">Ādīnavaṃ kāmaguṇesu disvā, saddhāyahaṃ pabbajitomhi rāja.</gatha>
    <hangnum nr="192"/>
    <gatha type="1"> ‘‘Dumapphalānīva  patanti māṇavā, daharā ca vuddhā ca sarīrabhedā;</gatha>
    <gatha type="last">Etampi disvā pabbajitomhi rāja, apaṇṇakaṃ sāmaññameva seyyo’’.</gatha>
    <hangnum nr="193"/>
    <gatha type="1"> ‘‘Addhā have sevitabbā sapaññā, bahussutā ye bahuṭhānacintino;</gatha>
    <gatha type="last">Nāgañca sutvāna tavañcaḷāra, kāhāmi puññāni anappakāni’’.</gatha>
    <hangnum nr="194"/>
    <gatha type="1"> ‘‘Addhā have sevitabbā sapaññā, bahussutā ye bahuṭhānacintino;</gatha>
    <gatha type="last">Nāgañca sutvāna mamañca rāja, karohi puññāni anappakānī’’ti.</gatha>
    <centered>Saṅkhapālajātakaṃ catutthaṃ.</centered>
    <hangnum/>
    <paragraph> 525. Cūḷasutasomajātakaṃ (5)</paragraph>
    <hangnum nr="195"/>
    <gatha type="1"> ‘‘Āmantayāmi  nigamaṃ, mittāmacce parissaje <note>[pārisajje (sī. syā.)]</note>;</gatha>
    <gatha type="last">Sirasmiṃ palitaṃ jātaṃ, pabbajjaṃ dāni rocahaṃ’’.</gatha>
    <hangnum nr="196"/>
    <gatha type="1"> ‘‘Abhumme kathaṃ nu bhaṇasi, sallaṃ me deva urasi kappesi <note>[kampesi (pī.)]</note>;</gatha>
    <gatha type="last">Sattasatā te bhariyā, kathaṃ  nu te tā bhavissanti’’.</gatha>
    <hangnum nr="197"/>
    <gatha type="1"> ‘‘Paññāyihinti etā, daharā aññampi tā gamissanti;</gatha>
    <gatha type="last">Saggañcassa patthayāno, tena ahaṃ pabbajissāmi’’.</gatha>
    <hangnum nr="198"/>
    <gatha type="1"> ‘‘Dulladdhaṃ me āsi sutasoma, yassa te homahaṃ mātā;</gatha>
    <gatha type="last">Yaṃ me vilapantiyā, anapekkho pabbajasi deva.</gatha>
    <hangnum nr="199"/>
    <gatha type="1"> ‘‘Dulladdhaṃ me āsi sutasoma, yaṃ taṃ ahaṃ vijāyissaṃ;</gatha>
    <gatha type="last">Yaṃ me vilapantiyā, anapekkho pabbajasi deva’’.</gatha>
    <hangnum nr="200"/>
    <gatha type="1"> ‘‘Ko nāmeso dhammo, sutasoma kā ca nāma pabbajjā;</gatha>
    <gatha type="last">Yaṃ no amhe jiṇṇe, anapekkho pabbajasi deva.</gatha>
    <hangnum nr="201"/>
    <gatha type="1"> ‘‘Puttāpi tuyhaṃ bahavo, daharā appattayobbanā;</gatha>
    <gatha type="last">Mañjū tepi <note>[te (sī. pī.)]</note> taṃ apassantā, maññe  dukkhaṃ nigacchanti’’.</gatha>
    <hangnum nr="202"/>
    <gatha type="1"> ‘‘Puttehi ca me etehi, daharehi appattayobbanehi;</gatha>
    <gatha type="last">Mañjūhi sabbehipi tumhehi, cirampi ṭhatvā vināsabhāvo’’ <note>[vinābhāvo (sī. syā. pī.)]</note>.</gatha>
    <hangnum nr="203"/>
    <gatha type="1"> ‘‘Chinnaṃ  nu tuyhaṃ hadayaṃ, adu te <note>[ādu (sī. pī.), ādū (syā.)]</note> karuṇā ca natthi amhesu;</gatha>
    <gatha type="last">Yaṃ no vikandantiyo <note>[vikkandantiyo (sī.)]</note>, anapekkho pabbajasi deva’’.</gatha>
    <hangnum nr="204"/>
    <gatha type="1"> ‘‘Na ca mayhaṃ chinnaṃ hadayaṃ, atthi karuṇāpi mayhaṃ tumhesu;</gatha>
    <gatha type="last">Saggañca patthayāno, tena ahaṃ <note>[tenāhaṃ (sī. syā.), tenamahaṃ (pī.)]</note> pabbajissāmi’’.</gatha>
    <hangnum nr="205"/>
    <gatha type="1"> ‘‘Dulladdhaṃ me āsi, sutasoma yassa te ahaṃ bhariyā;</gatha>
    <gatha type="last">Yaṃ me vilapantiyā, anapekkho pabbajasi deva.</gatha>
    <hangnum nr="206"/>
    <gatha type="1"> ‘‘Dulladdhaṃ me āsi, sutasoma yassa te ahaṃ bhariyā;</gatha>
    <gatha type="last">Yaṃ me kucchipaṭisandhiṃ <note>[maṃ kucchimatiṃ santiṃ (pī.)]</note>, anapekkho  pabbajasi deva.</gatha>
    <hangnum nr="207"/>
    <gatha type="1"> ‘‘Paripakko me gabbho, kucchigato yāva naṃ vijāyāmi;</gatha>
    <gatha type="last">Māhaṃ ekā vidhavā, pacchā dukkhāni addakkhiṃ’’.</gatha>
    <hangnum nr="208"/>
    <gatha type="1"> ‘‘Paripakko te gabbho, kucchigato iṅgha tvaṃ <note>[tva (sī.), naṃ (pī.)]</note> vijāyassu;</gatha>
    <gatha type="last">Puttaṃ anomavaṇṇaṃ, taṃ hitvā pabbajissāmi’’.</gatha>
    <hangnum nr="209"/>
    <gatha type="1"> ‘‘Mā  tvaṃ cande rudi, mā soci vanatimiramattakkhi;</gatha>
    <gatha type="last">Āroha varapāsādaṃ <note>[ca pāsādaṃ (pī.)]</note>, anapekkho ahaṃ gamissāmi’’.</gatha>
    <hangnum nr="210"/>
    <gatha type="1"> ‘‘Ko  taṃ amma kopesi, kiṃ rodasi pekkhasi ca maṃ bāḷhaṃ;</gatha>
    <gatha type="last">Kaṃ avajjhaṃ ghātemi <note>[ghātemi kaṃ avajjhaṃ (pī.), taṃ avajjhaṃ ghātemi (ka.)]</note>, ñātīnaṃ udikkhamānānaṃ’’.</gatha>
    <hangnum nr="211"/>
    <gatha type="1"> ‘‘Na hi so sakkā hantuṃ, vijitāvī <note>[jīvitāvī (pī.)]</note> yo maṃ tāta kopesi;</gatha>
    <gatha type="last">Pitā te maṃ tāta avaca, anapekkho  ahaṃ gamissāmi’’.</gatha>
    <hangnum nr="212"/>
    <gatha type="1"> ‘‘Yohaṃ pubbe niyyāmi, uyyānaṃ mattakuñjare ca yodhemi;</gatha>
    <gatha type="last">Sutasome pabbajite, kathaṃ nu dāni karissāmi’’.</gatha>
    <hangnum nr="213"/>
    <gatha type="1"> ‘‘Mātucca <note>[mātu ca (sī. syā.)]</note> me rudantyā <note>[rudatyā (pī.)]</note>, jeṭṭhassa ca bhātuno akāmassa;</gatha>
    <gatha type="last">Hatthepi te gahessaṃ, na hi gacchasi <note>[gañchisi (pī.)]</note> no akāmānaṃ’’.</gatha>
    <hangnum nr="214"/>
    <gatha type="1"> ‘‘Uṭṭhehi tvaṃ dhāti, imaṃ kumāraṃ ramehi aññattha;</gatha>
    <gatha type="last">Mā me paripanthamakāsi <note>[makā (sī. pī.)]</note>, saggaṃ mama patthayānassa’’.</gatha>
    <hangnum nr="215"/>
    <gatha type="1"> ‘‘Yaṃ nūnimaṃ dadeyyaṃ <note>[jaheyyaṃ (pī.)]</note> pabhaṅkaraṃ, ko nu me imināttho <note>[ko nu me iminā attho (sī. syā.), ko nu me nattho (pī.)]</note>;</gatha>
    <gatha type="last">Sutasome pabbajite, kiṃ nu menaṃ karissāmi’’.</gatha>
    <hangnum nr="216"/>
    <gatha type="1"> ‘‘Koso  ca tuyhaṃ vipulo, koṭṭhāgārañca tuyhaṃ paripūraṃ;</gatha>
    <gatha type="last">Pathavī ca tuyhaṃ vijitā, ramassu  mā pabbaji <note>[pabbajassu (sī.), pabbaja (pī.)]</note> deva’’.</gatha>
    <hangnum nr="217"/>
    <gatha type="1"> ‘‘Koso ca mayhaṃ vipulo, koṭṭhāgārañca mayhaṃ paripūraṃ;</gatha>
    <gatha type="last">Pathavī ca mayhaṃ vijitā, taṃ hitvā pabbajissāmi’’.</gatha>
    <hangnum nr="218"/>
    <gatha type="1"> ‘‘Mayhampi dhanaṃ pahūtaṃ, saṅkhātuṃ <note>[saṅkhyātuṃ (sī.)]</note> nopi deva sakkomi;</gatha>
    <gatha type="last">Taṃ te dadāmi sabbampi <note>[taṃ deva te dadāmi sabbampi (sī.), taṃ te dadāmi sabbaṃ (pī.)]</note>, ramassu mā pabbaji deva’’.</gatha>
    <hangnum nr="219"/>
    <gatha type="1"> ‘‘Jānāmi <note>[jānāmi te (sī. syā.)]</note> dhanaṃ pahūtaṃ, kulavaddhana pūjito tayā casmi;</gatha>
    <gatha type="last">Saggañca patthayāno, tena ahaṃ pabbajissāmi’’.</gatha>
    <hangnum nr="220"/>
    <gatha type="1"> ‘‘Ukkaṇṭhitosmi bāḷhaṃ, arati maṃ somadatta āvisati <note>[āvīsati (ka.)]</note>;</gatha>
    <gatha type="last">Bahukāpi <note>[bahukā hi (sī. syā.)]</note> me antarāyā, ajjevāhaṃ pabbajissāmi’’.</gatha>
    <hangnum nr="221"/>
    <gatha type="1"> ‘‘Idañca tuyhaṃ rucitaṃ, sutasoma ajjeva dāni tvaṃ pabbaja;</gatha>
    <gatha type="last">Ahampi pabbajissāmi, na  ussahe tayā vinā ahaṃ ṭhātuṃ’’.</gatha>
    <hangnum nr="222"/>
    <gatha type="1"> ‘‘Na hi sakkā pabbajituṃ, nagare na hi paccati janapade ca’’;</gatha>
    <gatha type="last">‘‘Sutasome pabbajite, kathaṃ nu dāni karissāma’’.</gatha>
    <hangnum nr="223"/>
    <gatha type="1"> ‘‘Upanīyatidaṃ maññe, parittaṃ udakaṃva caṅkavāramhi;</gatha>
    <gatha type="last">Evaṃ suparittake jīvite, na ca pamajjituṃ kālo.</gatha>
    <hangnum nr="224"/>
    <gatha type="1"> ‘‘Upanīyatidaṃ  maññe, parittaṃ udakaṃva caṅkavāramhi;</gatha>
    <gatha type="last">Evaṃ suparittake jīvite, andhabālā <note>[atha bālā (sī. syā. pī.)]</note> pamajjanti.</gatha>
    <hangnum nr="225"/>
    <gatha type="1"> ‘‘Te vaḍḍhayanti nirayaṃ, tiracchānayoniñca pettivisayañca;</gatha>
    <gatha type="last">Taṇhāya bandhanabaddhā, vaḍḍhenti asurakāyaṃ’’.</gatha>
    <hangnum nr="226"/>
    <gatha type="1"> ‘‘Ūhaññate  rajaggaṃ, avidūre pubbakamhi ca <note>[pupphakamhi ca (sī. pī.)]</note> pāsāde;</gatha>
    <gatha type="last">Maññe no kesā chinnā, yasassino  dhammarājassa’’.</gatha>
    <hangnum nr="227"/>
    <gatha type="1"> ‘‘Ayamassa pāsādo, sovaṇṇa <note>[sovaṇṇo (pī.)]</note> pupphamālyavītikiṇṇo;</gatha>
    <gatha type="last">Yahi <note>[yamhi (pī.)]</note> manuvicari rājā, parikiṇṇo itthāgārehi.</gatha>
    <hangnum nr="228"/>
    <gatha type="1"> ‘‘Ayamassa pāsādo, sovaṇṇapupphamālyavītikiṇṇo;</gatha>
    <gatha type="last">Yahimanuvicari rājā, parikiṇṇo ñātisaṅghena.</gatha>
    <hangnum nr="229"/>
    <gatha type="1"> ‘‘Idamassa kūṭāgāraṃ, sovaṇṇapupphamālyavītikiṇṇaṃ;</gatha>
    <gatha type="last">Yahimanuvicari rājā, parikiṇṇo itthāgārehi.</gatha>
    <hangnum nr="230"/>
    <gatha type="1"> ‘‘Idamassa kūṭāgāraṃ, sovaṇṇa <note>[sovaṇṇaṃ (pī.)]</note> pupphamālyavītikiṇṇaṃ;</gatha>
    <gatha type="last">Yahimanuvicari rājā, parikiṇṇo ñātisaṅghena.</gatha>
    <hangnum nr="231"/>
    <gatha type="1"> ‘‘Ayamassa asokavanikā, supupphitā sabbakālikā rammā;</gatha>
    <gatha type="last">Yahimanuvicari rājā, parikiṇṇo  itthāgārehi.</gatha>
    <hangnum nr="232"/>
    <gatha type="1"> ‘‘Ayamassa asokavanikā, supupphitā sabbakālikā rammā;</gatha>
    <gatha type="last">Yahimanuvicari rājā, parikiṇṇo ñātisaṅghena.</gatha>
    <hangnum nr="233"/>
    <gatha type="1"> ‘‘Idamassa uyyānaṃ, supupphitaṃ sabbakālikaṃ rammaṃ;</gatha>
    <gatha type="last">Yahimanuvicari rājā, parikiṇṇo itthāgārehi.</gatha>
    <hangnum nr="234"/>
    <gatha type="1"> ‘‘Idamassa uyyānaṃ, supupphitaṃ sabbakālikaṃ rammaṃ;</gatha>
    <gatha type="last">Yahimanuvicari rājā, parikiṇṇo ñātisaṅghena.</gatha>
    <hangnum nr="235"/>
    <gatha type="1"> ‘‘Idamassa kaṇikāravanaṃ, supupphitaṃ sabbakālikaṃ rammaṃ;</gatha>
    <gatha type="last">Yahimanuvicari rājā, parikiṇṇo itthāgārehi.</gatha>
    <hangnum nr="236"/>
    <gatha type="1"> ‘‘Idamassa kaṇikāravanaṃ, supupphitaṃ sabbakālikaṃ rammaṃ;</gatha>
    <gatha type="last">Yahimanuvicari rājā, parikiṇṇo  ñātisaṅghena.</gatha>
    <hangnum nr="237"/>
    <gatha type="1"> ‘‘Idamassa pāṭalivanaṃ <note>[pāṭalīvanaṃ (sī.)]</note>, supupphitaṃ sabbakālikaṃ rammaṃ;</gatha>
    <gatha type="last">Yahimanuvicari rājā, parikiṇṇo itthāgārehi.</gatha>
    <hangnum nr="238"/>
    <gatha type="1"> ‘‘Idamassa pāṭalivanaṃ, supupphitaṃ sabbakālikaṃ rammaṃ;</gatha>
    <gatha type="last">Yahimanuvicari rājā, parikiṇṇo ñātisaṅghena.</gatha>
    <hangnum nr="239"/>
    <gatha type="1"> ‘‘Idamassa  ambavanaṃ, supupphitaṃ sabbakālikaṃ rammaṃ;</gatha>
    <gatha type="last">Yahimanuvicari rājā, parikiṇṇo itthāgārehi.</gatha>
    <hangnum nr="240"/>
    <gatha type="1"> ‘‘Idamassa ambavanaṃ, supupphitaṃ sabbakālikaṃ rammaṃ;</gatha>
    <gatha type="last">Yahimanuvicari rājā, parikiṇṇo ñātisaṅghena.</gatha>
    <hangnum nr="241"/>
    <gatha type="1"> ‘‘Ayamassa pokkharaṇī, sañchannā aṇḍajehi vītikiṇṇā;</gatha>
    <gatha type="last">Yahimanuvicari rājā, parikiṇṇo  itthāgārehi.</gatha>
    <hangnum nr="242"/>
    <gatha type="1"> ‘‘Ayamassa pokkharaṇī, sañchannā aṇḍajehi vītikiṇṇā;</gatha>
    <gatha type="last">Yahimanuvicari rājā, parikiṇṇo ñātisaṅghena’’.</gatha>
    <hangnum nr="243"/>
    <gatha type="1"> ‘‘Rājā vo kho <note>[rājā kho (sī. syā. pī.)]</note> pabbajito, sutasomo rajjaṃ imaṃ pahatvāna <note>[pahantvāna (syā. ka.)]</note>;</gatha>
    <gatha type="last">Kāsāyavatthavasano, nāgova ekako <note>[ekakova (sī.)]</note> carati’’.</gatha>
    <hangnum nr="244"/>
    <gatha type="1"> ‘‘Māssu pubbe ratikīḷitāni, hasitāni ca anussarittha <note>[anussarittho (pī.)]</note>;</gatha>
    <gatha type="last">Mā vo kāmā haniṃsu, rammaṃ hi <note>[surammañhi (syā. ka.)]</note> sudassanaṃ <note>[sudassanaṃ nāma (sī.)]</note> nagaraṃ.</gatha>
    <hangnum nr="245"/>
    <gatha type="1"> ‘‘Mettacittañca <note>[mettañca (pī.)]</note> bhāvetha, appamāṇaṃ divā ca ratto ca;</gatha>
    <gatha type="last">Agacchittha <note>[atha gañchittha (sī. syā. pī.)]</note> devapura, āvāsaṃ puññakammina’’nti <note>[puññakammānanti (pī.)]</note>.</gatha>
    <centered>Cūḷasutasomajātakaṃ pañcamaṃ.</centered>
    <centered>Cattālīsanipātaṃ niṭṭhitaṃ.</centered>
    <paragraph>Tassuddānaṃ –</paragraph>
    <gatha type="1">Suvapaṇḍitajambukakuṇḍalino , varakaññamalambusajātakañca;</gatha>
    <gatha type="last">Pavaruttamasaṅkhasirīvhayako, sutasomaarindhamarājavaro.</gatha>
  </text>
</tree>
