<?xml version='1.0' encoding='UTF-8'?>
<tree text="20. Sattatinip&#x101;to" target="text">
  <text>
    <hangnum/>
    <paragraph> 531. Kusajātakaṃ (1)</paragraph>
    <hangnum nr="1"/>
    <gatha type="1"> ‘‘Idaṃ  te raṭṭhaṃ sadhanaṃ sayoggaṃ, sakāyuraṃ sabbakāmūpapannaṃ;</gatha>
    <gatha type="last">Idaṃ te rajjaṃ <note>[raṭṭhaṃ (ka.)]</note> anusāsa amma, gacchāmahaṃ yattha piyā pabhāvatī’’.</gatha>
    <hangnum nr="2"/>
    <gatha type="1"> ‘‘Anujjubhūtena haraṃ mahantaṃ, divā ca ratto ca nisīthakāle <note>[nisīda kāle (ka.)]</note>;</gatha>
    <gatha type="last">Paṭigaccha tvaṃ khippaṃ kusāvatiṃ kusa <note>[kusāvatiṃ (syā. ka.)]</note>, nicchāmi dubbaṇṇamahaṃ vasantaṃ’’.</gatha>
    <hangnum nr="3"/>
    <gatha type="1"> ‘‘Nāhaṃ gamissāmi ito kusāvatiṃ, pabhāvatī vaṇṇapalobhito tava;</gatha>
    <gatha type="last">Ramāmi maddassa niketaramme, hitvāna raṭṭhaṃ tava dassane rato.</gatha>
    <hangnum nr="4"/>
    <gatha type="1"> ‘‘Pabhāvatī vaṇṇapalobhito tava, sammūḷharūpo vicarāmi mediniṃ <note>[medaniṃ (syā. ka.)]</note>;</gatha>
    <gatha type="last">Disaṃ na jānāmi kutomhi āgato, tayamhi matto migamandalocane.</gatha>
    <hangnum nr="5"/>
    <gatha type="1"> ‘‘Suvaṇṇacīravasane, jātarūpasumekhale;</gatha>
    <gatha type="last">Sussoṇi  tava kāmā hi <note>[kāmehi (sī. syā. pī.)]</note>, nāhaṃ rajjena matthiko’’.</gatha>
    <hangnum nr="6"/>
    <gatha type="1"> ‘‘Abbhūti <note>[abbhū hi (sī.), abhūti (syā.), abbhu hi (pī.)]</note> tassa bho hoti, yo anicchantamicchati;</gatha>
    <gatha type="last">Akāmaṃ rāja kāmesi <note>[kāmehi (sī. pī.)]</note>, akantaṃ kantu <note>[akanto kanta (sī. syā. pī.)]</note> micchasi’’.</gatha>
    <hangnum nr="7"/>
    <gatha type="1"> ‘‘Akāmaṃ vā sakāmaṃ vā, yo naro labhate piyaṃ;</gatha>
    <gatha type="last">Lābhamettha pasaṃsāma, alābho tattha pāpako’’.</gatha>
    <hangnum nr="8"/>
    <gatha type="1"> ‘‘Pāsāṇasāraṃ  khaṇasi, kaṇikārassa dārunā;</gatha>
    <gatha type="last">Vātaṃ jālena bādhesi, yo anicchantamicchasi’’.</gatha>
    <hangnum nr="9"/>
    <gatha type="1"> ‘‘Pāsāṇo nūna te hadaye, ohito mudulakkhaṇe;</gatha>
    <gatha type="last">Yo te sātaṃ na vindāmi, tirojanapadāgato.</gatha>
    <hangnum nr="10"/>
    <gatha type="1"> ‘‘Yadā maṃ bhakuṭiṃ <note>[bhūkuṭiṃ (sī. pī.)]</note> katvā, rājaputtī udikkhati <note>[rājaputti udikkhasi (sī. pī.)]</note>;</gatha>
    <gatha type="last">Āḷāriko tadā homi, rañño maddassantepure <note>[maddassa thīpure (sī. pī.) evamuparipi]</note>.</gatha>
    <hangnum nr="11"/>
    <gatha type="1"> ‘‘Yadā umhayamānā maṃ, rājaputtī udikkhati <note>[rājaputti udikkhasi (sī. pī.)]</note>;</gatha>
    <gatha type="last">Nāḷāriko tadā homi, rājā homi tadā kuso’’.</gatha>
    <hangnum nr="12"/>
    <gatha type="1"> ‘‘Sace  hi vacanaṃ saccaṃ, nemittānaṃ bhavissati;</gatha>
    <gatha type="last">Neva me tvaṃ patī assa, kāmaṃ chindantu sattadhā’’.</gatha>
    <hangnum nr="13"/>
    <gatha type="1"> ‘‘Sace hi vacanaṃ saccaṃ, aññesaṃ yadi vā mamaṃ;</gatha>
    <gatha type="last">Neva tuyhaṃ patī atthi, añño sīhassarā kusā’’.</gatha>
    <hangnum nr="14"/>
    <gatha type="1"> ‘‘Nekkhaṃ gīvaṃ te kāressaṃ, patvā khujje kusāvatiṃ;</gatha>
    <gatha type="last">Sace maṃ nāganāsūrū, olokeyya pabhāvatī.</gatha>
    <hangnum nr="15"/>
    <gatha type="1"> ‘‘Nekkhaṃ  gīvaṃ te kāressaṃ, patvā khujje kusāvatiṃ;</gatha>
    <gatha type="last">Sace maṃ nāganāsūrū, ālapeyya pabhāvatī.</gatha>
    <hangnum nr="16"/>
    <gatha type="1"> ‘‘Nekkhaṃ gīvaṃ te kāressaṃ, patvā khujje kusāvatiṃ;</gatha>
    <gatha type="last">Sace maṃ nāganāsūrū, umhāyeyya pabhāvatī.</gatha>
    <hangnum nr="17"/>
    <gatha type="1"> ‘‘Nekkhaṃ gīvaṃ te kāressaṃ, patvā khujje kusāvatiṃ;</gatha>
    <gatha type="last">Sace maṃ nāganāsūrū, pamhāyeyya pabhāvatī.</gatha>
    <hangnum nr="18"/>
    <gatha type="1"> ‘‘Nekkhaṃ gīvaṃ te kāressaṃ, patvā khujje kusāvatiṃ;</gatha>
    <gatha type="last">Sace me nāganāsūrū, pāṇīhi upasamphuse’’.</gatha>
    <hangnum nr="19"/>
    <gatha type="1"> ‘‘Na hi nūnāyaṃ rājaputtī, kuse sātampi vindati;</gatha>
    <gatha type="last">Āḷārike bhate pose, vetanena anatthike’’.</gatha>
    <hangnum nr="20"/>
    <gatha type="1"> ‘‘Na hi nūnāyaṃ sā <note>[nūna ayaṃ (sī. syā.)]</note> khujjā, labhati jivhāya chedanaṃ;</gatha>
    <gatha type="last">Sunisitena satthena, evaṃ dubbhāsitaṃ bhaṇaṃ’’.</gatha>
    <hangnum nr="21"/>
    <gatha type="1"> ‘‘Mā  naṃ rūpena pāmesi, ārohena pabhāvati;</gatha>
    <gatha type="last">Mahāyasoti katvāna, karassu rucire piyaṃ.</gatha>
    <hangnum nr="22"/>
    <gatha type="1"> ‘‘Mā naṃ rūpena pāmesi, ārohena pabhāvati;</gatha>
    <gatha type="last">Mahaddhanoti katvāna, karassu rucire piyaṃ.</gatha>
    <hangnum nr="23"/>
    <gatha type="1"> ‘‘Mā naṃ rūpena pāmesi, ārohena pabhāvati;</gatha>
    <gatha type="last">Mahabbaloti katvāna, karassu rucire piyaṃ.</gatha>
    <hangnum nr="24"/>
    <gatha type="1"> ‘‘Mā  naṃ rūpena pāmesi, ārohena pabhāvati;</gatha>
    <gatha type="last">Mahāraṭṭhoti katvāna, karassu rucire piyaṃ.</gatha>
    <hangnum nr="25"/>
    <gatha type="1"> ‘‘Mā naṃ rūpena pāmesi, ārohena pabhāvati;</gatha>
    <gatha type="last">Mahārājāti katvāna, karassu rucire piyaṃ.</gatha>
    <hangnum nr="26"/>
    <gatha type="1"> ‘‘Mā naṃ rūpena pāmesi, ārohena pabhāvati;</gatha>
    <gatha type="last">Sīhassaroti katvāna, karassu rucire piyaṃ.</gatha>
    <hangnum nr="27"/>
    <gatha type="1"> ‘‘Mā  naṃ rūpena pāmesi, ārohena pabhāvati;</gatha>
    <gatha type="last">Vaggussaroti katvāna, karassu rucire piyaṃ.</gatha>
    <hangnum nr="28"/>
    <gatha type="1"> ‘‘Mā naṃ rūpena pāmesi, ārohena pabhāvati;</gatha>
    <gatha type="last">Bindussaroti katvāna, karassu rucire piyaṃ.</gatha>
    <hangnum nr="29"/>
    <gatha type="1"> ‘‘Mā naṃ rūpena pāmesi, ārohena pabhāvati;</gatha>
    <gatha type="last">Mañjussaroti katvāna, karassu rucire piyaṃ.</gatha>
    <hangnum nr="30"/>
    <gatha type="1"> ‘‘Mā naṃ rūpena pāmesi, ārohena pabhāvati;</gatha>
    <gatha type="last">Madhussaroti <note>[madhurassaroti (sī.)]</note> katvāna, karassu rucire piyaṃ.</gatha>
    <hangnum nr="31"/>
    <gatha type="1"> ‘‘Mā naṃ rūpena pāmesi, ārohena pabhāvati;</gatha>
    <gatha type="last">Satasippoti katvāna, karassu rucire piyaṃ.</gatha>
    <hangnum nr="32"/>
    <gatha type="1"> ‘‘Mā naṃ rūpena pāmesi, ārohena pabhāvati;</gatha>
    <gatha type="last">Khattiyotipi katvāna <note>[karitvāna (sī.)]</note>, karassu rucire piyaṃ.</gatha>
    <hangnum nr="33"/>
    <gatha type="1"> ‘‘Mā naṃ rūpena pāmesi, ārohena pabhāvati;</gatha>
    <gatha type="last">Kusarājāti katvāna, karassu rucire piyaṃ’’.</gatha>
    <hangnum nr="34"/>
    <gatha type="1"> ‘‘Ete  nāgā upatthaddhā, sabbe tiṭṭhanti vammitā <note>[vammikā (syā.)]</note>;</gatha>
    <gatha type="last">Purā maddanti pākāraṃ, ānentetaṃ pabhāvatiṃ’’.</gatha>
    <hangnum nr="35"/>
    <gatha type="1"> ‘‘Satta  bile <note>[khaṇḍe (sī. pī.)]</note> karitvāna, ahametaṃ pabhāvatiṃ;</gatha>
    <gatha type="last">Khattiyānaṃ padassāmi, ye maṃ hantuṃ idhāgatā’’.</gatha>
    <hangnum nr="36"/>
    <gatha type="1"> ‘‘Avuṭṭhahi rājaputtī, sāmā koseyyavāsinī;</gatha>
    <gatha type="last">Assupuṇṇehi nettehi, dāsīgaṇapurakkhatā’’.</gatha>
    <hangnum nr="37"/>
    <gatha type="1"> ‘‘Taṃ nūna kakkūpanisevitaṃ mukhaṃ, ādāsadantātharupaccavekkhitaṃ;</gatha>
    <gatha type="last">Subhaṃ sunettaṃ virajaṃ anaṅgaṇaṃ, chuddhaṃ vane ṭhassati khattiyehi.</gatha>
    <hangnum nr="38"/>
    <gatha type="1"> ‘‘Te nūna me asite vellitagge, kese mudū candanasāralitte;</gatha>
    <gatha type="last">Samākule sīvathikāya majjhe, pādehi gijjhā parikaḍḍhissanti <note>[parikaḍḍhayanti (sī. syā. pī.)]</note>.</gatha>
    <hangnum nr="39"/>
    <gatha type="1"> ‘‘Tā nūna me tambanakhā sulomā, bāhā mudū candanasāralittā;</gatha>
    <gatha type="last">Chinnā vane ujjhitā khattiyehi, gayha dhaṅko <note>[vako (pī.)]</note> gacchati yena kāmaṃ.</gatha>
    <hangnum nr="40"/>
    <gatha type="1"> ‘‘Te nūna tālūpanibhe alambe, nisevite kāsikacandanena;</gatha>
    <gatha type="last">Thanesu me lambissati <note>[lambahīti (pī.)]</note> siṅgālo <note>[sigālo (sī. syā. pī.)]</note>, mātūva putto taruṇo tanūjo.</gatha>
    <hangnum nr="41"/>
    <gatha type="1"> ‘‘Taṃ  nūna soṇiṃ puthulaṃ sukoṭṭitaṃ, nisevitaṃ kañcanamekhalāhi;</gatha>
    <gatha type="last">Chinnaṃ vane khattiyehī avatthaṃ, siṅgālasaṅghā parikaḍḍhissanti <note>[gayhā vako gacchati yenakāmaṃ (pī.)]</note>.</gatha>
    <hangnum nr="42"/>
    <gatha type="1"> ‘‘Soṇā  dhaṅkā <note>[vakā (pī.)]</note> siṅgālā ca, ye caññe santi dāṭhino;</gatha>
    <gatha type="last">Ajarā nūna hessanti, bhakkhayitvā pabhāvatiṃ.</gatha>
    <hangnum nr="43"/>
    <gatha type="1"> ‘‘Sace maṃsāni hariṃsu, khattiyā dūragāmino;</gatha>
    <gatha type="last">Aṭṭhīni amma yācitvā, anupathe dahātha naṃ.</gatha>
    <hangnum nr="44"/>
    <gatha type="1"> ‘‘Khettāni amma kāretvā, kaṇikārettha ropaya <note>[ropaye (ka.)]</note>;</gatha>
    <gatha type="2">Yadā te pupphitā assu, hemantānaṃ himaccaye;</gatha>
    <gatha type="last">Sareyyātha mamaṃ <note>[mama (pī.)]</note> amma, evaṃvaṇṇā pabhāvatī’’.</gatha>
    <hangnum nr="45"/>
    <gatha type="1"> ‘‘Tassā mātā udaṭṭhāsi, khattiyā devavaṇṇinī;</gatha>
    <gatha type="last">Disvā asiñca sūnañca, rañño maddassantepure’’.</gatha>
    <hangnum nr="46"/>
    <gatha type="1"> ‘‘Iminā nūna asinā, susaññaṃ tanumajjhimaṃ;</gatha>
    <gatha type="last">Dhītaraṃ madda <note>[mama (sī.), maddo (pī.)]</note> hantvāna, khattiyānaṃ padassasi’’ <note>[padassati (pī. ka.)]</note>.</gatha>
    <hangnum nr="47"/>
    <gatha type="1"> ‘‘Na me akāsi vacanaṃ, atthakāmāya puttike;</gatha>
    <gatha type="last">Sājja lohitasañchannā, gacchasi <note>[gañchisi (sī. pī.)]</note> yamasādhanaṃ.</gatha>
    <hangnum nr="48"/>
    <gatha type="1"> ‘‘Evamāpajjatī poso, pāpiyañca nigacchati;</gatha>
    <gatha type="last">Yo ve hitānaṃ vacanaṃ, na karoti <note>[na karaṃ (sī.)]</note> atthadassinaṃ.</gatha>
    <hangnum nr="49"/>
    <gatha type="1"> ‘‘Sace ca ajja <note>[tvaṃ amma (sī.)]</note> dhāresi <note>[vāresi (pī.)]</note>, kumāraṃ cārudassanaṃ;</gatha>
    <gatha type="2">Kusena  jātaṃ khattiyaṃ, suvaṇṇamaṇimekhalaṃ;</gatha>
    <gatha type="last">Pūjitaṃ <note>[pūjitā (pī.)]</note> ñātisaṅghehi, na gacchasi <note>[gañchisi (sī. pī.)]</note> yamakkhayaṃ.</gatha>
    <hangnum nr="50"/>
    <gatha type="1"> ‘‘Yatthassu bherī nadati, kuñjaro ca nikūjati <note>[nikuñjati (pī.)]</note>;</gatha>
    <gatha type="last">Khattiyānaṃ kule bhadde, kiṃ nu sukhataraṃ tato.</gatha>
    <hangnum nr="51"/>
    <gatha type="1"> ‘‘Asso ca sisati <note>[asso hasisati (sī.), asso hasiyati (syā.), asso ca siṃsati (pī.)]</note> dvāre, kumāro uparodati;</gatha>
    <gatha type="last">Khattiyānaṃ kule bhadde, kiṃ nu sukhataraṃ tato.</gatha>
    <hangnum nr="52"/>
    <gatha type="1"> ‘‘Mayūrakoñcābhirude, kokilābhinikūjite;</gatha>
    <gatha type="last">Khattiyānaṃ kule bhadde, kiṃ nu sukhataraṃ tato’’.</gatha>
    <hangnum nr="53"/>
    <gatha type="1"> ‘‘Kahaṃ  nu so sattumaddano, pararaṭṭhappamaddano;</gatha>
    <gatha type="last">Kuso soḷārapaññāṇo, yo no dukkhā pamocaye’’.</gatha>
    <hangnum nr="54"/>
    <gatha type="1"> ‘‘Idheva so sattumaddano, pararaṭṭhappamaddano;</gatha>
    <gatha type="last">Kuso soḷārapaññāṇo, yo te sabbe vadhissati’’ <note>[yo no dukkhā pamocaye (sī.), so no sabbe vadhissati (pī.)]</note>.</gatha>
    <hangnum nr="55"/>
    <gatha type="1"> ‘‘Ummattikā nu bhaṇasi, andhabālā pabhāsasi <note>[ādu bālāva bhāsasi (sī. pī.)]</note>;</gatha>
    <gatha type="last">Kuso ce āgato assa, kiṃ na <note>[kinnu (syā. ka.)]</note> jānemu taṃ mayaṃ’’.</gatha>
    <hangnum nr="56"/>
    <gatha type="1"> ‘‘Eso  āḷāriko poso, kumārīpuramantare;</gatha>
    <gatha type="last">Daḷhaṃ katvāna saṃvelliṃ, kumbhiṃ dhovati oṇato’’.</gatha>
    <hangnum nr="57"/>
    <gatha type="1"> ‘‘Veṇī tvamasi caṇḍālī, adūsi kulagandhinī;</gatha>
    <gatha type="last">Kathaṃ maddakule jātā, dāsaṃ kayirāsi kāmukaṃ’’.</gatha>
    <hangnum nr="58"/>
    <gatha type="1"> ‘‘Namhi veṇī na caṇḍālī, na camhi kulagandhinī;</gatha>
    <gatha type="last">Okkākaputto bhaddante, tvaṃ nu dāsoti maññasi’’.</gatha>
    <hangnum nr="59"/>
    <gatha type="1"> ‘‘Yo  brāhmaṇasahassāni, sadā bhojeti vīsatiṃ;</gatha>
    <gatha type="last">Okkākaputto bhaddante, tvaṃ nu dāsoti maññasi’’.</gatha>
    <hangnum nr="60"/>
    <gatha type="1"> ‘‘Yassa nāgasahassāni, sadā yojenti vīsatiṃ;</gatha>
    <gatha type="last">Okkākaputto bhaddante, tvaṃ nu dāsoti maññasi.</gatha>
    <hangnum nr="61"/>
    <gatha type="1"> ‘‘Yassa assasahassāni, sadā yojenti vīsatiṃ;</gatha>
    <gatha type="last">Okkākaputto bhaddante, tvaṃ nu dāsoti maññasi.</gatha>
    <hangnum nr="62"/>
    <gatha type="1"> ‘‘Yassa rathasahassāni, sadā yojenti vīsatiṃ;</gatha>
    <gatha type="last">Okkākaputto bhaddante, tvaṃ nu dāsoti maññasi.</gatha>
    <gatha type="1"><note>[( ) ayaṃ gāthā sī. pī. potthakesuyeva dissati]</note> (‘‘Yassa usabhasahassāni, sadā yojenti vīsatiṃ;</gatha>
    <gatha type="last">Okkākaputto bhaddante, tvaṃ nu dāsoti maññasi) <note>[( ) ayaṃ gāthā sī. pī. potthakesuyeva dissati]</note>.</gatha>
    <hangnum nr="63"/>
    <gatha type="1"> ‘‘Yassa dhenusahassāni, sadā duhanti vīsatiṃ <note>[duyhanti vīsati (sī. pī.)]</note>;</gatha>
    <gatha type="last">Okkākaputto bhaddante, tvaṃ nu dāsoti maññasi’’.</gatha>
    <hangnum nr="64"/>
    <gatha type="1"> ‘‘Taggha  te dukkaṭaṃ bāle, yaṃ khattiyaṃ mahabbalaṃ;</gatha>
    <gatha type="last">Nāgaṃ maṇḍūkavaṇṇena, na naṃ <note>[na taṃ (sī. pī.)]</note> akkhāsidhāgataṃ’’ <note>[akkhāsi āgataṃ (sī.)]</note>.</gatha>
    <hangnum nr="65"/>
    <gatha type="1"> ‘‘Aparādhaṃ mahārāja, tvaṃ no khama rathesabha;</gatha>
    <gatha type="last">Yaṃ taṃ aññātavesena, nāññāsimhā idhāgataṃ’’.</gatha>
    <hangnum nr="66"/>
    <gatha type="1"> ‘‘Mādisassa na taṃ channaṃ, yohaṃ āḷāriko bhave;</gatha>
    <gatha type="last">Tvaññeva me pasīdassu, natthi te deva dukkaṭaṃ’’.</gatha>
    <hangnum nr="67"/>
    <gatha type="1"> ‘‘Gaccha bāle khamāpehi, kusarājaṃ mahabbalaṃ;</gatha>
    <gatha type="last">Khamāpito kuso rājā <note>[kusarājā (sabbattha)]</note>, so te dassati jīvitaṃ’’.</gatha>
    <hangnum nr="68"/>
    <gatha type="1"> ‘‘Pitussa vacanaṃ sutvā, devavaṇṇī pabhāvatī;</gatha>
    <gatha type="last">Sirasā aggahī pāde, kusarājaṃ mahabbalaṃ’’.</gatha>
    <hangnum nr="69"/>
    <gatha type="1"> ‘‘Yāmā  ratyo atikkantā, tāmā deva tayā vinā;</gatha>
    <gatha type="last">Vande te sirasā pāde, mā me kujjhaṃ rathesabha.</gatha>
    <hangnum nr="70"/>
    <gatha type="1"> ‘‘Sabbaṃ <note>[saccaṃ (sī. syā. pī.)]</note> te paṭijānāmi, mahārāja suṇohi me;</gatha>
    <gatha type="last">Na cāpi appiyaṃ tuyhaṃ, kareyyāmi ahaṃ puna.</gatha>
    <hangnum nr="71"/>
    <gatha type="1"> ‘‘Evaṃ ce yācamānāya, vacanaṃ me na kāhasi;</gatha>
    <gatha type="last">Idāni maṃ tāto hantvā, khattiyānaṃ padassati’’.</gatha>
    <hangnum nr="72"/>
    <gatha type="1"> ‘‘Evaṃ te yācamānāya, kiṃ na kāhāmi te vaco;</gatha>
    <gatha type="last">Vikuddho tyasmi kalyāṇi, mā tvaṃ bhāyi pabhāvati.</gatha>
    <hangnum nr="73"/>
    <gatha type="1"> ‘‘Sabbaṃ te paṭijānāmi, rājaputti suṇohi me;</gatha>
    <gatha type="last">Na cāpi appiyaṃ tuyhaṃ, kareyyāmi ahaṃ puna.</gatha>
    <hangnum nr="74"/>
    <gatha type="1"> ‘‘Tava kāmā hi sussoṇi, pahu <note>[bahu (syā.), bahū (pī.), bahuṃ (ka.)]</note> dukkhaṃ titikkhisaṃ <note>[titikkhissaṃ (sī. pī.)]</note>;</gatha>
    <gatha type="last">Bahuṃ maddakulaṃ hantvā, nayituṃ taṃ pabhāvati’’.</gatha>
    <hangnum nr="75"/>
    <gatha type="1"> ‘‘Yojayantu rathe asse, nānācitte samāhite;</gatha>
    <gatha type="last">Atha dakkhatha me vegaṃ, vidhamantassa <note>[vidhamentassa (sabbattha)]</note> sattavo’’.</gatha>
    <hangnum nr="76"/>
    <gatha type="1"> ‘‘Tañca tattha udikkhiṃsu, rañño maddassantepure;</gatha>
    <gatha type="last">Vijambhamānaṃ sīhaṃva, phoṭentaṃ diguṇaṃ bhujaṃ.</gatha>
    <hangnum nr="77"/>
    <gatha type="1"> ‘‘Hatthikkhandhañca  āruyha, āropetvā pabhāvatiṃ;</gatha>
    <gatha type="last">Saṅgāmaṃ otaritvāna, sīhanādaṃ nadī kuso.</gatha>
    <hangnum nr="78"/>
    <gatha type="1"> ‘‘Tassa taṃ nadato sutvā, sīhassevitare migā;</gatha>
    <gatha type="last">Khattiyā  vipalāyiṃsu, kusasaddabhayaṭṭitā <note>[kusasaddabhayaṭṭhitā (pī.)]</note>.</gatha>
    <hangnum nr="79"/>
    <gatha type="1"> ‘‘Hatthārohā anīkaṭṭhā, rathikā pattikārakā;</gatha>
    <gatha type="last">Aññamaññassa chindanti, kusasaddabhayaṭṭitā.</gatha>
    <hangnum nr="80"/>
    <gatha type="1"> ‘‘Tasmiṃ saṅgāmasīsasmiṃ, passitvā haṭṭha <note>[tuṭṭha (sī.)]</note> mānaso;</gatha>
    <gatha type="last">Kusassa rañño devindo, adā verocanaṃ maṇiṃ.</gatha>
    <hangnum nr="81"/>
    <gatha type="1"> ‘‘So taṃ vijitvā saṅgāmaṃ, laddhā verocanaṃ maṇiṃ;</gatha>
    <gatha type="last">Hatthikkhandhagato rājā, pāvekkhi nagaraṃ puraṃ.</gatha>
    <hangnum nr="82"/>
    <gatha type="1"> ‘‘Jīvaggāhaṃ <note>[jīvagāhaṃ (sī. pī.)]</note> gahetvāna, bandhitvā satta khattiye;</gatha>
    <gatha type="last">Sasurassupanāmesi, ime te deva sattavo.</gatha>
    <hangnum nr="83"/>
    <gatha type="1"> ‘‘Sabbeva te vasaṃ gatā, amittā vihatā tava;</gatha>
    <gatha type="last">Kāmaṃ karohi te tayā, muñca vā te hanassu vā’’.</gatha>
    <hangnum nr="84"/>
    <gatha type="1"> ‘‘Tuyheva sattavo ete, na hi te mayha sattavo;</gatha>
    <gatha type="last">Tvaññeva no mahārāja, muñca vā te hanassu vā’’.</gatha>
    <hangnum nr="85"/>
    <gatha type="1"> ‘‘Imā  te dhītaro satta, devakaññūpamā subhā;</gatha>
    <gatha type="last">Dadāhi nesaṃ ekekaṃ, hontu jāmātaro tava’’.</gatha>
    <hangnum nr="86"/>
    <gatha type="1"> ‘‘Amhākañceva tāsañca, tvaṃ no sabbesamissaro;</gatha>
    <gatha type="last">Tvaññeva no mahārāja, dehi nesaṃ yadicchasi’’.</gatha>
    <hangnum nr="87"/>
    <gatha type="1"> ‘‘Ekamekassa ekekaṃ, adā sīhassaro kuso;</gatha>
    <gatha type="last">Khattiyānaṃ tadā tesaṃ, rañño maddassa dhītaro.</gatha>
    <hangnum nr="88"/>
    <gatha type="1"> ‘‘Pīṇitā tena lābhena, tuṭṭhā sīhassare kuse;</gatha>
    <gatha type="last">Sakaraṭṭhāni  pāyiṃsu, khattiyā satta tāvade.</gatha>
    <hangnum nr="89"/>
    <gatha type="1"> ‘‘Pabhāvatiñca ādāya, maṇiṃ verocanaṃ subhaṃ <note>[tadā (pī.)]</note>;</gatha>
    <gatha type="last">Kusāvatiṃ kuso rājā, agamāsi mahabbalo.</gatha>
    <hangnum nr="90"/>
    <gatha type="1"> ‘‘Tyassu  ekarathe yantā, pavisantā kusāvatiṃ;</gatha>
    <gatha type="last">Samānā vaṇṇarūpena, nāññamaññātirocisuṃ <note>[nāññamaññamatirocayuṃ (sī.)]</note>.</gatha>
    <hangnum nr="91"/>
    <gatha type="1"> ‘‘Mātā puttena saṅgacchi <note>[saṅgañchi (sī. syā. pī.)]</note>, ubhayo ca jayampatī;</gatha>
    <gatha type="last">Samaggā te tadā āsuṃ, phītaṃ dharaṇimāvasu’’nti.</gatha>
    <centered>Kusajātakaṃ paṭhamaṃ.</centered>
    <hangnum/>
    <paragraph> 532. Soṇanandajātakaṃ (2)</paragraph>
    <hangnum nr="92"/>
    <gatha type="1"> ‘‘Devatā nusi gandhabbo, adu <note>[ādu (sī. syā.)]</note> sakko purindado;</gatha>
    <gatha type="last">Manussabhūto iddhimā, kathaṃ jānemu taṃ mayaṃ’’.</gatha>
    <hangnum nr="93"/>
    <gatha type="1"> ‘‘Nāpi devo na gandhabbo, nāpi sakko purindado;</gatha>
    <gatha type="last">Manussabhūto iddhimā, evaṃ jānāhi bhāradha’’ <note>[bhārabha (ka.)]</note>.</gatha>
    <hangnum nr="94"/>
    <gatha type="1"> ‘‘Katarūpamidaṃ bhoto <note>[bhoto (sī. pī.)]</note>, veyyāvaccaṃ anappakaṃ;</gatha>
    <gatha type="last">Devamhi vassamānamhi, anovassaṃ bhavaṃ akā.</gatha>
    <hangnum nr="95"/>
    <gatha type="1"> ‘‘Tato vātātape ghore, sītacchāyaṃ bhavaṃ akā;</gatha>
    <gatha type="last">Tato amittamajjhesu <note>[amittamajjhe ca (sī.)]</note>, saratāṇaṃ bhavaṃ akā.</gatha>
    <hangnum nr="96"/>
    <gatha type="1"> ‘‘Tato phītāni raṭṭhāni, vasino te bhavaṃ akā;</gatha>
    <gatha type="last">Tato ekasataṃ khatye, anuyante <note>[anuyutte (pī.)]</note> bhavaṃ akā.</gatha>
    <hangnum nr="97"/>
    <gatha type="1"> ‘‘Patītāssu  mayaṃ bhoto, vada taṃ <note>[vara taṃ (sī. syā. pī.)]</note> bhañja <note>[bhañña (sī. pī.), bhuñja (syā. ka.)]</note> micchasi;</gatha>
    <gatha type="2">Hatthiyānaṃ assarathaṃ, nāriyo ca alaṅkatā;</gatha>
    <gatha type="last">Nivesanāni rammāni, mayaṃ bhoto dadāmase.</gatha>
    <hangnum nr="98"/>
    <gatha type="1"> ‘‘Atha vaṅge <note>[atha vā saṅge (sī. pī.)]</note> vā magadhe, mayaṃ bhoto dadāmase;</gatha>
    <gatha type="last">Atha vā assakāvantī <note>[assakāvantiṃ (sī. syā. pī.)]</note>, sumanā damma te mayaṃ.</gatha>
    <hangnum nr="99"/>
    <gatha type="1"> ‘‘Upaḍḍhaṃ vāpi rajjassa, mayaṃ bhoto dadāmase;</gatha>
    <gatha type="last">Sace te attho rajjena, anusāsa yadicchasi’’.</gatha>
    <hangnum nr="100"/>
    <gatha type="1"> ‘‘Na  me atthopi rajjena, nagarena dhanena vā;</gatha>
    <gatha type="last">Athopi janapadena, attho mayhaṃ na vijjati.</gatha>
    <hangnum nr="101"/>
    <gatha type="1"> ‘‘Bhotova raṭṭhe vijite, araññe atthi assamo;</gatha>
    <gatha type="last">Pitā mayhaṃ janettī ca, ubho sammanti assame.</gatha>
    <hangnum nr="102"/>
    <gatha type="1"> ‘‘Tesāhaṃ <note>[tesvahaṃ (ka.)]</note> pubbācariyesu, puññaṃ na labhāmi kātave;</gatha>
    <gatha type="last">Bhavantaṃ ajjhāvaraṃ katvā, soṇaṃ <note>[sonaṃ (pī.)]</note> yācemu saṃvaraṃ’’.</gatha>
    <hangnum nr="103"/>
    <gatha type="1"> ‘‘Karomi te taṃ vacanaṃ, yaṃ maṃ bhaṇasi brāhmaṇa;</gatha>
    <gatha type="last">Etañca kho no akkhāhi, kīvanto hontu yācakā’’.</gatha>
    <hangnum nr="104"/>
    <gatha type="1"> ‘‘Parosataṃ jānapadā, mahāsālā ca brāhmaṇā;</gatha>
    <gatha type="2">Ime ca khattiyā sabbe, abhijātā yasassino;</gatha>
    <gatha type="last">Bhavañca rājā manojo, alaṃ hessanti yācakā’’.</gatha>
    <hangnum nr="105"/>
    <gatha type="1"> ‘‘Hatthī asse ca yojentu, rathaṃ sannayha sārathi <note>[naṃ rathi (pī.)]</note>;</gatha>
    <gatha type="2">Ābandhanāni gaṇhātha, pādāsussārayaddhaje <note>[pādesussārayaṃ dhaje (sī.), pādāsussārayaṃ dhaje (pī.)]</note>;</gatha>
    <gatha type="last">Assamaṃ  taṃ gamissāmi, yattha sammati kosiyo’’.</gatha>
    <hangnum nr="106"/>
    <gatha type="1"> ‘‘Tato ca rājā pāyāsi, senāya caturaṅginī;</gatha>
    <gatha type="last">Agamā assamaṃ rammaṃ, yattha sammati kosiyo’’.</gatha>
    <hangnum nr="107"/>
    <gatha type="1"> ‘‘Kassa kādambayo <note>[kassa kādambamayo (ka.)]</note> kājo, vehāsaṃ caturaṅgulaṃ;</gatha>
    <gatha type="last">Aṃsaṃ asamphusaṃ eti, udahārāya <note>[udahārassa (sī. syā. pī.)]</note> gacchato’’.</gatha>
    <hangnum nr="108"/>
    <gatha type="1"> ‘‘Ahaṃ soṇo mahārāja, tāpaso sahitabbato <note>[sahitaṃ vato (pī.)]</note>;</gatha>
    <gatha type="last">Bharāmi mātāpitaro, rattindivamatandito.</gatha>
    <hangnum nr="109"/>
    <gatha type="1"> ‘‘Vane phalañca mūlañca, āharitvā disampati;</gatha>
    <gatha type="last">Posemi mātāpitaro, pubbe katamanussaraṃ’’.</gatha>
    <hangnum nr="110"/>
    <gatha type="1"> ‘‘Icchāma  assamaṃ gantuṃ, yattha sammati kosiyo;</gatha>
    <gatha type="last">Maggaṃ no soṇa akkhāhi, yena gacchemu <note>[gacchāma (sī.)]</note> assamaṃ’’.</gatha>
    <hangnum nr="111"/>
    <gatha type="1"> ‘‘Ayaṃ  ekapadī rāja, yenetaṃ <note>[yena taṃ (ka.)]</note> meghasannibhaṃ;</gatha>
    <gatha type="last">Koviḷārehi sañchannaṃ, ettha sammati kosiyo’’.</gatha>
    <hangnum nr="112"/>
    <gatha type="1"> ‘‘Idaṃ vatvāna pakkāmi, taramāno mahāisi;</gatha>
    <gatha type="last">Vehāse antalikkhasmiṃ, anusāsitvāna khattiye.</gatha>
    <hangnum nr="113"/>
    <gatha type="1"> ‘‘Assamaṃ parimajjitvā, paññapetvāna <note>[paññapetvāna (sī. syā.)]</note> āsanaṃ;</gatha>
    <gatha type="last">Paṇṇasālaṃ pavisitvā, pitaraṃ paṭibodhayi.</gatha>
    <hangnum nr="114"/>
    <gatha type="1"> ‘‘Ime āyanti rājāno, abhijātā yasassino;</gatha>
    <gatha type="last">Assamā nikkhamitvāna, nisīda tvaṃ <note>[nisīdāhi (sī.)]</note> mahāise.</gatha>
    <hangnum nr="115"/>
    <gatha type="1"> ‘‘Tassa taṃ vacanaṃ sutvā, taramāno mahāisi;</gatha>
    <gatha type="last">Assamā  nikkhamitvāna, sadvāramhi upāvisi’’.</gatha>
    <hangnum nr="116"/>
    <gatha type="1"> ‘‘Tañca disvāna āyantaṃ, jalantaṃriva tejasā;</gatha>
    <gatha type="last">Khatyasaṅghaparibyūḷhaṃ, kosiyo etadabravi.</gatha>
    <hangnum nr="117"/>
    <gatha type="1"> ‘‘Kassa bherī mudiṅgā ca <note>[mutiṅgā ca (pī.)]</note>, saṅkhā paṇavadindimā <note>[deṇḍimā (sī. pī.)]</note>;</gatha>
    <gatha type="last">Purato paṭipannāni, hāsayantā rathesabhaṃ.</gatha>
    <hangnum nr="118"/>
    <gatha type="1"> ‘‘Kassa kañcanapaṭṭena, puthunā vijjuvaṇṇinā;</gatha>
    <gatha type="last">Yuvā kalāpasannaddho, ko eti siriyā jalaṃ.</gatha>
    <hangnum nr="119"/>
    <gatha type="1"> ‘‘Ukkāmukhapahaṭṭhaṃva, khadiraṅgārasannibhaṃ;</gatha>
    <gatha type="last">Mukhañca rucirā bhāti, ko eti siriyā jalaṃ.</gatha>
    <hangnum nr="120"/>
    <gatha type="1"> ‘‘Kassa paggahitaṃ chattaṃ, sasalākaṃ manoramaṃ;</gatha>
    <gatha type="last">Ādiccaraṃsāvaraṇaṃ, ko eti siriyā jalaṃ.</gatha>
    <hangnum nr="121"/>
    <gatha type="1"> ‘‘Kassa aṅgaṃ pariggayha, vāḷabījanimuttamaṃ;</gatha>
    <gatha type="last">Caranti varapuññassa <note>[varapaññassa (sī. pī.)]</note>, hatthikkhandhena āyato.</gatha>
    <hangnum nr="122"/>
    <gatha type="1"> ‘‘Kassa setāni chattāni, ājānīyā ca vammitā;</gatha>
    <gatha type="last">Samantā parikirenti <note>[parikiranti (sī. syā. pī.)]</note>, ko eti siriyā jalaṃ.</gatha>
    <hangnum nr="123"/>
    <gatha type="1"> ‘‘Kassa  ekasataṃ khatyā, anuyantā <note>[anuyuttā (pī.)]</note> yasassino;</gatha>
    <gatha type="last">Samantānupariyanti, ko eti siriyā jalaṃ.</gatha>
    <hangnum nr="124"/>
    <gatha type="1"> ‘‘Hatthi assaratha patti <note>[hatthī assā rathā pattī (sī.)]</note>, senā ca caturaṅginī;</gatha>
    <gatha type="last">Samantānupariyanti <note>[samantā anupariyāti (pī.)]</note>, ko eti siriyā jalaṃ.</gatha>
    <hangnum nr="125"/>
    <gatha type="1"> ‘‘Kassesā  mahatī senā, piṭṭhito anuvattati;</gatha>
    <gatha type="last">Akkhobhaṇī <note>[akkhābhanī (sī.), akkhobhinī (syā.)]</note> apariyantā, sāgarasseva ūmiyo’’.</gatha>
    <hangnum nr="126"/>
    <gatha type="1"> ‘‘Rājābhirājā <note>[rājādhirājā (ka.)]</note> manojo, indova jayataṃ pati;</gatha>
    <gatha type="last">Nandassajjhāvaraṃ eti, assamaṃ brahmacārinaṃ.</gatha>
    <hangnum nr="127"/>
    <gatha type="1"> ‘‘Tassesā mahatī senā, piṭṭhito anuvattati;</gatha>
    <gatha type="last">Akkhobhaṇī apariyantā, sāgarasseva ūmiyo’’.</gatha>
    <hangnum nr="128"/>
    <gatha type="1"> ‘‘Anulittā candanena, kāsikuttamadhārino <note>[kāsikavatthadhārino (pī.)]</note>;</gatha>
    <gatha type="last">Sabbe pañjalikā hutvā, isīnaṃ ajjhupāgamuṃ’’.</gatha>
    <hangnum nr="129"/>
    <gatha type="1"> ‘‘Kacci nu bhoto kusalaṃ, kacci bhoto anāmayaṃ;</gatha>
    <gatha type="last">Kacci uñchena yāpetha, kacci mūlaphalā bahū.</gatha>
    <hangnum nr="130"/>
    <gatha type="1"> ‘‘Kacci ḍaṃsā makasā ca, appameva sarīsapā <note>[siriṃsapā (sī. syā. pī.)]</note>;</gatha>
    <gatha type="last">Vane vāḷamigākiṇṇe, kacci hiṃsā na vijjati’’.</gatha>
    <hangnum nr="131"/>
    <gatha type="1"> ‘‘Kusalañceva no rāja, atho rāja anāmayaṃ;</gatha>
    <gatha type="last">Atho uñchena yāpema, atho mūlaphalā bahū.</gatha>
    <hangnum nr="132"/>
    <gatha type="1"> ‘‘Atho ḍaṃsā makasā ca <note>[ḍaṃsā ca makasā (sī.), ḍaṃsā ca makasā ca (pī.)]</note>, appameva sarīsapā <note>[siriṃsapā (sī. syā. pī.)]</note>;</gatha>
    <gatha type="last">Vane vāḷamigākiṇṇe, hiṃsā mayhaṃ <note>[a mhaṃ (sī. pī.)]</note> na vijjati.</gatha>
    <hangnum nr="133"/>
    <gatha type="1"> ‘‘Bahūni vassapūgāni, assame sammataṃ <note>[vasato (sī.)]</note> idha;</gatha>
    <gatha type="last">Nābhijānāmi uppannaṃ, ābādhaṃ amanoramaṃ.</gatha>
    <hangnum nr="134"/>
    <gatha type="1"> ‘‘Svāgataṃ te mahārāja, atho te adurāgataṃ;</gatha>
    <gatha type="last">Issarosi anuppatto, yaṃ idhatthi pavedaya.</gatha>
    <hangnum nr="135"/>
    <gatha type="1"> ‘‘Tindukāni  piyālāni, madhuke kāsumāriyo <note>[kāsamāriyo (sī. syā.)]</note>;</gatha>
    <gatha type="last">Phalāni  khuddakappāni, bhuñja rāja varaṃ varaṃ.</gatha>
    <hangnum nr="136"/>
    <gatha type="1"> ‘‘Idampi pānīyaṃ sītaṃ, ābhataṃ girigabbharā;</gatha>
    <gatha type="last">Tato piva mahārāja, sace tvaṃ abhikaṅkhasi’’.</gatha>
    <hangnum nr="137"/>
    <gatha type="1"> ‘‘Paṭiggahitaṃ yaṃ dinnaṃ, sabbassa agghiyaṃ kataṃ;</gatha>
    <gatha type="last">Nandassāpi nisāmetha, vacanaṃ so <note>[yaṃ (sī.), yaṃ so (pī.)]</note> pavakkhati.</gatha>
    <hangnum nr="138"/>
    <gatha type="1"> ‘‘Ajjhāvaramhā nandassa, bhoto santikamāgatā;</gatha>
    <gatha type="last">Suṇātu <note>[suṇātu me (sī. syā.)]</note> bhavaṃ vacanaṃ, nandassa parisāya ca’’.</gatha>
    <hangnum nr="139"/>
    <gatha type="1"> ‘‘Parosataṃ  jānapadā <note>[janapadā (pī.)]</note>, mahāsālā ca brāhmaṇā;</gatha>
    <gatha type="2">Ime ca khattiyā sabbe, abhijātā yasassino;</gatha>
    <gatha type="last">Bhavañca rājā manojo, anumaññantu me vaco.</gatha>
    <hangnum nr="140"/>
    <gatha type="1"> ‘‘Ye ca santi <note>[ye vasanti (sī.), ye hi santi (pī.)]</note> samītāro, yakkhāni idha massame;</gatha>
    <gatha type="last">Araññe bhūtabhabyāni, suṇantu vacanaṃ mama.</gatha>
    <hangnum nr="141"/>
    <gatha type="1"> ‘‘Namo katvāna bhūtānaṃ, isiṃ vakkhāmi subbataṃ;</gatha>
    <gatha type="last">So tyāhaṃ dakkhiṇā bāhu, tava kosiya sammato.</gatha>
    <hangnum nr="142"/>
    <gatha type="1"> ‘‘Pitaraṃ me janettiñca, bhattukāmassa me sato;</gatha>
    <gatha type="last">Vīra puññamidaṃ ṭhānaṃ, mā maṃ kosiya vāraya.</gatha>
    <hangnum nr="143"/>
    <gatha type="1"> ‘‘Sabbhi hetaṃ upaññātaṃ, mametaṃ upanissaja;</gatha>
    <gatha type="2">Uṭṭhānapāricariyāya, dīgharattaṃ tayā kataṃ;</gatha>
    <gatha type="last">Mātāpitūsu puññāni, mama lokadado bhava.</gatha>
    <hangnum nr="144"/>
    <gatha type="1"> ‘‘Tatheva santi manujā, dhamme dhammapadaṃ vidū;</gatha>
    <gatha type="last">Maggo  saggassa lokassa, yathā jānāsi tvaṃ ise.</gatha>
    <hangnum nr="145"/>
    <gatha type="1"> ‘‘Uṭṭhānapāricariyāya, mātāpitusukhāvahaṃ;</gatha>
    <gatha type="last">Taṃ maṃ puññā nivāreti, ariyamaggāvaro naro’’.</gatha>
    <hangnum nr="146"/>
    <gatha type="1"> ‘‘Suṇantu  bhonto vacanaṃ, bhāturajjhāvarā mama;</gatha>
    <gatha type="2">Kulavaṃsaṃ mahārāja, porāṇaṃ parihāpayaṃ;</gatha>
    <gatha type="last">Adhammacārī jeṭṭhesu <note>[yo jeṭṭho (sī.)]</note>, nirayaṃ sopapajjati <note>[so upapajjati (sī. syā. pī.)]</note>.</gatha>
    <hangnum nr="147"/>
    <gatha type="1"> ‘‘Ye ca dhammassa kusalā, porāṇassa disampati;</gatha>
    <gatha type="last">Cārittena ca sampannā, na te gacchanti duggatiṃ.</gatha>
    <hangnum nr="148"/>
    <gatha type="1"> ‘‘Mātāpitā ca bhātā ca, bhaginī ñātibandhavā;</gatha>
    <gatha type="last">Sabbe jeṭṭhassa te bhārā, evaṃ jānāhi bhāradha <note>[bhāratha (syā.)]</note>.</gatha>
    <hangnum nr="149"/>
    <gatha type="1"> ‘‘Ādiyitvā garuṃ bhāraṃ, nāviko viya ussahe;</gatha>
    <gatha type="last">Dhammañca nappamajjāmi, jeṭṭho casmi rathesabha’’.</gatha>
    <hangnum nr="150"/>
    <gatha type="1"> ‘‘Adhigamā <note>[adhigatamhā (sī.), adhigamhā (syā.), adhigatamha (pī.)]</note> tame ñāṇaṃ, jālaṃva jātavedato;</gatha>
    <gatha type="last">Evameva no bhavaṃ dhammaṃ, kosiyo pavidaṃsayi.</gatha>
    <hangnum nr="151"/>
    <gatha type="1"> ‘‘Yathā udayamādicco, vāsudevo pabhaṅkaro;</gatha>
    <gatha type="2">Pāṇīnaṃ pavidaṃseti, rūpaṃ kalyāṇapāpakaṃ;</gatha>
    <gatha type="last">Evameva no bhavaṃ dhammaṃ, kosiyo pavidaṃsayi’’.</gatha>
    <hangnum nr="152"/>
    <gatha type="1"> ‘‘Evaṃ  me yācamānassa, añjaliṃ nāvabujjhatha;</gatha>
    <gatha type="last">Tava paddhacaro <note>[tava paṭṭhacaro (syā.), tava baddhañcaro (pī.), tavupaṭṭhacaro (ka.)]</note> hessaṃ, vuṭṭhito paricārako’’.</gatha>
    <hangnum nr="153"/>
    <gatha type="1"> ‘‘Addhā nanda vijānāsi <note>[pajānāsi (sī.)]</note>, saddhammaṃ sabbhi desitaṃ;</gatha>
    <gatha type="last">Ariyo  ariyasamācāro, bāḷhaṃ tvaṃ mama ruccasi.</gatha>
    <hangnum nr="154"/>
    <gatha type="1"> ‘‘Bhavantaṃ vadāmi bhotiñca, suṇātha vacanaṃ mama;</gatha>
    <gatha type="last">Nāyaṃ bhāro bhāramato <note>[bhāramatto (sī. syā.)]</note>, ahu mayhaṃ kudācanaṃ.</gatha>
    <hangnum nr="155"/>
    <gatha type="1"> ‘‘Taṃ maṃ upaṭṭhitaṃ santaṃ, mātāpitusukhāvahaṃ;</gatha>
    <gatha type="last">Nando ajjhāvaraṃ katvā, upaṭṭhānāya yācati.</gatha>
    <hangnum nr="156"/>
    <gatha type="1"> ‘‘Yo ve icchati kāmena, santānaṃ brahmacārinaṃ;</gatha>
    <gatha type="last">Nandaṃ vo varatha eko <note>[nandaṃ vadatha eke (pī.)]</note>, kaṃ nando upatiṭṭhatu’’.</gatha>
    <hangnum nr="157"/>
    <gatha type="1"> ‘‘Tayā  tāta anuññātā, soṇa taṃ nissitā mayaṃ;</gatha>
    <gatha type="last">Upaghātuṃ <note>[upaghāyituṃ (sī.)]</note> labhe nandaṃ, muddhani brahmacārinaṃ’’.</gatha>
    <hangnum nr="158"/>
    <gatha type="1"> ‘‘Assatthasseva taruṇaṃ, pavāḷaṃ māluteritaṃ;</gatha>
    <gatha type="last">Cirassaṃ nandaṃ disvāna, hadayaṃ me pavedhati.</gatha>
    <hangnum nr="159"/>
    <gatha type="1"> ‘‘Yadā suttāpi supine <note>[suppante (syā. pī.)]</note>, nandaṃ passāmi āgataṃ;</gatha>
    <gatha type="last">Udaggā sumanā homi, nando no āgato ayaṃ.</gatha>
    <hangnum nr="160"/>
    <gatha type="1"> ‘‘Yadā ca paṭibujjhitvā, nandaṃ passāmi nāgataṃ;</gatha>
    <gatha type="last">Bhiyyo āvisatī soko, domanassañcanappakaṃ.</gatha>
    <hangnum nr="161"/>
    <gatha type="1"> ‘‘Sāhaṃ ajja cirassampi, nandaṃ passāmi āgataṃ;</gatha>
    <gatha type="last">Bhattucca <note>[bhattuñca (ka.)]</note> mayhañca piyo, nando no pāvisī gharaṃ.</gatha>
    <hangnum nr="162"/>
    <gatha type="1"> ‘‘Pitupi nando suppiyo, yaṃ nando nappavase <note>[pāvisī (pī.)]</note> gharā <note>[gharaṃ (syā. pī. ka.)]</note>;</gatha>
    <gatha type="last">Labhatū tāta nando taṃ, maṃ nando upatiṭṭhatu’’.</gatha>
    <hangnum nr="163"/>
    <gatha type="1"> ‘‘Anukampikā  patiṭṭhā ca, pubbe rasadadī ca no;</gatha>
    <gatha type="last">Maggo saggassa lokassa, mātā taṃ varate ise.</gatha>
    <hangnum nr="164"/>
    <gatha type="1"> ‘‘Pubbe rasadadī gottī, mātā puññūpasaṃhitā;</gatha>
    <gatha type="last">Maggo saggassa lokassa, mātā taṃ varate ise’’.</gatha>
    <hangnum nr="165"/>
    <gatha type="1"> ‘‘Ākaṅkhamānā puttaphalaṃ, devatāya namassati;</gatha>
    <gatha type="last">Nakkhattāni ca pucchati, utusaṃvaccharāni ca.</gatha>
    <hangnum nr="166"/>
    <gatha type="1"> ‘‘Tassā utumhi nhātāya <note>[utusinātāya (pī.)]</note>, hoti gabbhassa vokkamo <note>[gabbhassa’vakkamo (sī. syā. pī.)]</note>;</gatha>
    <gatha type="last">Tena dohaḷinī hoti, suhadā tena vuccati.</gatha>
    <hangnum nr="167"/>
    <gatha type="1"> ‘‘Saṃvaccharaṃ  vā ūnaṃ vā, pariharitvā vijāyati;</gatha>
    <gatha type="last">Tena sā janayantīti, janetti <note>[janettī (sī. syā. pī.)]</note> tena vuccati.</gatha>
    <hangnum nr="168"/>
    <gatha type="1"> ‘‘Thanakhīrena <note>[thanakkhīrena (sī.)]</note> gītena, aṅgapāvuraṇena <note>[aṅgapāpuraṇena (pī.)]</note> ca;</gatha>
    <gatha type="last">Rodantaṃ puttaṃ <note>[eva (pī.)]</note> toseti, tosentī tena vuccati.</gatha>
    <hangnum nr="169"/>
    <gatha type="1"> ‘‘Tato  vātātape ghore, mamaṃ katvā udikkhati;</gatha>
    <gatha type="last">Dārakaṃ appajānantaṃ, posentī tena vuccati.</gatha>
    <hangnum nr="170"/>
    <gatha type="1"> ‘‘Yañca mātudhanaṃ hoti, yañca hoti pituddhanaṃ;</gatha>
    <gatha type="last">Ubhayampetassa gopeti, api puttassa no siyā.</gatha>
    <hangnum nr="171"/>
    <gatha type="1"> ‘‘Evaṃ putta aduṃ putta, iti mātā vihaññati;</gatha>
    <gatha type="2">Pamattaṃ paradāresu, nisīthe pattayobbane;</gatha>
    <gatha type="last">Sāyaṃ puttaṃ anāyantaṃ, iti mātā vihaññati.</gatha>
    <hangnum nr="172"/>
    <gatha type="1"> ‘‘Evaṃ kicchā bhato poso, mātu aparicārako;</gatha>
    <gatha type="last">Mātari micchā caritvāna, nirayaṃ sopapajjati.</gatha>
    <hangnum nr="173"/>
    <gatha type="1"> ‘‘Evaṃ  kicchā bhato poso, pitu aparicārako;</gatha>
    <gatha type="last">Pitari micchā caritvāna, nirayaṃ sopapajjati.</gatha>
    <hangnum nr="174"/>
    <gatha type="1"> ‘‘Dhanāpi dhanakāmānaṃ, nassati iti me sutaṃ;</gatha>
    <gatha type="last">Mātaraṃ aparicaritvāna, kicchaṃ vā so nigacchati.</gatha>
    <hangnum nr="175"/>
    <gatha type="1"> ‘‘Dhanāpi dhanakāmānaṃ, nassati iti me sutaṃ;</gatha>
    <gatha type="last">Pitaraṃ aparicaritvāna, kicchaṃ vā so nigacchati.</gatha>
    <hangnum nr="176"/>
    <gatha type="1"> ‘‘Ānando ca pamodo ca, sadā hasitakīḷitaṃ;</gatha>
    <gatha type="last">Mātaraṃ paricaritvāna, labbhametaṃ vijānato.</gatha>
    <hangnum nr="177"/>
    <gatha type="1"> ‘‘Ānando ca pamodo ca, sadā hasitakīḷitaṃ;</gatha>
    <gatha type="last">Pitaraṃ paricaritvāna, labbhametaṃ vijānato.</gatha>
    <hangnum nr="178"/>
    <gatha type="1"> ‘‘Dānañca peyyavajjañca <note>[piyavācā ca (sī. syā. ka.)]</note>, atthacariyā ca yā idha;</gatha>
    <gatha type="2">Samānattatā <note>[samānattā (pī.)]</note> ca dhammesu, tattha tattha yathārahaṃ;</gatha>
    <gatha type="last">Ete kho saṅgahā loke, rathassāṇīva yāyato.</gatha>
    <hangnum nr="179"/>
    <gatha type="1"> Ete ca saṅgahā nāssu, na mātā puttakāraṇā;</gatha>
    <gatha type="last">Labhetha mānaṃ pūjaṃ vā <note>[pūjañca (pī.)]</note>, pitā vā puttakāraṇā.</gatha>
    <hangnum nr="180"/>
    <gatha type="1"> ‘‘Yasmā ca saṅgahā <note>[saṅgahe (dī. ni. 3.273; a. ni. 4.32) tadaṭṭhakathāyo oloketabbā]</note> ete, sammapekkhanti <note>[samavekkhanti (sī. syā. pī.) a. ni. 4.32]</note> paṇḍitā;</gatha>
    <gatha type="last">Tasmā mahattaṃ papponti, pāsaṃsā ca bhavanti te.</gatha>
    <hangnum nr="181"/>
    <gatha type="1"> ‘‘Brahmāti <note>[brahmā hi (pī.)]</note> mātāpitaro, pubbācariyāti vuccare;</gatha>
    <gatha type="last">Āhuneyyā  ca puttānaṃ, pajāya anukampakā.</gatha>
    <hangnum nr="182"/>
    <gatha type="1"> ‘‘Tasmā hi ne namasseyya, sakkareyya ca paṇḍito;</gatha>
    <gatha type="2">Annena atho <note>[matho (pī.), atha (a. ni. 4.63; itivu. 106)]</note> pānena, vatthena sayanena ca;</gatha>
    <gatha type="last">Ucchādanena nhāpanena <note>[nahāpanena (sī. pī.)]</note>, pādānaṃ dhovanena ca.</gatha>
    <hangnum nr="183"/>
    <gatha type="1"> ‘‘Tāya naṃ pāricariyāya <note>[paricariyāya (pī.)]</note>, mātāpitūsu paṇḍitā;</gatha>
    <gatha type="last">Idheva naṃ pasaṃsanti, pecca sagge pamodatī’’ti.</gatha>
    <centered>Soṇanandajātakaṃ dutiyaṃ.</centered>
    <centered>Sattatinipātaṃ niṭṭhitaṃ.</centered>
    <paragraph>Tassuddānaṃ –</paragraph>
    <gatha type="1">Atha sattatimamhi nipātavare, sabhāvantu kusāvatirājavaro;</gatha>
    <gatha type="last">Atha soṇasunandavaro ca puna, abhivāsitasattatimamhi suteti.</gatha>
  </text>
</tree>
