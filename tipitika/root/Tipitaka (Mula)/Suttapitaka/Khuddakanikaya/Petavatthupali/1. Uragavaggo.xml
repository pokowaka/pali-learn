<?xml version='1.0' encoding='UTF-8'?>
<tree text="1. Uragavaggo" target="text">
  <text>
    <centered> Namo tassa bhagavato arahato sammāsambuddhassa</centered>
    <subhead>1. Khettūpamapetavatthu</subhead>
    <hangnum nr="1"/>
    <gatha type="1"> ‘‘Khettūpamā  arahanto, dāyakā kassakūpamā;</gatha>
    <gatha type="last">Bījūpamaṃ deyyadhammaṃ, etto nibbattate phalaṃ.</gatha>
    <hangnum nr="2"/>
    <gatha type="1"> ‘‘Etaṃ bījaṃ kasi khettaṃ, petānaṃ dāyakassa ca;</gatha>
    <gatha type="last">Taṃ petā paribhuñjanti, dātā puññena vaḍḍhati.</gatha>
    <hangnum nr="3"/>
    <gatha type="1"> ‘‘Idheva  kusalaṃ katvā, pete ca paṭipūjiya;</gatha>
    <gatha type="last">Saggañca kamati <note>[gamati (ka.)]</note> ṭṭhānaṃ, kammaṃ katvāna bhaddaka’’nti.</gatha>
    <centered>Khettūpamapetavatthu paṭhamaṃ.</centered>
    <subhead>2. Sūkaramukhapetavatthu</subhead>
    <hangnum nr="4"/>
    <gatha type="1"> ‘‘Kāyo  te sabbasovaṇṇo, sabbā obhāsate disā;</gatha>
    <gatha type="last">Mukhaṃ te sūkarasseva, kiṃ kammamakarī pure’’ <note>[makarā pure (ka.)]</note>.</gatha>
    <hangnum nr="5"/>
    <gatha type="1"> ‘‘Kāyena saññato āsiṃ, vācāyāsimasaññato;</gatha>
    <gatha type="last">Tena metādiso vaṇṇo, yathā passasi nārada.</gatha>
    <hangnum nr="6"/>
    <gatha type="1"> ‘‘Taṃ  tyāhaṃ <note>[tāhaṃ (ka.)]</note> nārada brūmi, sāmaṃ diṭṭhamidaṃ tayā;</gatha>
    <gatha type="last">Mākāsi  mukhasā pāpaṃ, mā kho sūkaramukho ahū’’ti.</gatha>
    <centered>Sūkaramukhapetavatthu dutiyaṃ.</centered>
    <subhead>3. Pūtimukhapetavatthu</subhead>
    <hangnum nr="7"/>
    <gatha type="1"> ‘‘Dibbaṃ subhaṃ dhāresi vaṇṇadhātuṃ, vehāyasaṃ tiṭṭhasi antalikkhe;</gatha>
    <gatha type="last">Mukhañca te kimayo pūtigandhaṃ, khādanti kiṃ kammamakāsi pubbe’’.</gatha>
    <hangnum nr="8"/>
    <gatha type="1"> ‘‘Samaṇo ahaṃ pāpotiduṭṭhavāco <note>[pāpo duṭṭhavāco (sī.), pāpo dukkhavāco (syā. pī.)]</note>, tapassirūpo mukhasā asaññato;</gatha>
    <gatha type="last">Laddhā ca me tapasā vaṇṇadhātu, mukhañca me pesuṇiyena pūti.</gatha>
    <hangnum nr="9"/>
    <gatha type="1"> ‘‘Tayidaṃ tayā nārada sāmaṃ diṭṭhaṃ,</gatha>
    <gatha type="2">Anukampakā ye kusalā vadeyyuṃ;</gatha>
    <gatha type="3">‘Mā pesuṇaṃ mā ca musā abhāṇi,</gatha>
    <gatha type="last">Yakkho tuvaṃ hohisi kāmakāmī’’’ti.</gatha>
    <centered>Pūtimukhapetavatthu tatiyaṃ.</centered>
    <subhead>4. Piṭṭhadhītalikapetavatthu</subhead>
    <hangnum nr="10"/>
    <gatha type="1"> ‘‘Yaṃ  kiñcārammaṇaṃ katvā, dajjā dānaṃ amaccharī;</gatha>
    <gatha type="last">Pubbapete ca ārabbha, atha vā vatthudevatā.</gatha>
    <hangnum nr="11"/>
    <gatha type="1"> ‘‘Cattāro ca mahārāje, lokapāle yasassine <note>[yasassino (sī. syā.)]</note>;</gatha>
    <gatha type="2"/>
    <gatha type="1">Kuveraṃ dhataraṭṭhañca, virūpakkhaṃ virūḷhakaṃ;</gatha>
    <gatha type="last">Te  ceva pūjitā honti, dāyakā ca anipphalā.</gatha>
    <hangnum nr="12"/>
    <gatha type="1"> ‘‘Na  hi ruṇṇaṃ vā soko vā, yā caññā paridevanā;</gatha>
    <gatha type="last">Na taṃ petassa atthāya, evaṃ tiṭṭhanti ñātayo.</gatha>
    <hangnum nr="13"/>
    <gatha type="1"> ‘‘Ayañca kho dakkhiṇā dinnā, saṅghamhi suppatiṭṭhitā;</gatha>
    <gatha type="last">Dīgharattaṃ hitāyassa, ṭhānaso upakappatī’’ti.</gatha>
    <centered>Piṭṭhadhītalikapetavatthu catutthaṃ.</centered>
    <subhead>5. Tirokuṭṭapetavatthu</subhead>
    <hangnum nr="14"/>
    <gatha type="1"><note>[khu. pā. 7.1 khuddakapāṭhe]</note> ‘‘Tirokuṭṭesu <note>[tirokuḍḍesu (sī. syā. pī.)]</note> tiṭṭhanti, sandhisiṅghāṭakesu ca;</gatha>
    <gatha type="last">Dvārabāhāsu tiṭṭhanti, āgantvāna sakaṃ gharaṃ.</gatha>
    <hangnum nr="15"/>
    <gatha type="1"> ‘‘Pahūte annapānamhi, khajjabhojje upaṭṭhite;</gatha>
    <gatha type="last">Na tesaṃ koci sarati, sattānaṃ kammapaccayā.</gatha>
    <hangnum nr="16"/>
    <gatha type="1"> ‘‘Evaṃ  dadanti ñātīnaṃ, ye honti anukampakā;</gatha>
    <gatha type="2">Suciṃ paṇītaṃ kālena, kappiyaṃ pānabhojanaṃ;</gatha>
    <gatha type="last">‘Idaṃ vo ñātīnaṃ hotu, sukhitā hontu ñātayo’.</gatha>
    <hangnum nr="17"/>
    <gatha type="1"> ‘‘Te ca tattha samāgantvā, ñātipetā samāgatā;</gatha>
    <gatha type="last">Pahūte annapānamhi, sakkaccaṃ anumodare.</gatha>
    <hangnum nr="18"/>
    <gatha type="1"> ‘‘‘Ciraṃ jīvantu no ñātī, yesaṃ hetu labhāmase;</gatha>
    <gatha type="last">Amhākañca katā pūjā, dāyakā ca anipphalā’.</gatha>
    <hangnum nr="19"/>
    <gatha type="1"> ‘‘‘Na hi tattha kasi atthi, gorakkhettha na vijjati;</gatha>
    <gatha type="2">Vaṇijjā tādisī natthi, hiraññena kayākayaṃ <note>[kayokkayaṃ (sī. ka.) kayokayaṃ (khu. pā. 7.6)]</note>;</gatha>
    <gatha type="last">Ito  dinnena yāpenti, petā kālagatā <note>[kālakatā (sī. syā. pī.)]</note> tahiṃ’.</gatha>
    <hangnum nr="20"/>
    <gatha type="1"> ‘‘‘Unname  udakaṃ vuṭṭhaṃ, yathā ninnaṃ pavattati;</gatha>
    <gatha type="last">Evameva ito dinnaṃ, petānaṃ upakappati’.</gatha>
    <hangnum nr="21"/>
    <gatha type="1"> ‘‘‘Yathā vārivahā pūrā, paripūrenti sāgaraṃ;</gatha>
    <gatha type="last">Evameva ito dinnaṃ, petānaṃ upakappati’.</gatha>
    <hangnum nr="22"/>
    <gatha type="1"> ‘‘‘Adāsi  me akāsi me, ñāti mittā <note>[ñāti mitto (?)]</note> sakhā ca me;</gatha>
    <gatha type="last">Petānaṃ dakkhiṇaṃ dajjā, pubbe katamanussaraṃ’.</gatha>
    <hangnum nr="23"/>
    <gatha type="1"> ‘‘‘Na hi ruṇṇaṃ vā soko vā, yā caññā paridevanā;</gatha>
    <gatha type="last">Na taṃ petānamatthāya, evaṃ tiṭṭhanti ñātayo’.</gatha>
    <hangnum nr="24"/>
    <gatha type="1"> ‘‘‘Ayañca kho dakkhiṇā dinnā, saṅghamhi suppatiṭṭhitā;</gatha>
    <gatha type="last">Dīgharattaṃ hitāyassa, ṭhānaso upakappati’.</gatha>
    <hangnum nr="25"/>
    <gatha type="1"> ‘‘So ñātidhammo ca ayaṃ nidassito, petāna pūjā ca katā uḷārā;</gatha>
    <gatha type="last">Balañca bhikkhūnamanuppadinnaṃ, tumhehi puññaṃ pasutaṃ anappaka’’nti.</gatha>
    <centered>Tirokuṭṭapetavatthu pañcamaṃ.</centered>
    <subhead>6. Pañcaputtakhādapetivatthu</subhead>
    <hangnum nr="26"/>
    <gatha type="1"> ‘‘Naggā  dubbaṇṇarūpāsi, duggandhā pūti vāyasi;</gatha>
    <gatha type="last">Makkhikāhi parikiṇṇā <note>[makkhikāparikiṇṇā ca (sī.)]</note>, kā nu tvaṃ idha tiṭṭhasī’’ti.</gatha>
    <hangnum nr="27"/>
    <gatha type="1"> ‘‘Ahaṃ bhadante <note>[bhaddante (ka.)]</note> petīmhi, duggatā yamalokikā;</gatha>
    <gatha type="last">Pāpakammaṃ  karitvāna, petalokaṃ ito gatā.</gatha>
    <hangnum nr="28"/>
    <gatha type="1"> ‘‘Kālena pañca puttāni, sāyaṃ pañca punāpare;</gatha>
    <gatha type="last">Vijāyitvāna khādāmi, tepi nā honti me alaṃ.</gatha>
    <hangnum nr="29"/>
    <gatha type="1"> ‘‘Pariḍayhati dhūmāyati, khudāya <note>[khuddāya (ka.)]</note> hadayaṃ mama;</gatha>
    <gatha type="last">Pānīyaṃ na labhe pātuṃ, passa maṃ byasanaṃ gata’’nti.</gatha>
    <hangnum nr="30"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, puttamaṃsāni khādasī’’ti.</gatha>
    <hangnum nr="31"/>
    <gatha type="1"> ‘‘Sapatī <note>[sapattī (sī.)]</note> me gabbhinī āsi, tassā pāpaṃ acetayiṃ;</gatha>
    <gatha type="last">Sāhaṃ paduṭṭhamanasā, akariṃ gabbhapātanaṃ.</gatha>
    <hangnum nr="32"/>
    <gatha type="1"> ‘‘Tassā  dvemāsiko gabbho, lohitaññeva pagghari;</gatha>
    <gatha type="2">Tadassā mātā kupitā, mayhaṃ ñātī samānayi;</gatha>
    <gatha type="last">Sapathañca maṃ kāresi, paribhāsāpayī ca maṃ.</gatha>
    <hangnum nr="33"/>
    <gatha type="1"> ‘‘Sāhaṃ ghorañca sapathaṃ, musāvādaṃ abhāsisaṃ;</gatha>
    <gatha type="last">Puttamaṃsāni khādāmi, sace taṃ pakataṃ mayā.</gatha>
    <hangnum nr="34"/>
    <gatha type="1"> ‘‘Tassa kammassa vipākena <note>[vipākaṃ (syā. ka.)]</note>, musāvādassa cūbhayaṃ;</gatha>
    <gatha type="last">Puttamaṃsāni khādāmi, pubbalohitamakkhitā’’ti.</gatha>
    <centered>Pañcaputtakhādapetivatthu <note>[pañcaputtakhādapetavatthu (sī. syā. pī.) evamuparipi]</note> chaṭṭhaṃ.</centered>
    <subhead>7. Sattaputtakhādapetivatthu</subhead>
    <hangnum nr="35"/>
    <gatha type="1"> ‘‘Naggā  dubbaṇṇarūpāsi, duggandhā pūti vāyasi;</gatha>
    <gatha type="last">Makkhikāhi  parikiṇṇā, kā nu tvaṃ idha tiṭṭhasī’’ti.</gatha>
    <hangnum nr="36"/>
    <gatha type="1"> ‘‘Ahaṃ bhadante petīmhi, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā.</gatha>
    <hangnum nr="37"/>
    <gatha type="1"> ‘‘Kālena satta puttāni, sāyaṃ satta punāpare;</gatha>
    <gatha type="last">Vijāyitvāna khādāmi, tepi nā honti me alaṃ.</gatha>
    <hangnum nr="38"/>
    <gatha type="1"> ‘‘Pariḍayhati dhūmāyati, khudāya hadayaṃ mama;</gatha>
    <gatha type="last">Nibbutiṃ nādhigacchāmi, aggidaḍḍhāva ātape’’ti.</gatha>
    <hangnum nr="39"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, puttamaṃsāni khādasī’’ti.</gatha>
    <hangnum nr="40"/>
    <gatha type="1"> ‘‘Ahū mayhaṃ duve puttā, ubho sampattayobbanā;</gatha>
    <gatha type="last">Sāhaṃ puttabalūpetā, sāmikaṃ atimaññisaṃ.</gatha>
    <hangnum nr="41"/>
    <gatha type="1"> ‘‘Tato me sāmiko kuddho, sapattiṃ mayhamānayi;</gatha>
    <gatha type="last">Sā ca gabbhaṃ alabhittha, tassā pāpaṃ acetayiṃ.</gatha>
    <hangnum nr="42"/>
    <gatha type="1"> ‘‘Sāhaṃ  paduṭṭhamanasā, akariṃ gabbhapātanaṃ;</gatha>
    <gatha type="last">Tassā temāsiko gabbho, pubbalohitako <note>[pubbalohitako (ka.)]</note> pati.</gatha>
    <hangnum nr="43"/>
    <gatha type="1"> ‘‘Tadassā mātā kupitā, mayhaṃ ñātī samānayi;</gatha>
    <gatha type="last">Sapathañca maṃ kāresi, paribhāsāpayī ca maṃ.</gatha>
    <hangnum nr="44"/>
    <gatha type="1"> ‘‘Sāhaṃ  ghorañca sapathaṃ, musāvādaṃ abhāsisaṃ;</gatha>
    <gatha type="last">‘Puttamaṃsāni khādāmi, sace taṃ pakataṃ mayā’.</gatha>
    <hangnum nr="45"/>
    <gatha type="1"> ‘‘Tassa  kammassa vipākena, musāvādassa cūbhayaṃ;</gatha>
    <gatha type="last">Puttamaṃsāni khādāmi, pubbalohitamakkhitā’’ti.</gatha>
    <centered>Sattaputtakhādapetivatthu sattamaṃ.</centered>
    <subhead>8. Goṇapetavatthu</subhead>
    <hangnum nr="46"/>
    <gatha type="1"> ‘‘Kiṃ  nu ummattarūpova, lāyitvā haritaṃ tiṇaṃ;</gatha>
    <gatha type="last">Khāda khādāti lapasi, gatasattaṃ jaraggavaṃ.</gatha>
    <hangnum nr="47"/>
    <gatha type="1"> ‘‘Na hi annena pānena, mato goṇo samuṭṭhahe;</gatha>
    <gatha type="last">Tvaṃsi bālo ca <note>[bālova (ka.)]</note> dummedho, yathā taññova dummatī’’ti.</gatha>
    <hangnum nr="48"/>
    <gatha type="1"> ‘‘Ime pādā idaṃ sīsaṃ, ayaṃ kāyo savāladhi;</gatha>
    <gatha type="last">Nettā tatheva tiṭṭhanti, ayaṃ goṇo samuṭṭhahe.</gatha>
    <hangnum nr="49"/>
    <gatha type="1"> ‘‘Nāyyakassa hatthapādā, kāyo sīsañca dissati;</gatha>
    <gatha type="last">Rudaṃ mattikathūpasmiṃ, nanu tvaññeva dummatī’’ti.</gatha>
    <hangnum nr="50"/>
    <gatha type="1"> ‘‘Ādittaṃ vata maṃ santaṃ, ghatasittaṃva pāvakaṃ;</gatha>
    <gatha type="last">Vārinā viya osiñcaṃ, sabbaṃ nibbāpaye daraṃ.</gatha>
    <hangnum nr="51"/>
    <gatha type="1"> ‘‘Abbahī <note>[abbūḷhaṃ (bahūsu)]</note> vata me sallaṃ, sokaṃ hadayanissitaṃ;</gatha>
    <gatha type="last">Yo me sokaparetassa, pitusokaṃ apānudi.</gatha>
    <hangnum nr="52"/>
    <gatha type="1"> ‘‘Svāhaṃ abbūḷhasallosmi, sītibhūtosmi nibbuto;</gatha>
    <gatha type="last">Na socāmi na rodāmi, tava sutvāna māṇava’.</gatha>
    <hangnum nr="53"/>
    <gatha type="1"> Evaṃ  karonti sappaññā, ye honti anukampakā;</gatha>
    <gatha type="last">Vinivattayanti sokamhā, sujāto pitaraṃ yathāti.</gatha>
    <centered>Goṇapetavatthu aṭṭhamaṃ.</centered>
    <subhead>9. Mahāpesakārapetivatthu</subhead>
    <hangnum nr="54"/>
    <gatha type="1"> ‘‘Gūthañca  muttaṃ ruhirañca pubbaṃ, paribhuñjati kissa ayaṃ vipāko;</gatha>
    <gatha type="last">Ayaṃ nu kiṃ kammamakāsi nārī, yā sabbadā lohitapubbabhakkhā.</gatha>
    <hangnum nr="55"/>
    <gatha type="1"> ‘‘Navāni vatthāni subhāni ceva, mudūni suddhāni ca lomasāni;</gatha>
    <gatha type="last">Dinnāni missā kitakā <note>[kiṭakā (ka.)]</note> bhavanti, ayaṃ nu kiṃ kammamakāsi nārī’’ti.</gatha>
    <hangnum nr="56"/>
    <gatha type="1"> ‘‘Bhariyā mamesā ahū bhadante, adāyikā maccharinī kadariyā;</gatha>
    <gatha type="last">Sā maṃ dadantaṃ samaṇabrāhmaṇānaṃ, akkosati ca paribhāsati ca.</gatha>
    <hangnum nr="57"/>
    <gatha type="1"> ‘‘‘Gūthañca muttaṃ ruhirañca pubbaṃ, paribhuñja tvaṃ asuciṃ sabbakālaṃ;</gatha>
    <gatha type="2">Etaṃ te paralokasmiṃ hotu, vatthā ca te kiṭakasamā bhavantu’;</gatha>
    <gatha type="last">Etādisaṃ duccaritaṃ caritvā, idhāgatā cirarattāya khādatī’’ti.</gatha>
    <centered>Mahāpesakārapetivatthu navamaṃ.</centered>
    <subhead>10. Khallāṭiyapetivatthu</subhead>
    <hangnum nr="58"/>
    <gatha type="1"> ‘‘Kā  nu antovimānasmiṃ, tiṭṭhantī nūpanikkhami;</gatha>
    <gatha type="last">Upanikkhamassu bhadde, passāma taṃ bahiṭṭhita’’nti.</gatha>
    <hangnum nr="59"/>
    <gatha type="1"> ‘‘Aṭṭīyāmi  harāyāmi, naggā nikkhamituṃ bahi;</gatha>
    <gatha type="last">Kesehamhi paṭicchannā, puññaṃ me appakaṃ kata’’nti.</gatha>
    <hangnum nr="60"/>
    <gatha type="1"> ‘‘Handuttarīyaṃ dadāmi te, idaṃ dussaṃ nivāsaya;</gatha>
    <gatha type="2">Idaṃ dussaṃ nivāsetvā, ehi nikkhama sobhane;</gatha>
    <gatha type="last">Upanikkhamassu bhadde, passāma taṃ bahiṭṭhita’’nti.</gatha>
    <hangnum nr="61"/>
    <gatha type="1"> ‘‘Hatthena hatthe te dinnaṃ, na mayhaṃ upakappati;</gatha>
    <gatha type="last">Esetthupāsako saddho, sammāsambuddhasāvako.</gatha>
    <hangnum nr="62"/>
    <gatha type="1"> ‘‘Etaṃ acchādayitvāna, mama dakkhiṇamādisa;</gatha>
    <gatha type="last">Tathāhaṃ <note>[athāhaṃ (sī.)]</note> sukhitā hessaṃ, sabbakāmasamiddhinī’’ti.</gatha>
    <hangnum nr="63"/>
    <gatha type="1"> Tañca te nhāpayitvāna, vilimpetvāna vāṇijā;</gatha>
    <gatha type="last">Vatthehacchādayitvāna, tassā dakkhiṇamādisuṃ.</gatha>
    <hangnum nr="64"/>
    <gatha type="1"> Samanantarānuddiṭṭhe <note>[samanantarā anuddiṭṭhe (syā. ka.)]</note>, vipāko udapajjatha <note>[upapajjatha (sī. syā.)]</note>;</gatha>
    <gatha type="last">Bhojanacchādanapānīyaṃ <note>[bhojanacchādanaṃ pānīyaṃ (syā. ka.)]</note>, dakkhiṇāya idaṃ phalaṃ.</gatha>
    <hangnum nr="65"/>
    <gatha type="1"> Tato suddhā sucivasanā, kāsikuttamadhārinī;</gatha>
    <gatha type="last">Hasantī vimānā nikkhami, ‘dakkhiṇāya idaṃ phala’’’nti.</gatha>
    <hangnum nr="66"/>
    <gatha type="1"> ‘‘Sucittarūpaṃ ruciraṃ, vimānaṃ te pabhāsati;</gatha>
    <gatha type="last">Devate pucchitācikkha, kissa kammassidaṃ phala’’nti.</gatha>
    <hangnum nr="67"/>
    <gatha type="1"> ‘‘Bhikkhuno  caramānassa, doṇinimmajjaniṃ ahaṃ;</gatha>
    <gatha type="last">Adāsiṃ ujubhūtassa, vippasannena cetasā.</gatha>
    <hangnum nr="68"/>
    <gatha type="1"> ‘‘Tassa kammassa kusalassa, vipākaṃ dīghamantaraṃ;</gatha>
    <gatha type="last">Anubhomi vimānasmiṃ, tañca dāni parittakaṃ.</gatha>
    <hangnum nr="69"/>
    <gatha type="1"> ‘‘Uddhaṃ  catūhi māsehi, kālaṃkiriyā <note>[kālaṃkiriyā (ka.)]</note> bhavissati;</gatha>
    <gatha type="last">Ekantakaṭukaṃ ghoraṃ, nirayaṃ papatissahaṃ.</gatha>
    <hangnum nr="70"/>
    <gatha type="1"><note>[ma. ni. 3.250, 267; a. ni. 3.36; pe. va. 240, 693]</note> ‘‘Catukkaṇṇaṃ catudvāraṃ, vibhattaṃ bhāgaso mitaṃ;</gatha>
    <gatha type="last">Ayopākārapariyantaṃ, ayasā paṭikujjitaṃ.</gatha>
    <hangnum nr="71"/>
    <gatha type="1"> ‘‘Tassa  ayomayā bhūmi, jalitā tejasā yutā;</gatha>
    <gatha type="last">Samantā yojanasataṃ, pharitvā tiṭṭhati sabbadā.</gatha>
    <hangnum nr="72"/>
    <gatha type="1"> ‘‘Tatthāhaṃ dīghamaddhānaṃ, dukkhaṃ vedissa vedanaṃ;</gatha>
    <gatha type="last">Phalañca pāpakammassa, tasmā socāmahaṃ bhusa’’nti.</gatha>
    <centered>Khallāṭiyapetivatthu dasamaṃ.</centered>
    <subhead>11. Nāgapetavatthu</subhead>
    <hangnum nr="73"/>
    <gatha type="1"> ‘‘Puratova <note>[purato ca (syā.)]</note> setena paleti hatthinā, majjhe pana assatarīrathena;</gatha>
    <gatha type="last">Pacchā ca kaññā sivikāya nīyati, obhāsayantī dasa sabbato <note>[sabbato (ka.)]</note> disā.</gatha>
    <hangnum nr="74"/>
    <gatha type="1"> ‘‘Tumhe pana muggarahatthapāṇino, rudaṃmukhā chinnapabhinnagattā;</gatha>
    <gatha type="last">Manussabhūtā  kimakattha pāpaṃ, yenaññamaññassa pivātha lohita’’nti.</gatha>
    <hangnum nr="75"/>
    <gatha type="1"> ‘‘Puratova yo gacchati kuñjarena, setena nāgena catukkamena;</gatha>
    <gatha type="last">Amhāka putto ahu jeṭṭhako so <note>[sova jeṭṭho (ka.)]</note>, dānāni datvāna sukhī pamodati.</gatha>
    <hangnum nr="76"/>
    <gatha type="1"> ‘‘Yo  so majjhe assatarīrathena, catubbhi yuttena suvaggitena;</gatha>
    <gatha type="last">Amhāka putto ahu majjhimo so, amaccharī dānavatī virocati.</gatha>
    <hangnum nr="77"/>
    <gatha type="1"> ‘‘Yā sā ca pacchā sivikāya nīyati, nārī sapaññā migamandalocanā;</gatha>
    <gatha type="last">Amhāka dhītā ahu sā kaniṭṭhikā, bhāgaḍḍhabhāgena sukhī pamodati.</gatha>
    <hangnum nr="78"/>
    <gatha type="1"> ‘‘Ete  ca dānāni adaṃsu pubbe, pasannacittā samaṇabrāhmaṇānaṃ;</gatha>
    <gatha type="2">Mayaṃ pana maccharino ahumha, paribhāsakā samaṇabrāhmaṇānaṃ;</gatha>
    <gatha type="last">Ete ca datvā paricārayanti, mayañca  sussāma naḷova chinno’’ti <note>[khittoti (sī.)]</note>.</gatha>
    <hangnum nr="79"/>
    <gatha type="1"> ‘‘Kiṃ tumhākaṃ bhojanaṃ kiṃ sayānaṃ, kathañca yāpetha supāpadhammino;</gatha>
    <gatha type="last">Pahūtabhogesu anappakesu, sukhaṃ virādhāya <note>[virāgāya (syā. ka.)]</note> dukkhajja pattā’’ti.</gatha>
    <hangnum nr="80"/>
    <gatha type="1"> ‘‘Aññamaññaṃ vadhitvāna, pivāma pubbalohitaṃ;</gatha>
    <gatha type="last">Bahuṃ pitvā na dhātā homa, nacchādimhase <note>[naruccādimhase (ka.)]</note> mayaṃ.</gatha>
    <hangnum nr="81"/>
    <gatha type="1"> ‘‘Icceva maccā paridevayanti, adāyakā pecca <note>[maccharino (ka.)]</note> yamassa ṭhāyino;</gatha>
    <gatha type="last">Ye te vidicca <note>[viditvā (sī.)]</note> adhigamma bhoge, na bhuñjare nāpi karonti puññaṃ.</gatha>
    <hangnum nr="82"/>
    <gatha type="1"> ‘‘Te  khuppipāsūpagatā parattha, pacchā <note>[petā (sī.)]</note> ciraṃ jhāyare ḍayhamānā;</gatha>
    <gatha type="last">Kammāni katvāna dukhudrāni, anubhonti dukkhaṃ kaṭukapphalāni.</gatha>
    <hangnum nr="83"/>
    <gatha type="1"> ‘‘Ittaraṃ hi dhanaṃ dhaññaṃ, ittaraṃ idha jīvitaṃ;</gatha>
    <gatha type="last">Ittaraṃ ittarato ñatvā, dīpaṃ kayirātha paṇḍito.</gatha>
    <hangnum nr="84"/>
    <gatha type="1"> ‘‘Ye te evaṃ pajānanti, narā dhammassa kovidā;</gatha>
    <gatha type="last">Te dāne nappamajjanti, sutvā arahataṃ vaco’’ti.</gatha>
    <centered>Nāgapetavatthu ekādasamaṃ.</centered>
    <subhead>12. Uragapetavatthu</subhead>
    <hangnum nr="85"/>
    <gatha type="1"> ‘‘Uragova  tacaṃ jiṇṇaṃ, hitvā gacchati santanuṃ;</gatha>
    <gatha type="last">Evaṃ sarīre nibbhoge, pete kālaṅkate sati.</gatha>
    <hangnum nr="86"/>
    <gatha type="1"> ‘‘Ḍayhamāno na jānāti, ñātīnaṃ paridevitaṃ;</gatha>
    <gatha type="last">Tasmā etaṃ na rodāmi, gato so tassa yā gati’’.</gatha>
    <hangnum nr="87"/>
    <gatha type="1"> ‘‘Anabbhito <note>[anavhito (sī.)]</note> tato āgā, nānuññāto ito gato;</gatha>
    <gatha type="last">Yathāgato tathā gato, tattha kā <note>[kā tattha (sī.)]</note> paridevanā.</gatha>
    <hangnum nr="88"/>
    <gatha type="1"> ‘‘Ḍayhamāno  na jānāti, ñātīnaṃ paridevitaṃ;</gatha>
    <gatha type="last">Tasmā etaṃ na rodāmi, gato so tassa yā gati’’.</gatha>
    <hangnum nr="89"/>
    <gatha type="1"> ‘‘Sace rode kisā assaṃ, tattha me kiṃ phalaṃ siyā;</gatha>
    <gatha type="last">Ñātimittasuhajjānaṃ, bhiyyo no aratī siyā.</gatha>
    <hangnum nr="90"/>
    <gatha type="1"> ‘‘Ḍayhamāno na jānāti, ñātīnaṃ paridevitaṃ;</gatha>
    <gatha type="last">Tasmā etaṃ na rodāmi, gato so tassa yā gati’’.</gatha>
    <hangnum nr="91"/>
    <gatha type="1"> ‘‘Yathāpi dārako candaṃ, gacchantamanurodati;</gatha>
    <gatha type="last">Evaṃ sampadamevetaṃ, yo petamanusocati.</gatha>
    <hangnum nr="92"/>
    <gatha type="1"> ‘‘Ḍayhamāno na jānāti, ñātīnaṃ paridevitaṃ;</gatha>
    <gatha type="last">Tasmā etaṃ na rodāmi, gato so tassa yā gati’’.</gatha>
    <hangnum nr="93"/>
    <gatha type="1"> ‘‘Yathāpi brahme udakumbho, bhinno appaṭisandhiyo;</gatha>
    <gatha type="last">Evaṃ sampadamevetaṃ, yo petamanusocati.</gatha>
    <hangnum nr="94"/>
    <gatha type="1"> ‘‘Ḍayhamāno na jānāti, ñātīnaṃ paridevitaṃ;</gatha>
    <gatha type="last">Tasmā  etaṃ na rodāmi, gato so tassa yā gatī’’ti.</gatha>
    <centered>Uragapetavatthu dvādasamaṃ.</centered>
    <centered>Uragavaggo paṭhamo niṭṭhito.</centered>
    <paragraph>Tassuddānaṃ –</paragraph>
    <gatha type="1">Khettañca sūkaraṃ pūti, piṭṭhaṃ cāpi tirokuṭṭaṃ;</gatha>
    <gatha type="2">Pañcāpi  sattaputtañca, goṇaṃ pesakārakañca;</gatha>
    <gatha type="last">Tathā khallāṭiyaṃ nāgaṃ, dvādasaṃ uragañcevāti.</gatha>
  </text>
</tree>
