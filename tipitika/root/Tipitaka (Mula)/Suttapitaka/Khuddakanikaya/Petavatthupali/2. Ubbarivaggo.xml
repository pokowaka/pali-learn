<?xml version='1.0' encoding='UTF-8'?>
<tree text="2. Ubbarivaggo" target="text">
  <text>
    <subhead>1. Saṃsāramocakapetivatthu</subhead>
    <hangnum nr="95"/>
    <gatha type="1"> ‘‘Naggā  dubbaṇṇarūpāsi, kisā dhamanisanthatā;</gatha>
    <gatha type="last">Upphāsulike <note>[uppāsuḷike (ka.)]</note> kisike, kā nu tvaṃ idha tiṭṭhasī’’ti.</gatha>
    <hangnum nr="96"/>
    <gatha type="1"> ‘‘Ahaṃ bhadante petīmhi, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā’’ti.</gatha>
    <hangnum nr="97"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, petalokaṃ ito gatā’’ti.</gatha>
    <hangnum nr="98"/>
    <gatha type="1"> ‘‘Anukampakā mayhaṃ nāhesuṃ bhante, pitā ca mātā athavāpi ñātakā;</gatha>
    <gatha type="last">Ye maṃ niyojeyyuṃ dadāhi dānaṃ, pasannacittā samaṇabrāhmaṇānaṃ.</gatha>
    <hangnum nr="99"/>
    <gatha type="1"> ‘‘Ito ahaṃ vassasatāni pañca, yaṃ evarūpā vicarāmi naggā;</gatha>
    <gatha type="last">Khudāya  taṇhāya ca khajjamānā, pāpassa kammassa phalaṃ mamedaṃ.</gatha>
    <hangnum nr="100"/>
    <gatha type="1"> ‘‘Vandāmi taṃ ayya pasannacittā, anukampa maṃ vīra mahānubhāva;</gatha>
    <gatha type="last">Datvā ca me ādisa yaṃ hi kiñci, mocehi maṃ duggatiyā bhadante’’ti.</gatha>
    <hangnum nr="101"/>
    <gatha type="1"> Sādhūti so paṭissutvā, sāriputtonukampako;</gatha>
    <gatha type="2">Bhikkhūnaṃ ālopaṃ datvā, pāṇimattañca coḷakaṃ;</gatha>
    <gatha type="last">Thālakassa ca pānīyaṃ, tassā dakkhiṇamādisi.</gatha>
    <hangnum nr="102"/>
    <gatha type="1"> Samanantarānuddiṭṭhe, vipāko udapajjatha;</gatha>
    <gatha type="last">Bhojanacchādanapānīyaṃ, dakkhiṇāya idaṃ phalaṃ.</gatha>
    <hangnum nr="103"/>
    <gatha type="1"> Tato  suddhā sucivasanā, kāsikuttamadhārinī;</gatha>
    <gatha type="last">Vicittavatthābharaṇā, sāriputtaṃ upasaṅkami.</gatha>
    <hangnum nr="104"/>
    <gatha type="1"> ‘‘Abhikkantena vaṇṇena, yā tvaṃ tiṭṭhasi devate;</gatha>
    <gatha type="last">Obhāsentī disā sabbā, osadhī viya tārakā.</gatha>
    <hangnum nr="105"/>
    <gatha type="1"> ‘‘Kena tetādiso vaṇṇo, kena te idha mijjhati;</gatha>
    <gatha type="last">Uppajjanti ca te bhogā, ye keci manaso piyā.</gatha>
    <hangnum nr="106"/>
    <gatha type="1"> ‘‘Pucchāmi  taṃ devi mahānubhāve, manussabhūtā kimakāsi puññaṃ;</gatha>
    <gatha type="last">Kenāsi evaṃ jalitānubhāvā, vaṇṇo  ca te sabbadisā pabhāsatī’’ti.</gatha>
    <hangnum nr="107"/>
    <gatha type="1"> ‘‘Uppaṇḍukiṃ kisaṃ chātaṃ, naggaṃ sampatitacchaviṃ <note>[āpatitacchaviṃ (sī.)]</note>;</gatha>
    <gatha type="last">Muni kāruṇiko loke, taṃ maṃ addakkhi duggataṃ.</gatha>
    <hangnum nr="108"/>
    <gatha type="1"> ‘‘Bhikkhūnaṃ ālopaṃ datvā, pāṇimattañca coḷakaṃ;</gatha>
    <gatha type="last">Thālakassa ca pānīyaṃ, mama dakkhiṇamādisi.</gatha>
    <hangnum nr="109"/>
    <gatha type="1"> ‘‘Ālopassa phalaṃ passa, bhattaṃ vassasataṃ dasa;</gatha>
    <gatha type="last">Bhuñjāmi kāmakāminī, anekarasabyañjanaṃ.</gatha>
    <hangnum nr="110"/>
    <gatha type="1"> ‘‘Pāṇimattassa coḷassa, vipākaṃ passa yādisaṃ;</gatha>
    <gatha type="last">Yāvatā nandarājassa, vijitasmiṃ paṭicchadā.</gatha>
    <hangnum nr="111"/>
    <gatha type="1"> ‘‘Tato bahutarā bhante, vatthānacchādanāni me;</gatha>
    <gatha type="last">Koseyyakambalīyāni, khomakappāsikāni ca.</gatha>
    <hangnum nr="112"/>
    <gatha type="1"> ‘‘Vipulā ca mahagghā ca, tepākāsevalambare;</gatha>
    <gatha type="last">Sāhaṃ taṃ paridahāmi, yaṃ yaṃ hi manaso piyaṃ.</gatha>
    <hangnum nr="113"/>
    <gatha type="1"> ‘‘Thālakassa ca pānīyaṃ, vipākaṃ passa yādisaṃ;</gatha>
    <gatha type="last">Gambhīrā caturassā ca, pokkharañño sunimmitā.</gatha>
    <hangnum nr="114"/>
    <gatha type="1"> ‘‘Setodakā suppatitthā, sītā appaṭigandhiyā;</gatha>
    <gatha type="last">Padumuppalasañchannā, vārikiñjakkhapūritā.</gatha>
    <hangnum nr="115"/>
    <gatha type="1"> ‘‘Sāhaṃ  ramāmi kīḷāmi, modāmi akutobhayā;</gatha>
    <gatha type="last">Muniṃ kāruṇikaṃ loke, bhante vanditumāgatā’’ti.</gatha>
    <centered>Saṃsāramocakapetivatthu paṭhamaṃ.</centered>
    <subhead>2. Sāriputtattheramātupetivatthu</subhead>
    <hangnum nr="116"/>
    <gatha type="1"> ‘‘Naggā  dubbaṇṇarūpāsi, kisā dhamanisanthatā;</gatha>
    <gatha type="last">Upphāsulike kisike, kā nu tvaṃ idha tiṭṭhasi’’.</gatha>
    <hangnum nr="117"/>
    <gatha type="1"> ‘‘Ahaṃ  te sakiyā mātā, pubbe aññāsu jātīsu;</gatha>
    <gatha type="last">Upapannā pettivisayaṃ, khuppipāsasamappitā.</gatha>
    <hangnum nr="118"/>
    <gatha type="1"> ‘‘Chaḍḍitaṃ  khipitaṃ kheḷaṃ, siṅghāṇikaṃ silesumaṃ;</gatha>
    <gatha type="last">Vasañca ḍayhamānānaṃ, vijātānañca lohitaṃ.</gatha>
    <hangnum nr="119"/>
    <gatha type="1"> ‘‘Vaṇikānañca yaṃ ghāna-sīsacchinnāna lohitaṃ;</gatha>
    <gatha type="last">Khudāparetā bhuñjāmi, itthipurisanissitaṃ.</gatha>
    <hangnum nr="120"/>
    <gatha type="1"> ‘‘Pubbalohitaṃ bhakkhāmi <note>[pubbalohitabhakkhāsmi (sī.)]</note>, pasūnaṃ mānusāna ca;</gatha>
    <gatha type="last">Aleṇā anagārā ca, nīlamañcaparāyaṇā.</gatha>
    <hangnum nr="121"/>
    <gatha type="1"> ‘‘Dehi puttaka me dānaṃ, datvā anvādisāhi me;</gatha>
    <gatha type="last">Appeva nāma mucceyyaṃ, pubbalohitabhojanā’’ti.</gatha>
    <hangnum nr="122"/>
    <gatha type="1"> Mātuyā vacanaṃ sutvā, upatissonukampako;</gatha>
    <gatha type="last">Āmantayi moggallānaṃ, anuruddhañca kappinaṃ.</gatha>
    <hangnum nr="123"/>
    <gatha type="1"> Catasso kuṭiyo katvā, saṅghe cātuddise adā;</gatha>
    <gatha type="last">Kuṭiyo annapānañca, mātu dakkhiṇamādisī.</gatha>
    <hangnum nr="124"/>
    <gatha type="1"> Samanantarānuddiṭṭhe, vipāko udapajjatha;</gatha>
    <gatha type="last">Bhojanaṃ pānīyaṃ vatthaṃ, dakkhiṇāya idaṃ phalaṃ.</gatha>
    <hangnum nr="125"/>
    <gatha type="1"> Tato suddhā sucivasanā, kāsikuttamadhārinī;</gatha>
    <gatha type="last">Vicittavatthābharaṇā, kolitaṃ upasaṅkami.</gatha>
    <hangnum nr="126"/>
    <gatha type="1"> ‘‘Abhikkantena  vaṇṇena, yā tvaṃ tiṭṭhasi devate;</gatha>
    <gatha type="last">Obhāsentī disā sabbā, osadhī viya tārakā.</gatha>
    <hangnum nr="127"/>
    <gatha type="1"> ‘‘Kena tetādiso vaṇṇo, kena te idha mijjhati;</gatha>
    <gatha type="last">Uppajjanti ca te bhogā, ye keci manaso piyā.</gatha>
    <hangnum nr="128"/>
    <gatha type="1"> ‘‘Pucchāmi taṃ devi mahānubhāve, manussabhūtā kimakāsi puññaṃ;</gatha>
    <gatha type="last">Kenāsi evaṃ jalitānubhāvā, vaṇṇo ca te sabbadisā pabhāsatī’’ti.</gatha>
    <hangnum nr="129"/>
    <gatha type="1"> ‘‘Sāriputtassāhaṃ mātā, pubbe aññāsu jātīsu;</gatha>
    <gatha type="last">Upapannā pettivisayaṃ, khuppipāsasamappitā.</gatha>
    <hangnum nr="130"/>
    <gatha type="1"> ‘‘Chaḍḍitaṃ khipitaṃ kheḷaṃ, siṅghāṇikaṃ silesumaṃ;</gatha>
    <gatha type="last">Vasañca ḍayhamānānaṃ, vijātānañca lohitaṃ.</gatha>
    <hangnum nr="131"/>
    <gatha type="1"> ‘‘Vaṇikānañca yaṃ ghāna-sīsacchinnāna lohitaṃ;</gatha>
    <gatha type="last">Khudāparetā bhuñjāmi, itthipurisanissitaṃ.</gatha>
    <hangnum nr="132"/>
    <gatha type="1"> ‘‘Pubbalohitaṃ bhakkhissaṃ, pasūnaṃ mānusāna ca;</gatha>
    <gatha type="last">Aleṇā anagārā ca, nīlamañcaparāyaṇā.</gatha>
    <hangnum nr="133"/>
    <gatha type="1"> ‘‘Sāriputtassa  dānena, modāmi akutobhayā;</gatha>
    <gatha type="last">Muniṃ kāruṇikaṃ loke, bhante vanditumāgatā’’ti.</gatha>
    <centered>Sāriputtattherassa mātupetivatthu dutiyaṃ.</centered>
    <subhead>3. Mattāpetivatthu</subhead>
    <hangnum nr="134"/>
    <gatha type="1"> ‘‘Naggā dubbaṇṇarūpāsi, kisā dhamanisanthatā;</gatha>
    <gatha type="last">Upphāsulike  kisike, kā nu tvaṃ idha tiṭṭhasī’’ti.</gatha>
    <hangnum nr="135"/>
    <gatha type="1"> ‘‘Ahaṃ mattā tuvaṃ tissā, sapattī te pure ahuṃ;</gatha>
    <gatha type="last">Pāpakammaṃ karitvāna, petalokaṃ ito gatā’’ti.</gatha>
    <hangnum nr="136"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, petalokaṃ ito gatā’’ti.</gatha>
    <hangnum nr="137"/>
    <gatha type="1"> ‘‘Caṇḍī  ca pharusā cāsiṃ, issukī maccharī saṭhā <note>[saṭhī (sī.)]</note>;</gatha>
    <gatha type="last">Tāhaṃ duruttaṃ vatvāna, petalokaṃ ito gatā’’ti.</gatha>
    <hangnum nr="138"/>
    <gatha type="1"> Sabbaṃ <note>[saccaṃ (ka.)]</note> ahampi jānāmi, yathā tvaṃ caṇḍikā ahu;</gatha>
    <gatha type="last">Aññañca kho taṃ pucchāmi, kenāsi paṃsukunthitā’’ti.</gatha>
    <hangnum nr="139"/>
    <gatha type="1"> ‘‘Sīsaṃnhātā tuvaṃ āsi, sucivatthā alaṅkatā;</gatha>
    <gatha type="last">Ahañca kho <note>[kho taṃ (sī. ka.)]</note> adhimattaṃ, samalaṅkatatarā tayā.</gatha>
    <hangnum nr="140"/>
    <gatha type="1"> ‘‘Tassā me pekkhamānāya, sāmikena samantayi;</gatha>
    <gatha type="last">Tato me issā vipulā, kodho me samajāyatha.</gatha>
    <hangnum nr="141"/>
    <gatha type="1"> ‘‘Tato paṃsuṃ gahetvāna, paṃsunā taṃ hi okiriṃ <note>[taṃ vikīrihaṃ (syā. ka.)]</note>;</gatha>
    <gatha type="last">Tassa  kammavipākena, tenamhi paṃsukunthitā’’ti.</gatha>
    <hangnum nr="142"/>
    <gatha type="1"> ‘‘Saccaṃ ahampi jānāmi, paṃsunā maṃ tvamokiri;</gatha>
    <gatha type="last">Aññañca kho taṃ pucchāmi, kena khajjasi kacchuyā’’ti.</gatha>
    <hangnum nr="143"/>
    <gatha type="1"> ‘‘Bhesajjahārī ubhayo, vanantaṃ agamimhase;</gatha>
    <gatha type="last">Tvañca bhesajjamāhari, ahañca kapikacchuno.</gatha>
    <hangnum nr="144"/>
    <gatha type="1"> ‘‘Tassā tyājānamānāya, seyyaṃ tyāhaṃ samokiriṃ;</gatha>
    <gatha type="last">Tassa kammavipākena, tena khajjāmi kacchuyā’’ti.</gatha>
    <hangnum nr="145"/>
    <gatha type="1"> ‘‘Saccaṃ  ahampi jānāmi, seyyaṃ me tvaṃ samokiri;</gatha>
    <gatha type="last">Aññañca kho taṃ pucchāmi, kenāsi naggiyā tuva’’nti.</gatha>
    <hangnum nr="146"/>
    <gatha type="1"> ‘‘Sahāyānaṃ samayo āsi, ñātīnaṃ samitī ahu;</gatha>
    <gatha type="last">Tvañca āmantitā āsi, sasāminī no ca kho ahaṃ.</gatha>
    <hangnum nr="147"/>
    <gatha type="1"> ‘‘Tassā tyājānamānāya, dussaṃ tyāhaṃ apānudiṃ;</gatha>
    <gatha type="last">Tassa kammavipākena, tenamhi naggiyā aha’’nti.</gatha>
    <hangnum nr="148"/>
    <gatha type="1"> ‘‘Saccaṃ ahampi jānāmi, dussaṃ me tvaṃ apānudi;</gatha>
    <gatha type="last">Aññañca kho taṃ pucchāmi, kenāsi gūthagandhinī’’ti.</gatha>
    <hangnum nr="149"/>
    <gatha type="1"> ‘‘Tava  gandhañca mālañca, paccagghañca vilepanaṃ;</gatha>
    <gatha type="2">Gūthakūpe adhāresiṃ <note>[adhāresiṃ (ka.)]</note>, taṃ pāpaṃ pakataṃ mayā;</gatha>
    <gatha type="last">Tassa kammavipākena, tenamhi gūthagandhinī’’ti.</gatha>
    <hangnum nr="150"/>
    <gatha type="1"> ‘‘Saccaṃ ahampi jānāmi, taṃ pāpaṃ pakataṃ tayā;</gatha>
    <gatha type="last">Aññañca kho taṃ pucchāmi, kenāsi duggatā tuva’’nti.</gatha>
    <hangnum nr="151"/>
    <gatha type="1"> ‘‘Ubhinnaṃ samakaṃ āsi, yaṃ gehe vijjate dhanaṃ;</gatha>
    <gatha type="2">Santesu deyyadhammesu, dīpaṃ nākāsimattano;</gatha>
    <gatha type="last">Tassa kammavipākena, tenamhi duggatā ahaṃ.</gatha>
    <hangnum nr="152"/>
    <gatha type="1"> ‘‘Tadeva  maṃ tvaṃ avaca, ‘pāpakammaṃ nisevasi;</gatha>
    <gatha type="last">Na hi pāpehi kammehi, sulabhā hoti suggatī’’’ti.</gatha>
    <hangnum nr="153"/>
    <gatha type="1"> ‘‘Vāmato maṃ tvaṃ paccesi, athopi maṃ usūyasi;</gatha>
    <gatha type="last">Passa  pāpānaṃ kammānaṃ, vipāko hoti yādiso.</gatha>
    <hangnum nr="154"/>
    <gatha type="1"> ‘‘Te gharā tā ca dāsiyo <note>[te gharadāsiyo āsuṃ (sī. syā.), te ghare dāsiyo ceva (ka.)]</note>, tānevābharaṇānime;</gatha>
    <gatha type="last">Te aññe paricārenti, na bhogā honti sassatā.</gatha>
    <hangnum nr="155"/>
    <gatha type="1"> ‘‘Idāni bhūtassa pitā, āpaṇā gehamehiti;</gatha>
    <gatha type="last">Appeva te dade kiñci, mā su tāva ito agā’’ti.</gatha>
    <hangnum nr="156"/>
    <gatha type="1"> ‘‘Naggā dubbaṇṇarūpāmhi, kisā dhamanisanthatā;</gatha>
    <gatha type="last">Kopīnametaṃ itthīnaṃ, mā maṃ bhūtapitāddasā’’ti.</gatha>
    <hangnum nr="157"/>
    <gatha type="1"> ‘‘Handa kiṃ vā tyāhaṃ <note>[kiṃ tyāhaṃ (sī. syā.), kiṃ vatāhaṃ (ka.)]</note> dammi, kiṃ vā tedha <note>[kiṃ vā ca te (sī. syā.), kiṃ vidha te (ka.)]</note> karomahaṃ;</gatha>
    <gatha type="last">Yena tvaṃ sukhitā assa, sabbakāmasamiddhinī’’ti.</gatha>
    <hangnum nr="158"/>
    <gatha type="1"> ‘‘Cattāro  bhikkhū saṅghato, cattāro pana puggalā;</gatha>
    <gatha type="2">Aṭṭha bhikkhū bhojayitvā, mama dakkhiṇamādisa;</gatha>
    <gatha type="last">Tadāhaṃ sukhitā hessaṃ, sabbakāmasamiddhinī’’ti.</gatha>
    <hangnum nr="159"/>
    <gatha type="1"> Sādhūti sā paṭissutvā, bhojayitvāṭṭha bhikkhavo;</gatha>
    <gatha type="last">Vatthehacchādayitvāna, tassā dakkhiṇamādisī.</gatha>
    <hangnum nr="160"/>
    <gatha type="1"> Samanantarānuddiṭṭhe , vipāko udapajjatha;</gatha>
    <gatha type="last">Bhojanacchādanapānīyaṃ, dakkhiṇāya idaṃ phalaṃ.</gatha>
    <hangnum nr="161"/>
    <gatha type="1"> Tato suddhā sucivasanā, kāsikuttamadhārinī;</gatha>
    <gatha type="last">Vicittavatthābharaṇā, sapattiṃ upasaṅkami.</gatha>
    <hangnum nr="162"/>
    <gatha type="1"> ‘‘Abhikkantena vaṇṇena, yā tvaṃ tiṭṭhasi devate;</gatha>
    <gatha type="last">Obhāsentī  disā sabbā, osadhī viya tārakā.</gatha>
    <hangnum nr="163"/>
    <gatha type="1"> ‘‘Kena tetādiso vaṇṇo, kena te idha mijjhati;</gatha>
    <gatha type="last">Uppajjanti ca te bhogā, ye keci manaso piyā.</gatha>
    <hangnum nr="164"/>
    <gatha type="1"> ‘‘Pucchāmi taṃ devi mahānubhāve, manussabhūtā kimakāsi puññaṃ;</gatha>
    <gatha type="last">Kenāsi evaṃ jalitānubhāvā, vaṇṇo ca te sabbadisā pabhāsatī’’ti.</gatha>
    <hangnum nr="165"/>
    <gatha type="1"> ‘‘Ahaṃ mattā tuvaṃ tissā, sapattī te pure ahuṃ;</gatha>
    <gatha type="last">Pāpakammaṃ karitvāna, petalokaṃ ito gatā.</gatha>
    <hangnum nr="166"/>
    <gatha type="1"> ‘‘Tava dinnena dānena, modāmi akutobhayā;</gatha>
    <gatha type="2">Cīraṃ jīvāhi bhagini, saha sabbehi ñātibhi;</gatha>
    <gatha type="last">Asokaṃ virajaṃ ṭhānaṃ, āvāsaṃ vasavattinaṃ.</gatha>
    <hangnum nr="167"/>
    <gatha type="1"> ‘‘Idha  dhammaṃ caritvāna, dānaṃ datvāna sobhane;</gatha>
    <gatha type="last">Vineyya maccheramalaṃ samūlaṃ, aninditā saggamupehi ṭhāna’’nti.</gatha>
    <centered>Mattāpetivatthu tatiyaṃ.</centered>
    <subhead>4. Nandāpetivatthu</subhead>
    <hangnum nr="168"/>
    <gatha type="1"> ‘‘Kāḷī  dubbaṇṇarūpāsi, pharusā bhīrudassanā;</gatha>
    <gatha type="last">Piṅgalāsi kaḷārāsi, na taṃ maññāmi mānusi’’nti.</gatha>
    <hangnum nr="169"/>
    <gatha type="1"> ‘‘Ahaṃ  nandā nandisena, bhariyā te pure ahuṃ;</gatha>
    <gatha type="last">Pāpakammaṃ karitvāna, petalokaṃ ito gatā’’ti.</gatha>
    <hangnum nr="170"/>
    <gatha type="1"> ‘‘Kiṃ  nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, petalokaṃ ito gatā’’ti.</gatha>
    <hangnum nr="171"/>
    <gatha type="1"> ‘‘Caṇḍī ca pharusā cāsiṃ <note>[caṇḍī pharusavācā ca (sī.)]</note>, tayi cāpi agāravā;</gatha>
    <gatha type="last">Tāhaṃ duruttaṃ vatvāna, petalokaṃ ito gatā’’ti.</gatha>
    <hangnum nr="172"/>
    <gatha type="1"> ‘‘Handuttarīyaṃ dadāmi te, imaṃ <note>[idaṃ (sī. aṭṭha.)]</note> dussaṃ nivāsaya;</gatha>
    <gatha type="last">Imaṃ dussaṃ nivāsetvā, ehi nessāmi taṃ gharaṃ.</gatha>
    <hangnum nr="173"/>
    <gatha type="1"> ‘‘Vatthañca annapānañca, lacchasi tvaṃ gharaṃ gatā;</gatha>
    <gatha type="last">Putte ca te passissasi, suṇisāyo ca dakkhasī’’ti.</gatha>
    <hangnum nr="174"/>
    <gatha type="1"> ‘‘Hatthena hatthe te dinnaṃ, na mayhaṃ upakappati;</gatha>
    <gatha type="last">Bhikkhū ca sīlasampanne, vītarāge bahussute.</gatha>
    <hangnum nr="175"/>
    <gatha type="1"> ‘‘Tappehi annapānena, mama dakkhiṇamādisa;</gatha>
    <gatha type="last">Tadāhaṃ sukhitā hessaṃ, sabbakāmasamiddhinī’’ti.</gatha>
    <hangnum nr="176"/>
    <gatha type="1"> Sādhūti so paṭissutvā, dānaṃ vipulamākiri;</gatha>
    <gatha type="2">Annaṃ pānaṃ khādanīyaṃ, vatthasenāsanāni ca;</gatha>
    <gatha type="last">Chattaṃ gandhañca mālañca, vividhā ca upāhanā.</gatha>
    <hangnum nr="177"/>
    <gatha type="1"> Bhikkhū ca sīlasampanne, vītarāge bahussute;</gatha>
    <gatha type="last">Tappetvā annapānena, tassā dakkhiṇamādisī.</gatha>
    <hangnum nr="178"/>
    <gatha type="1"> Samanantarānuddiṭṭhe , vipāko udapajjatha;</gatha>
    <gatha type="last">Bhojanacchādanapānīyaṃ, dakkhiṇāya idaṃ phalaṃ.</gatha>
    <hangnum nr="179"/>
    <gatha type="1"> Tato  suddhā sucivasanā, kāsikuttamadhārinī;</gatha>
    <gatha type="last">Vicittavatthābharaṇā, sāmikaṃ upasaṅkami.</gatha>
    <hangnum nr="180"/>
    <gatha type="1"> ‘‘Abhikkantena vaṇṇena, yā tvaṃ tiṭṭhasi devate;</gatha>
    <gatha type="last">Obhāsentī disā sabbā, osadhī viya tārakā.</gatha>
    <hangnum nr="181"/>
    <gatha type="1"> ‘‘Kena tetādiso vaṇṇo, kena te idha mijjhati;</gatha>
    <gatha type="last">Uppajjanti ca te bhogā, ye keci manaso piyā.</gatha>
    <hangnum nr="182"/>
    <gatha type="1"> ‘‘Pucchāmi  taṃ devi mahānubhāve, manussabhūtā kimakāsi puññaṃ;</gatha>
    <gatha type="last">Kenāsi evaṃ jalitānubhāvā, vaṇṇo ca te sabbadisā pabhāsatī’’ti.</gatha>
    <hangnum nr="183"/>
    <gatha type="1"> ‘‘Ahaṃ  nandā nandisena, bhariyā te pure ahuṃ;</gatha>
    <gatha type="last">Pāpakammaṃ karitvāna, petalokaṃ ito gatā.</gatha>
    <hangnum nr="184"/>
    <gatha type="1"> ‘‘Tava dinnena dānena, modāmi akutobhayā;</gatha>
    <gatha type="2">Ciraṃ jīva gahapati, saha sabbehi ñātibhi;</gatha>
    <gatha type="last">Asokaṃ virajaṃ khemaṃ, āvāsaṃ vasavattinaṃ.</gatha>
    <hangnum nr="185"/>
    <gatha type="1"> ‘‘Idha dhammaṃ caritvāna, dānaṃ datvā gahapati;</gatha>
    <gatha type="last">Vineyya maccheramalaṃ samūlaṃ, anindito saggamupehi ṭhāna’’nti.</gatha>
    <centered>Nandāpetivatthu catutthaṃ.</centered>
    <subhead>5. Maṭṭhakuṇḍalīpetavatthu</subhead>
    <hangnum nr="186"/>
    <gatha type="1"><note>[vi. va. 1207]</note> ‘‘Alaṅkato  maṭṭhakuṇḍalī, māladhārī haricandanussado;</gatha>
    <gatha type="last">Bāhā paggayha kandasi, vanamajjhe kiṃ dukkhito tuva’’nti.</gatha>
    <hangnum nr="187"/>
    <gatha type="1"> ‘‘Sovaṇṇamayo pabhassaro, uppanno rathapañjaro mama;</gatha>
    <gatha type="last">Tassa cakkayugaṃ na vindāmi, tena dukkhena jahāmi jīvita’’nti.</gatha>
    <hangnum nr="188"/>
    <gatha type="1"> ‘‘Sovaṇṇamayaṃ maṇimayaṃ, lohitakamayaṃ <note>[lohitaṅgamayaṃ (syā.), lohitaṅkamayaṃ (sī.), lohamayaṃ (katthaci)]</note> atha rūpiyamayaṃ;</gatha>
    <gatha type="last">Ācikkha me bhaddamāṇava, cakkayugaṃ paṭipādayāmi te’’ti.</gatha>
    <hangnum nr="189"/>
    <gatha type="1"> So  māṇavo tassa pāvadi, ‘‘candasūriyā ubhayettha dissare;</gatha>
    <gatha type="last">Sovaṇṇamayo ratho mama, tena cakkayugena sobhatī’’ti.</gatha>
    <hangnum nr="190"/>
    <gatha type="1"> ‘‘Bālo kho tvaṃ asi māṇava, yo tvaṃ patthayase apatthiyaṃ;</gatha>
    <gatha type="last">Maññāmi tuvaṃ marissasi, na hi tvaṃ lacchasi candasūriye’’ti.</gatha>
    <hangnum nr="191"/>
    <gatha type="1"> ‘‘Gamanāgamanampi dissati, vaṇṇadhātu ubhayattha vīthiyā;</gatha>
    <gatha type="last">Peto kālakato na dissati, ko nidha kandataṃ bālyataro’’ti.</gatha>
    <hangnum nr="192"/>
    <gatha type="1"> ‘‘Saccaṃ kho vadesi māṇava, ahameva kandataṃ bālyataro;</gatha>
    <gatha type="last">Candaṃ viya dārako rudaṃ, petaṃ kālakatābhipatthayi’’nti.</gatha>
    <hangnum nr="193"/>
    <gatha type="1"> ‘‘Ādittaṃ vata maṃ santaṃ, ghatasittaṃva pāvakaṃ;</gatha>
    <gatha type="last">Vārinā viya osiñcaṃ, sabbaṃ nibbāpaye daraṃ.</gatha>
    <hangnum nr="194"/>
    <gatha type="1"> ‘‘Abbahī <note>[abbūḷhaṃ (syā. ka.)]</note> vata me sallaṃ, sokaṃ hadayanissitaṃ;</gatha>
    <gatha type="last">Yo me sokaparetassa, puttasokaṃ apānudi.</gatha>
    <hangnum nr="195"/>
    <gatha type="1"> ‘‘Svāhaṃ abbūḷhasallosmi, sītibhūtosmi nibbuto;</gatha>
    <gatha type="last">Na socāmi na rodāmi, tava sutvāna māṇavā’’ti.</gatha>
    <hangnum nr="196"/>
    <gatha type="1"> ‘‘Devatā  nusi gandhabbo, adu sakko purindado;</gatha>
    <gatha type="last">Ko vā tvaṃ kassa vā putto, kathaṃ jānemu taṃ maya’’nti.</gatha>
    <hangnum nr="197"/>
    <gatha type="1"> ‘‘Yañca kandasi yañca rodasi, puttaṃ āḷāhane sayaṃ dahitvā;</gatha>
    <gatha type="last">Svāhaṃ kusalaṃ karitvā kammaṃ, tidasānaṃ sahabyataṃ gato’’ti.</gatha>
    <hangnum nr="198"/>
    <gatha type="1"> ‘‘Appaṃ  vā bahuṃ vā nāddasāma, dānaṃ dadantassa sake agāre;</gatha>
    <gatha type="last">Uposathakammaṃ vā tādisaṃ, kena kammena gatosi devaloka’’nti.</gatha>
    <hangnum nr="199"/>
    <gatha type="1"> ‘‘Ābādhikohaṃ dukkhito gilāno, āturarūpomhi sake nivesane;</gatha>
    <gatha type="last">Buddhaṃ vigatarajaṃ vitiṇṇakaṅkhaṃ, addakkhiṃ sugataṃ anomapaññaṃ.</gatha>
    <hangnum nr="200"/>
    <gatha type="1"> ‘‘Svāhaṃ muditamano pasannacitto, añjaliṃ akariṃ tathāgatassa;</gatha>
    <gatha type="last">Tāhaṃ kusalaṃ karitvāna kammaṃ, tidasānaṃ sahabyataṃ gato’’ti.</gatha>
    <hangnum nr="201"/>
    <gatha type="1"> ‘‘Acchariyaṃ vata abbhutaṃ vata, añjalikammassa ayamīdiso vipāko;</gatha>
    <gatha type="last">Ahampi muditamano pasannacitto, ajjeva buddhaṃ saraṇaṃ vajāmī’’ti.</gatha>
    <hangnum nr="202"/>
    <gatha type="1"> ‘‘Ajjeva buddhaṃ saraṇaṃ vajāhi, dhammañca saṅghañca pasannacitto;</gatha>
    <gatha type="last">Tatheva sikkhāya padāni pañca, akhaṇḍaphullāni samādiyassu.</gatha>
    <hangnum nr="203"/>
    <gatha type="1"> ‘‘Pāṇātipātā viramassu khippaṃ, loke adinnaṃ parivajjayassu;</gatha>
    <gatha type="last">Amajjapo mā ca musā bhaṇāhi, sakena dārena ca hohi tuṭṭho’’ti.</gatha>
    <hangnum nr="204"/>
    <gatha type="1"> ‘‘Atthakāmosi me yakkha, hitakāmosi devate;</gatha>
    <gatha type="last">Karomi tuyhaṃ vacanaṃ, tvaṃsi ācariyo mamāti.</gatha>
    <hangnum nr="205"/>
    <gatha type="1"> ‘‘Upemi saraṇaṃ buddhaṃ, dhammañcāpi anuttaraṃ;</gatha>
    <gatha type="last">Saṅghañca naradevassa, gacchāmi saraṇaṃ ahaṃ.</gatha>
    <hangnum nr="206"/>
    <gatha type="1"> ‘‘Pāṇātipātā  viramāmi khippaṃ, loke adinnaṃ parivajjayāmi;</gatha>
    <gatha type="last">Amajjapo no ca musā bhaṇāmi; Sakena dārena ca homi tuṭṭho’’ti.</gatha>
    <centered>Maṭṭhakuṇḍalīpetavatthu pañcamaṃ.</centered>
    <subhead>6. Kaṇhapetavatthu</subhead>
    <hangnum nr="207"/>
    <gatha type="1"> ‘‘Uṭṭhehi  kaṇha kiṃ sesi, ko attho supanena te;</gatha>
    <gatha type="2">Yo ca tuyhaṃ sako bhātā, hadayaṃ cakkhu ca <note>[cakkhuṃva (aṭṭha.)]</note> dakkhiṇaṃ;</gatha>
    <gatha type="last">Tassa vātā balīyanti, sasaṃ jappati <note>[ghaṭo jappati (ka.)]</note> kesavā’’ti.</gatha>
    <hangnum nr="208"/>
    <gatha type="1"> ‘‘Tassa  taṃ vacanaṃ sutvā, rohiṇeyyassa kesavo;</gatha>
    <gatha type="last">Taramānarūpo vuṭṭhāsi, bhātusokena aṭṭito.</gatha>
    <hangnum nr="209"/>
    <gatha type="1"> ‘‘Kiṃ nu ummattarūpova, kevalaṃ dvārakaṃ imaṃ;</gatha>
    <gatha type="last">Saso sasoti lapasi, kīdisaṃ sasamicchasi.</gatha>
    <hangnum nr="210"/>
    <gatha type="1"> ‘‘Sovaṇṇamayaṃ maṇimayaṃ, lohamayaṃ atha rūpiyamayaṃ;</gatha>
    <gatha type="last">Saṅkhasilāpavāḷamayaṃ, kārayissāmi te sasaṃ.</gatha>
    <hangnum nr="211"/>
    <gatha type="1"> ‘‘Santi aññepi sasakā, araññavanagocarā;</gatha>
    <gatha type="last">Tepi te ānayissāmi, kīdisaṃ sasamicchasī’’ti.</gatha>
    <hangnum nr="212"/>
    <gatha type="1"> ‘‘Nāhamete sase icche, ye sasā pathavissitā;</gatha>
    <gatha type="last">Candato sasamicchāmi, taṃ me ohara kesavā’’ti.</gatha>
    <hangnum nr="213"/>
    <gatha type="1"> ‘‘So nūna madhuraṃ ñāti, jīvitaṃ vijahissasi;</gatha>
    <gatha type="last">Apatthiyaṃ patthayasi, candato sasamicchasī’’ti.</gatha>
    <hangnum nr="214"/>
    <gatha type="1"> ‘‘Evaṃ ce kaṇha jānāsi, yathaññamanusāsasi;</gatha>
    <gatha type="last">Kasmā  pure mataṃ puttaṃ, ajjāpi manusocasi.</gatha>
    <hangnum nr="215"/>
    <gatha type="1"> ‘‘Na yaṃ labbhā manussena, amanussena vā pana;</gatha>
    <gatha type="last">Jāto me mā mari putto, kuto labbhā alabbhiyaṃ.</gatha>
    <hangnum nr="216"/>
    <gatha type="1"> ‘‘Na  mantā mūlabhesajjā, osadhehi dhanena vā;</gatha>
    <gatha type="last">Sakkā ānayituṃ kaṇha, yaṃ petamanusocasi.</gatha>
    <hangnum nr="217"/>
    <gatha type="1"> ‘‘Mahaddhanā  mahābhogā, raṭṭhavantopi khattiyā;</gatha>
    <gatha type="last">Pahūtadhanadhaññāse, tepi no <note>[natthetthapāṭhabhedo]</note> ajarāmarā.</gatha>
    <hangnum nr="218"/>
    <gatha type="1"> ‘‘Khattiyā brāhmaṇā vessā, suddā caṇḍālapukkusā;</gatha>
    <gatha type="last">Ete caññe ca jātiyā, tepi no ajarāmarā.</gatha>
    <hangnum nr="219"/>
    <gatha type="1"> ‘‘Ye mantaṃ parivattenti, chaḷaṅgaṃ brahmacintitaṃ;</gatha>
    <gatha type="last">Ete caññe ca vijjāya, tepi no ajarāmarā.</gatha>
    <hangnum nr="220"/>
    <gatha type="1"> ‘‘Isayo vāpi <note>[isayo cāpi (vimānavatthu 99)]</note> ye santā, saññatattā tapassino;</gatha>
    <gatha type="last">Sarīraṃ tepi kālena, vijahanti tapassino.</gatha>
    <hangnum nr="221"/>
    <gatha type="1"> ‘‘Bhāvitattā arahanto, katakiccā anāsavā;</gatha>
    <gatha type="last">Nikkhipanti imaṃ dehaṃ, puññapāpaparikkhayā’’ti.</gatha>
    <hangnum nr="222"/>
    <gatha type="1"> ‘‘Ādittaṃ vata maṃ santaṃ, ghatasittaṃva pāvakaṃ;</gatha>
    <gatha type="last">Vārinā viya osiñcaṃ, sabbaṃ nibbāpaye daraṃ.</gatha>
    <hangnum nr="223"/>
    <gatha type="1"> ‘‘Abbahī  vata me sallaṃ, sokaṃ hadayanissitaṃ;</gatha>
    <gatha type="last">Yo me sokaparetassa, puttasokaṃ apānudi.</gatha>
    <hangnum nr="224"/>
    <gatha type="1"> ‘‘Svāhaṃ  abbūḷhasallosmi, sītibhūtosmi nibbuto;</gatha>
    <gatha type="last">Na socāmi na rodāmi, tava sutvāna bhātika’’ <note>[bhāsitaṃ (syā.)]</note>.</gatha>
    <hangnum nr="225"/>
    <gatha type="1"> Evaṃ karonti sappaññā, ye honti anukampakā;</gatha>
    <gatha type="last">Nivattayanti sokamhā, ghaṭo jeṭṭhaṃva bhātaraṃ.</gatha>
    <hangnum nr="226"/>
    <gatha type="1"> Yassa etādisā honti, amaccā paricārakā;</gatha>
    <gatha type="last">Subhāsitena anventi, ghaṭo jeṭṭhaṃva bhātaranti.</gatha>
    <centered>Kaṇhapetavatthu chaṭṭhaṃ.</centered>
    <subhead>7. Dhanapālaseṭṭhipetavatthu</subhead>
    <hangnum nr="227"/>
    <gatha type="1"> ‘‘Naggo  dubbaṇṇarūposi, kiso dhamanisanthato;</gatha>
    <gatha type="last">Upphāsuliko kisiko, ko nu tvamasi mārisa’’.</gatha>
    <hangnum nr="228"/>
    <gatha type="1"> ‘‘Ahaṃ bhadante petomhi, duggato yamalokiko;</gatha>
    <gatha type="last">Pāpakammaṃ karitvāna, petalokaṃ ito gato’’.</gatha>
    <hangnum nr="229"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, petalokaṃ ito gato’’.</gatha>
    <hangnum nr="230"/>
    <gatha type="1"> ‘‘Nagaraṃ atthi paṇṇānaṃ <note>[dasannānaṃ (sī. syā. pī.)]</note>, erakacchanti vissutaṃ;</gatha>
    <gatha type="last">Tattha seṭṭhi pure āsiṃ, dhanapāloti maṃ vidū.</gatha>
    <hangnum nr="231"/>
    <gatha type="1"> ‘‘Asīti sakaṭavāhānaṃ, hiraññassa ahosi me;</gatha>
    <gatha type="last">Pahūtaṃ me jātarūpaṃ, muttā veḷuriyā bahū.</gatha>
    <hangnum nr="232"/>
    <gatha type="1"> ‘‘Tāva mahaddhanassāpi, na me dātuṃ piyaṃ ahu;</gatha>
    <gatha type="last">Pidahitvā  dvāraṃ bhuñjiṃ <note>[bhuñjāmi (sī. syā.)]</note>, mā maṃ yācanakāddasuṃ.</gatha>
    <hangnum nr="233"/>
    <gatha type="1"> ‘‘Assaddho maccharī cāsiṃ, kadariyo paribhāsako;</gatha>
    <gatha type="last">Dadantānaṃ karontānaṃ, vārayissaṃ bahu jane <note>[bahujjanaṃ (sī. syā.)]</note>.</gatha>
    <hangnum nr="234"/>
    <gatha type="1"> ‘‘Vipāko  natthi dānassa, saṃyamassa kuto phalaṃ;</gatha>
    <gatha type="2">Pokkharaññodapānāni, ārāmāni ca ropite;</gatha>
    <gatha type="last">Papāyo ca vināsesiṃ, dugge saṅkamanāni ca.</gatha>
    <hangnum nr="235"/>
    <gatha type="1"> ‘‘Svāhaṃ  akatakalyāṇo, katapāpo tato cuto;</gatha>
    <gatha type="last">Upapanno pettivisayaṃ, khuppipāsasamappito.</gatha>
    <hangnum nr="236"/>
    <gatha type="1"> ‘‘Pañcapaṇṇāsavassāni, yato kālaṅkato ahaṃ;</gatha>
    <gatha type="last">Nābhijānāmi bhuttaṃ vā, pītaṃ vā pana pāniyaṃ.</gatha>
    <hangnum nr="237"/>
    <gatha type="1"> ‘‘Yo saṃyamo so vināso,yo vināso so saṃyamo;</gatha>
    <gatha type="last">Petā hi kira jānanti, yo saṃyamo so vināso.</gatha>
    <hangnum nr="238"/>
    <gatha type="1"> ‘‘Ahaṃ  pure saṃyamissaṃ, nādāsiṃ bahuke dhane;</gatha>
    <gatha type="2">Santesu deyyadhammesu, dīpaṃ nākāsimattano;</gatha>
    <gatha type="last">Svāhaṃ pacchānutappāmi, attakammaphalūpago.</gatha>
    <hangnum nr="239"/>
    <gatha type="1"><note>[pe. va. 69]</note> ‘‘Uddhaṃ catūhi māsehi, kālaṃkiriyā bhavissati;</gatha>
    <gatha type="last">Ekantakaṭukaṃ ghoraṃ, nirayaṃ papatissahaṃ.</gatha>
    <hangnum nr="240"/>
    <gatha type="1"><note>[pe. va. 70]</note> ‘‘Catukkaṇṇaṃ catudvāraṃ, vibhattaṃ bhāgaso mitaṃ;</gatha>
    <gatha type="last">Ayopākārapariyantaṃ, ayasā paṭikujjitaṃ.</gatha>
    <hangnum nr="241"/>
    <gatha type="1"><note>[pe. va. 71]</note> ‘‘Tassa  ayomayā bhūmi, jalitā tejasā yutā;</gatha>
    <gatha type="last">Samantā yojanasataṃ, pharitvā tiṭṭhati sabbadā.</gatha>
    <hangnum nr="242"/>
    <gatha type="1"><note>[pe. va. 72]</note> ‘‘Tatthāhaṃ dīghamaddhānaṃ, dukkhaṃ vedissa vedanaṃ;</gatha>
    <gatha type="last">Phalaṃ pāpassa kammassa, tasmā socāmahaṃ bhusaṃ.</gatha>
    <hangnum nr="243"/>
    <gatha type="1"> ‘‘Taṃ vo vadāmi bhaddaṃ vo, yāvantettha samāgatā;</gatha>
    <gatha type="last">Mākattha pāpakaṃ kammaṃ, āvi vā yadi vā raho.</gatha>
    <hangnum nr="244"/>
    <gatha type="1"> ‘‘Sace taṃ pāpakaṃ kammaṃ, karissatha karotha vā;</gatha>
    <gatha type="last">Na vo dukkhā pamutyatthi <note>[pamuttatthi (sabbattha) udā. 44 passitabbaṃ]</note>, uppaccāpi <note>[upeccāpi (syā. ka.)]</note> palāyataṃ.</gatha>
    <hangnum nr="245"/>
    <gatha type="1"> ‘‘Matteyyā hotha petteyyā, kule jeṭṭhāpacāyikā;</gatha>
    <gatha type="last">Sāmaññā hotha brahmaññā, evaṃ saggaṃ gamissathā’’ti.</gatha>
    <centered>Dhanapālaseṭṭhipetavatthu sattamaṃ.</centered>
    <subhead>8. Cūḷaseṭṭhipetavatthu</subhead>
    <hangnum nr="246"/>
    <gatha type="1"> ‘‘Naggo  kiso pabbajitosi bhante, rattiṃ kuhiṃ gacchasi kissa hetu;</gatha>
    <gatha type="last">Ācikkha me taṃ api sakkuṇemu, sabbena vittaṃ paṭipādaye tuva’’nti.</gatha>
    <hangnum nr="247"/>
    <gatha type="1"> ‘‘Bārāṇasī  nagaraṃ dūraghuṭṭhaṃ, tatthāhaṃ gahapati aḍḍhako ahu dīno;</gatha>
    <gatha type="last">Adātā gedhitamano āmisasmiṃ, dussīlyena yamavisayamhi patto.</gatha>
    <hangnum nr="248"/>
    <gatha type="1"> ‘‘So sūcikāya kilamito tehi,</gatha>
    <gatha type="2">Teneva ñātīsu yāmi āmisakiñcikkhahetu;</gatha>
    <gatha type="3">Adānasīlā na ca saddahanti,</gatha>
    <gatha type="last">Dānaphalaṃ hoti paramhi loke.</gatha>
    <hangnum nr="249"/>
    <gatha type="1"> ‘‘Dhītā  ca mayhaṃ lapate abhikkhaṇaṃ, ‘dassāmi dānaṃ pitūnaṃ pitāmahānaṃ’;</gatha>
    <gatha type="last">Tamupakkhaṭaṃ parivisayanti brāhmaṇā <note>[brāhmaṇe (sī.)]</note>, ‘yāmi ahaṃ andhakavindaṃ bhottu’’’nti.</gatha>
    <hangnum nr="250"/>
    <gatha type="1"> Tamavoca rājā ‘‘anubhaviyāna tampi,</gatha>
    <gatha type="2">Eyyāsi khippaṃ ahamapi kassaṃ pūjaṃ;</gatha>
    <gatha type="3">Ācikkha me taṃ yadi atthi hetu,</gatha>
    <gatha type="last">Saddhāyitaṃ hetuvaco suṇomā’’ti.</gatha>
    <hangnum nr="251"/>
    <gatha type="1"> ‘Tathā’ti vatvā agamāsi tattha, bhuñjiṃsu bhattaṃ na ca dakkhiṇārahā;</gatha>
    <gatha type="last">Paccāgami  rājagahaṃ punāparaṃ, pāturahosi purato janādhipassa.</gatha>
    <hangnum nr="252"/>
    <gatha type="1"> Disvāna petaṃ punadeva āgataṃ, rājā avoca ‘‘ahamapi kiṃ dadāmi;</gatha>
    <gatha type="last">Ācikkha me taṃ yadi atthi hetu, yena tuvaṃ cirataraṃ pīṇito siyā’’ti.</gatha>
    <hangnum nr="253"/>
    <gatha type="1"> ‘‘Buddhañca saṅghaṃ parivisiyāna rāja, annena pānena ca cīvarena;</gatha>
    <gatha type="last">Taṃ dakkhiṇaṃ ādisa me hitāya, evaṃ ahaṃ cirataraṃ pīṇito siyā’’ti.</gatha>
    <hangnum nr="254"/>
    <gatha type="1"> Tato  ca rājā nipatitvā tāvade <note>[tāvadeva (syā.), tadeva (ka.)]</note>, dānaṃ sahatthā atulaṃ daditvā <note>[atulañca datvā (syā. ka.)]</note> saṅghe;</gatha>
    <gatha type="last">Ārocesi pakataṃ <note>[ārocayī pakatiṃ (sī. syā.)]</note> tathāgatassa, tassa ca petassa dakkhiṇaṃ ādisittha.</gatha>
    <hangnum nr="255"/>
    <gatha type="1"> So pūjito ativiya sobhamāno, pāturahosi purato janādhipassa;</gatha>
    <gatha type="1">‘‘Yakkhohamasmi paramiddhipatto, na mayhamatthi samā sadisā <note>[mayhamiddhisamasadisā (sī. syā.)]</note> mānusā.</gatha>
    <hangnum nr="256"/>
    <gatha type="1"> ‘‘Passānubhāvaṃ aparimitaṃ mamayidaṃ, tayānudiṭṭhaṃ  atulaṃ datvā saṅghe;</gatha>
    <gatha type="last">Santappito satataṃ sadā bahūhi, yāmi ahaṃ sukhito manussadevā’’ti.</gatha>
    <centered>Cūḷaseṭṭhipetavatthu aṭṭhamaṃ niṭṭhitaṃ.</centered>
    <centered>Bhāṇavāraṃ paṭhamaṃ niṭṭhitaṃ.</centered>
    <subhead>9. Aṅkurapetavatthu</subhead>
    <hangnum nr="257"/>
    <gatha type="1"> ‘‘Yassa  atthāya gacchāma, kambojaṃ dhanahārakā;</gatha>
    <gatha type="last">Ayaṃ kāmadado yakkho, imaṃ yakkhaṃ nayāmase.</gatha>
    <hangnum nr="258"/>
    <gatha type="1"> ‘‘Imaṃ yakkhaṃ gahetvāna, sādhukena pasayha vā;</gatha>
    <gatha type="last">Yānaṃ āropayitvāna, khippaṃ gacchāma dvāraka’’nti.</gatha>
    <hangnum nr="259"/>
    <gatha type="1"><note>[jā. 1.10.151; 1.14.196; 2.18.153; 2.22.10]</note> ‘‘Yassa rukkhassa chāyāya, nisīdeyya sayeyya vā;</gatha>
    <gatha type="last">Na tassa sākhaṃ bhañjeyya, mittadubbho hi pāpako’’ti.</gatha>
    <hangnum nr="260"/>
    <gatha type="1"> ‘‘Yassa rukkhassa chāyāya, nisīdeyya sayeyya vā;</gatha>
    <gatha type="last">Khandhampi tassa chindeyya, attho ce tādiso siyā’’ti.</gatha>
    <hangnum nr="261"/>
    <gatha type="1"> ‘‘Yassa  rukkhassa chāyāya, nisīdeyya sayeyya vā;</gatha>
    <gatha type="last">Na tassa pattaṃ bhindeyya <note>[hiṃseyya (ka.)]</note>, mittadubbho hi pāpako’’ti.</gatha>
    <hangnum nr="262"/>
    <gatha type="1"> ‘‘Yassa rukkhassa chāyāya, nisīdeyya sayeyya vā;</gatha>
    <gatha type="last">Samūlampi taṃ abbuhe <note>[ubbahe (?)]</note>, attho ce tādiso siyā’’ti.</gatha>
    <hangnum nr="263"/>
    <gatha type="1"> ‘‘Yassekarattimpi ghare vaseyya, yatthannapānaṃ puriso labhetha;</gatha>
    <gatha type="last">Na tassa pāpaṃ manasāpi cintaye, kataññutā  sappurisehi vaṇṇitā.</gatha>
    <hangnum nr="264"/>
    <gatha type="1"> ‘‘Yassekarattimpi ghare vaseyya, annena pānena upaṭṭhito siyā;</gatha>
    <gatha type="last">Na tassa pāpaṃ manasāpi cintaye, adubbhapāṇī dahate mittadubbhiṃ.</gatha>
    <hangnum nr="265"/>
    <gatha type="1"> ‘‘Yo pubbe katakalyāṇo, pacchā pāpena hiṃsati;</gatha>
    <gatha type="last">Allapāṇihato <note>[adubbhipāṇīhato (ka)]</note> poso, na so bhadrāni passatī’’ti.</gatha>
    <hangnum nr="266"/>
    <gatha type="1"> ‘‘Nāhaṃ devena vā manussena vā, issariyena vāhaṃ suppasayho;</gatha>
    <gatha type="last">Yakkhohamasmi paramiddhipatto, dūraṅgamo vaṇṇabalūpapanno’’ti.</gatha>
    <hangnum nr="267"/>
    <gatha type="1"> ‘‘Pāṇi te sabbaso vaṇṇo, pañcadhāro madhussavo;</gatha>
    <gatha type="last">Nānārasā paggharanti, maññehaṃ taṃ purindada’’nti.</gatha>
    <hangnum nr="268"/>
    <gatha type="1"> ‘‘Nāmhi devo na gandhabbo, nāpi sakko purindado;</gatha>
    <gatha type="last">Petaṃ maṃ aṅkura jānāhi, roruvamhā <note>[heruvamhā (sī.)]</note> idhāgata’’nti.</gatha>
    <hangnum nr="269"/>
    <gatha type="1"> ‘‘Kiṃsīlo  kiṃsamācāro, roruvasmiṃ pure tuvaṃ;</gatha>
    <gatha type="last">Kena te brahmacariyena, puññaṃ pāṇimhi ijjhatī’’ti.</gatha>
    <hangnum nr="270"/>
    <gatha type="1"> ‘‘Tunnavāyo pure āsiṃ, roruvasmiṃ tadā ahaṃ;</gatha>
    <gatha type="last">Sukicchavutti kapaṇo, na me vijjati dātave.</gatha>
    <hangnum nr="271"/>
    <gatha type="1"> ‘‘Nivesanañca <note>[āvesanañca (sī.)]</note> me āsi, asayhassa upantike;</gatha>
    <gatha type="last">Saddhassa dānapatino, katapuññassa lajjino.</gatha>
    <hangnum nr="272"/>
    <gatha type="1"> ‘‘Tattha yācanakā yanti, nānāgottā vanibbakā;</gatha>
    <gatha type="last">Te ca maṃ tattha pucchanti, asayhassa nivesanaṃ.</gatha>
    <hangnum nr="273"/>
    <gatha type="1"> ‘‘Kattha gacchāma bhaddaṃ vo, kattha dānaṃ padīyati;</gatha>
    <gatha type="last">Tesāhaṃ puṭṭho akkhāmi, asayhassa nivesanaṃ.</gatha>
    <hangnum nr="274"/>
    <gatha type="1"> ‘‘Paggayha dakkhiṇaṃ bāhuṃ, ettha gacchatha bhaddaṃ vo;</gatha>
    <gatha type="last">Ettha dānaṃ padīyati, asayhassa nivesane.</gatha>
    <hangnum nr="275"/>
    <gatha type="1"> ‘‘Tena pāṇi kāmadado, tena pāṇi madhussavo;</gatha>
    <gatha type="last">Tena me brahmacariyena, puññaṃ pāṇimhi ijjhatī’’ti.</gatha>
    <hangnum nr="276"/>
    <gatha type="1"> ‘‘Na kira tvaṃ adā dānaṃ, sakapāṇīhi kassaci;</gatha>
    <gatha type="last">Parassa dānaṃ anumodamāno, pāṇiṃ paggayha pāvadi.</gatha>
    <hangnum nr="277"/>
    <gatha type="1"> ‘‘Tena pāṇi kāmadado, tena pāṇi madhussavo;</gatha>
    <gatha type="last">Tena te brahmacariyena, puññaṃ pāṇimhi ijjhati.</gatha>
    <hangnum nr="278"/>
    <gatha type="1"> ‘‘Yo  so dānamadā bhante, pasanno sakapāṇibhi;</gatha>
    <gatha type="last">So hitvā mānusaṃ dehaṃ, kiṃ nu so disataṃ gato’’ti.</gatha>
    <hangnum nr="279"/>
    <gatha type="1"> ‘‘Nāhaṃ pajānāmi asayhasāhino, aṅgīrasassa gatiṃ āgatiṃ vā;</gatha>
    <gatha type="last">Sutañca me vessavaṇassa santike, sakkassa sahabyataṃ gato asayho’’ti.</gatha>
    <hangnum nr="280"/>
    <gatha type="1"> ‘‘Alameva kātuṃ kalyāṇaṃ, dānaṃ dātuṃ yathārahaṃ;</gatha>
    <gatha type="last">Pāṇiṃ kāmadadaṃ disvā, ko puññaṃ na karissati.</gatha>
    <hangnum nr="281"/>
    <gatha type="1"> ‘‘So hi nūna ito gantvā, anuppatvāna dvārakaṃ;</gatha>
    <gatha type="last">Dānaṃ paṭṭhapayissāmi, yaṃ mamassa sukhāvahaṃ.</gatha>
    <hangnum nr="282"/>
    <gatha type="1"> ‘‘Dassāmannañca pānañca, vatthasenāsanāni ca;</gatha>
    <gatha type="last">Papañca udapānañca, dugge saṅkamanāni cā’’ti.</gatha>
    <hangnum nr="283"/>
    <gatha type="1"> ‘‘Kena  te aṅgulī kuṇā <note>[kuṇṭhā (sī. syā.)]</note>, mukhañca kuṇalīkataṃ <note>[kuṇḍalīkataṃ (sī. syā. ka.)]</note>;</gatha>
    <gatha type="last">Akkhīni ca paggharanti, kiṃ pāpaṃ pakataṃ tayā’’ti.</gatha>
    <hangnum nr="284"/>
    <gatha type="1"> ‘‘Aṅgīrasassa  gahapatino, saddhassa gharamesino;</gatha>
    <gatha type="last">Tassāhaṃ dānavissagge, dāne adhikato ahuṃ.</gatha>
    <hangnum nr="285"/>
    <gatha type="1"> ‘‘Tattha yācanake disvā, āgate bhojanatthike;</gatha>
    <gatha type="last">Ekamantaṃ apakkamma, akāsiṃ kuṇaliṃ mukhaṃ.</gatha>
    <hangnum nr="286"/>
    <gatha type="1"> ‘‘Tena  me aṅgulī kuṇā, mukhañca kuṇalīkataṃ;</gatha>
    <gatha type="last">Akkhīni me paggharanti, taṃ pāpaṃ pakataṃ mayā’’ti.</gatha>
    <hangnum nr="287"/>
    <gatha type="1"> ‘‘Dhammena  te kāpurisa, mukhañca kuṇalīkataṃ;</gatha>
    <gatha type="2">Akkhīni ca paggharanti, yaṃ taṃ parassa dānassa;</gatha>
    <gatha type="last">Akāsi kuṇaliṃ mukhaṃ.</gatha>
    <hangnum nr="288"/>
    <gatha type="1"> ‘‘Kathaṃ hi dānaṃ dadamāno, kareyya parapattiyaṃ;</gatha>
    <gatha type="last">Annaṃ pānaṃ khādanīyaṃ, vatthasenāsanāni ca.</gatha>
    <hangnum nr="289"/>
    <gatha type="1"> ‘‘So hi nūna ito gantvā, anuppatvāna dvārakaṃ;</gatha>
    <gatha type="last">Dānaṃ paṭṭhapayissāmi, yaṃ mamassa sukhāvahaṃ.</gatha>
    <hangnum nr="290"/>
    <gatha type="1"> ‘‘Dassāmannañca pānañca, vatthasenāsanāni ca;</gatha>
    <gatha type="last">Papañca udapānañca, dugge saṅkamanāni cā’’ti.</gatha>
    <hangnum nr="291"/>
    <gatha type="1"> Tato hi so nivattitvā, anuppatvāna dvārakaṃ;</gatha>
    <gatha type="last">Dānaṃ paṭṭhapayi aṅkuro, yaṃtumassa <note>[yaṃ taṃ assa (syā.), yantamassa (ka.)]</note> sukhāvahaṃ.</gatha>
    <hangnum nr="292"/>
    <gatha type="1"> Adā annañca pānañca, vatthasenāsanāni ca;</gatha>
    <gatha type="last">Papañca udapānañca, vippasannena cetasā.</gatha>
    <hangnum nr="293"/>
    <gatha type="1"> ‘‘Ko chāto ko ca tasito, ko vatthaṃ paridahissati;</gatha>
    <gatha type="last">Kassa santāni yoggāni, ito yojentu vāhanaṃ.</gatha>
    <hangnum nr="294"/>
    <gatha type="1"> ‘‘Ko chatticchati gandhañca, ko mālaṃ ko upāhanaṃ;</gatha>
    <gatha type="2">Itissu tattha ghosenti, kappakā sūdamāgadhā <note>[pāṭavā (ka.)]</note>;</gatha>
    <gatha type="last">Sadā sāyañca pāto ca, aṅkurassa nivesane.</gatha>
    <hangnum nr="295"/>
    <gatha type="1"> ‘‘‘Sukhaṃ  supati aṅkuro’, iti jānāti maṃ jano;</gatha>
    <gatha type="last">Dukkhaṃ  supāmi sindhaka <note>[sanduka, sindhuka (ka.)]</note>, yaṃ na passāmi yācake.</gatha>
    <hangnum nr="296"/>
    <gatha type="1"> ‘‘‘Sukhaṃ supati aṅkuro’, iti jānāti maṃ jano;</gatha>
    <gatha type="last">Dukkhaṃ sindhaka supāmi, appake su vanibbake’’ti.</gatha>
    <hangnum nr="297"/>
    <gatha type="1"> ‘‘Sakko ce te varaṃ dajjā, tāvatiṃsānamissaro;</gatha>
    <gatha type="last">Kissa sabbassa lokassa, varamāno varaṃ vare’’ti.</gatha>
    <hangnum nr="298"/>
    <gatha type="1"> ‘‘Sakko ce me varaṃ dajjā, tāvatiṃsānamissaro;</gatha>
    <gatha type="2">Kāluṭṭhitassa me sato, suriyuggamanaṃ pati;</gatha>
    <gatha type="last">Dibbā bhakkhā pātubhaveyyuṃ, sīlavanto ca yācakā.</gatha>
    <hangnum nr="299"/>
    <gatha type="1"> ‘‘Dadato  me na khīyetha, datvā nānutapeyyahaṃ;</gatha>
    <gatha type="last">Dadaṃ cittaṃ pasādeyyaṃ, etaṃ sakkaṃ varaṃ vare’’ti.</gatha>
    <hangnum nr="300"/>
    <gatha type="1"> ‘‘Na sabbavittāni pare pavecche, dadeyya dānañca dhanañca rakkhe;</gatha>
    <gatha type="last">Tasmā hi dānā dhanameva seyyo, atippadānena kulā na honti.</gatha>
    <hangnum nr="301"/>
    <gatha type="1"> ‘‘Adānamatidānañca, nappasaṃsanti paṇḍitā;</gatha>
    <gatha type="last">Tasmā hi dānā dhanameva seyyo, samena vatteyya sa dhīradhammo’’ti.</gatha>
    <hangnum nr="302"/>
    <gatha type="1"> ‘‘Aho vata re ahameva dajjaṃ, santo ca maṃ sappurisā bhajeyyuṃ;</gatha>
    <gatha type="last">Meghova  ninnāni paripūrayanto <note>[bhipūrayanto (sī.), hi pūrayanto (syā.)]</note>, santappaye sabbavanibbakānaṃ.</gatha>
    <hangnum nr="303"/>
    <gatha type="1"> ‘‘Yassa yācanake disvā, mukhavaṇṇo pasīdati;</gatha>
    <gatha type="last">Datvā attamano hoti, taṃ gharaṃ vasato sukhaṃ.</gatha>
    <hangnum nr="304"/>
    <gatha type="1"> ‘‘Yassa yācanake disvā, mukhavaṇṇo pasīdati;</gatha>
    <gatha type="last">Datvā attamano hoti, esā yaññassa <note>[puññassa (sī.)]</note> sampadā.</gatha>
    <hangnum nr="305"/>
    <gatha type="1"><note>[a. ni. 6.37]</note> ‘‘Pubbeva  dānā sumano, dadaṃ cittaṃ pasādaye;</gatha>
    <gatha type="last">Datvā attamano hoti, esā yaññassa <note>[puññassa (sī.)]</note> sampadā’’ti.</gatha>
    <hangnum nr="306"/>
    <gatha type="1"> Saṭṭhi vāhasahassāni, aṅkurassa nivesane;</gatha>
    <gatha type="last">Bhojanaṃ dīyate niccaṃ, puññapekkhassa jantuno.</gatha>
    <hangnum nr="307"/>
    <gatha type="1"> Tisahassāni sūdāni hi <note>[sūdāni (syā. ka.)]</note>, āmuttamaṇikuṇḍalā;</gatha>
    <gatha type="last">Aṅkuraṃ upajīvanti, dāne yaññassa vāvaṭā <note>[byāvaṭā (sī.), pāvaṭā (syā.)]</note>.</gatha>
    <hangnum nr="308"/>
    <gatha type="1"> Saṭṭhi purisasahassāni, āmuttamaṇikuṇḍalā;</gatha>
    <gatha type="last">Aṅkurassa mahādāne, kaṭṭhaṃ phālenti māṇavā.</gatha>
    <hangnum nr="309"/>
    <gatha type="1"> Soḷasitthisahassāni, sabbālaṅkārabhūsitā;</gatha>
    <gatha type="last">Aṅkurassa mahādāne, vidhā piṇḍenti nāriyo.</gatha>
    <hangnum nr="310"/>
    <gatha type="1"> Soḷasitthisahassāni, sabbālaṅkārabhūsitā;</gatha>
    <gatha type="last">Aṅkurassa mahādāne, dabbigāhā upaṭṭhitā.</gatha>
    <hangnum nr="311"/>
    <gatha type="1"> Bahuṃ  bahūnaṃ pādāsi, ciraṃ pādāsi khattiyo;</gatha>
    <gatha type="last">Sakkaccañca sahatthā ca, cittīkatvā punappunaṃ.</gatha>
    <hangnum nr="312"/>
    <gatha type="1"> Bahū māse ca pakkhe ca, utusaṃvaccharāni ca;</gatha>
    <gatha type="last">Mahādānaṃ pavattesi, aṅkuro dīghamantaraṃ.</gatha>
    <hangnum nr="313"/>
    <gatha type="1"> Evaṃ  datvā yajitvā ca, aṅkuro dīghamantaraṃ;</gatha>
    <gatha type="last">So hitvā mānusaṃ dehaṃ, tāvatiṃsūpago ahu.</gatha>
    <hangnum nr="314"/>
    <gatha type="1"> Kaṭacchubhikkhaṃ datvāna, anuruddhassa indako;</gatha>
    <gatha type="last">So hitvā mānusaṃ dehaṃ, tāvatiṃsūpago ahu.</gatha>
    <hangnum nr="315"/>
    <gatha type="1"> Dasahi ṭhānehi aṅkuraṃ, indako atirocati;</gatha>
    <gatha type="last">Rūpe sadde rase gandhe, phoṭṭhabbe ca manorame.</gatha>
    <hangnum nr="316"/>
    <gatha type="1"> Āyunā yasasā ceva, vaṇṇena ca sukhena ca;</gatha>
    <gatha type="last">Ādhipaccena aṅkuraṃ, indako atirocati.</gatha>
    <hangnum nr="317"/>
    <gatha type="1"> Tāvatiṃse yadā buddho, silāyaṃ paṇḍukambale;</gatha>
    <gatha type="last">Pāricchattakamūlamhi, vihāsi purisuttamo.</gatha>
    <hangnum nr="318"/>
    <gatha type="1"> Dasasu  lokadhātūsu, sannipatitvāna devatā;</gatha>
    <gatha type="last">Payirupāsanti sambuddhaṃ, vasantaṃ nagamuddhani.</gatha>
    <hangnum nr="319"/>
    <gatha type="1"> Na koci devo vaṇṇena, sambuddhaṃ atirocati;</gatha>
    <gatha type="last">Sabbe deve atikkamma <note>[adhigayha (sī.), atiggayha (ka)]</note>, sambuddhova virocati.</gatha>
    <hangnum nr="320"/>
    <gatha type="1"> Yojanāni  dasa dve ca, aṅkuroyaṃ tadā ahu;</gatha>
    <gatha type="last">Avidūreva buddhassa <note>[avidūre sambuddhassa (ka.)]</note>, indako atirocati.</gatha>
    <hangnum nr="321"/>
    <gatha type="1"> Oloketvāna sambuddho, aṅkurañcāpi indakaṃ;</gatha>
    <gatha type="last">Dakkhiṇeyyaṃ sambhāvento <note>[pabhāvento (sī.)]</note>, idaṃ vacanamabravi.</gatha>
    <hangnum nr="322"/>
    <gatha type="1"> ‘‘Mahādānaṃ tayā dinnaṃ, aṅkura dīghamantaraṃ;</gatha>
    <gatha type="last">Atidūre <note>[suvidūre (ka.)]</note> nisinnosi, āgaccha mama santike’’ti.</gatha>
    <hangnum nr="323"/>
    <gatha type="1"> Codito bhāvitattena, aṅkuro idamabravi;</gatha>
    <gatha type="1">‘‘Kiṃ mayhaṃ tena dānena, dakkhiṇeyyena suññataṃ.</gatha>
    <hangnum nr="324"/>
    <gatha type="1"> ‘‘Ayaṃ so indako yakkho, dajjā dānaṃ parittakaṃ;</gatha>
    <gatha type="last">Atirocati amhehi, cando tāragaṇe yathā’’ti.</gatha>
    <hangnum nr="325"/>
    <gatha type="1"> ‘‘Ujjaṅgale yathā khette, bījaṃ bahumpi ropitaṃ;</gatha>
    <gatha type="last">Na vipulaphalaṃ hoti, napi toseti kassakaṃ.</gatha>
    <hangnum nr="326"/>
    <gatha type="1"> ‘‘Tatheva dānaṃ bahukaṃ, dussīlesu patiṭṭhitaṃ;</gatha>
    <gatha type="last">Na vipulaphalaṃ hoti, napi toseti dāyakaṃ.</gatha>
    <hangnum nr="327"/>
    <gatha type="1"> ‘‘Yathāpi  bhaddake khette, bījaṃ appampi ropitaṃ;</gatha>
    <gatha type="last">Sammā dhāraṃ pavecchante, phalaṃ toseti kassakaṃ.</gatha>
    <hangnum nr="328"/>
    <gatha type="1"> ‘‘Tatheva sīlavantesu, guṇavantesu tādisu;</gatha>
    <gatha type="last">Appakampi kataṃ kāraṃ, puññaṃ hoti mahapphala’’nti.</gatha>
    <hangnum nr="329"/>
    <gatha type="1"> Viceyya  dānaṃ dātabbaṃ, yattha dinnaṃ mahapphalaṃ;</gatha>
    <gatha type="last">Viceyya dānaṃ datvāna, saggaṃ gacchanti dāyakā.</gatha>
    <hangnum nr="330"/>
    <gatha type="1"> Viceyya  dānaṃ sugatappasatthaṃ, ye dakkhiṇeyyā idha jīvaloke;</gatha>
    <gatha type="last">Etesu dinnāni mahapphalāni, bījāni vuttāni yathā sukhetteti.</gatha>
    <centered>Aṅkurapetavatthu navamaṃ.</centered>
    <subhead>10. Uttaramātupetivatthu</subhead>
    <hangnum nr="331"/>
    <gatha type="1"> Divāvihāragataṃ  bhikkhuṃ, gaṅgātīre nisinnakaṃ;</gatha>
    <gatha type="last">Taṃ petī upasaṅkamma, dubbaṇṇā bhīrudassanā.</gatha>
    <hangnum nr="332"/>
    <gatha type="1"> Kesā cassā atidīghā <note>[ahū dīghā (ka.)]</note>, yāvabhūmāvalambare <note>[yāva bhūmyā’valambare (?)]</note>;</gatha>
    <gatha type="last">Kesehi sā paṭicchannā, samaṇaṃ etadabravi.</gatha>
    <hangnum nr="333"/>
    <gatha type="1"> ‘‘Pañcapaṇṇāsavassāni, yato kālaṅkatā ahaṃ;</gatha>
    <gatha type="2">Nābhijānāmi bhuttaṃ vā, pītaṃ vā pana pāniyaṃ;</gatha>
    <gatha type="last">Dehi tvaṃ pāniyaṃ bhante, tasitā pāniyāya me’’ti.</gatha>
    <hangnum nr="334"/>
    <gatha type="1"> ‘‘Ayaṃ sītodikā gaṅgā, himavantato <note>[himavantāva (ka.)]</note> sandati;</gatha>
    <gatha type="last">Piva etto gahetvāna, kiṃ maṃ yācasi pāniya’’nti.</gatha>
    <hangnum nr="335"/>
    <gatha type="1"> ‘‘Sacāhaṃ bhante gaṅgāya, sayaṃ gaṇhāmi pāniyaṃ;</gatha>
    <gatha type="last">Lohitaṃ me parivattati, tasmā yācāmi pāniya’’nti.</gatha>
    <hangnum nr="336"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, gaṅgā te hoti lohita’’nti.</gatha>
    <hangnum nr="337"/>
    <gatha type="1"> ‘‘Putto me uttaro nāma <note>[putto me bhante uttaro (ka.)]</note>, saddho āsi upāsako;</gatha>
    <gatha type="last">So  ca mayhaṃ akāmāya, samaṇānaṃ pavecchati.</gatha>
    <hangnum nr="338"/>
    <gatha type="1"> ‘‘Cīvaraṃ  piṇḍapātañca, paccayaṃ sayanāsanaṃ;</gatha>
    <gatha type="last">Tamahaṃ paribhāsāmi, maccherena upaddutā.</gatha>
    <hangnum nr="339"/>
    <gatha type="1"> ‘‘Yaṃ tvaṃ mayhaṃ akāmāya, samaṇānaṃ pavecchasi;</gatha>
    <gatha type="last">Cīvaraṃ piṇḍapātañca, paccayaṃ sayanāsanaṃ.</gatha>
    <hangnum nr="340"/>
    <gatha type="1"> ‘‘Etaṃ  te paralokasmiṃ, lohitaṃ hotu uttara;</gatha>
    <gatha type="last">Tassa kammassa vipākena, gaṅgā me hoti lohita’’nti.</gatha>
    <centered>Uttaramātupetivatthu dasamaṃ.</centered>
    <subhead>11. Suttapetavatthu</subhead>
    <hangnum nr="341"/>
    <gatha type="1"> ‘‘Ahaṃ  pure pabbajitassa bhikkhuno, suttaṃ adāsiṃ upasaṅkamma yācitā;</gatha>
    <gatha type="last">Tassa vipāko vipulaphalūpalabbhati, bahukā ca me uppajjare <note>[bahū ca me upapajjare (sī.)]</note> vatthakoṭiyo.</gatha>
    <hangnum nr="342"/>
    <gatha type="1"> ‘‘Pupphābhikiṇṇaṃ ramitaṃ <note>[rammamidaṃ (ka.)]</note> vimānaṃ, anekacittaṃ naranārisevitaṃ;</gatha>
    <gatha type="last">Sāhaṃ bhuñjāmi ca pārupāmi ca, pahūtavittā na ca tāva khīyati.</gatha>
    <hangnum nr="343"/>
    <gatha type="1"> ‘‘Tasseva kammassa vipākamanvayā, sukhañca sātañca idhūpalabbhati;</gatha>
    <gatha type="last">Sāhaṃ gantvā punadeva mānusaṃ, kāhāmi  puññāni nayayyaputta ma’’nti.</gatha>
    <hangnum nr="344"/>
    <gatha type="1"> ‘‘Satta tuvaṃ vassasatā idhāgatā,</gatha>
    <gatha type="2">Jiṇṇā ca vuḍḍhā ca tahiṃ bhavissasi;</gatha>
    <gatha type="3">Sabbeva te kālakatā ca ñātakā,</gatha>
    <gatha type="last">Kiṃ tattha gantvāna ito karissasī’’ti.</gatha>
    <hangnum nr="345"/>
    <gatha type="1"> ‘‘Satteva vassāni idhāgatāya me, dibbañca sukhañca samappitāya;</gatha>
    <gatha type="last">Sāhaṃ gantvāna punadeva mānusaṃ, kāhāmi puññāni nayayyaputta ma’’nti.</gatha>
    <hangnum nr="346"/>
    <gatha type="1"> So  taṃ gahetvāna pasayha bāhāyaṃ, paccānayitvāna theriṃ sudubbalaṃ;</gatha>
    <gatha type="last">‘‘Vajjesi aññampi janaṃ idhāgataṃ, ‘karotha puññāni sukhūpalabbhati’’.</gatha>
    <hangnum nr="347"/>
    <gatha type="1"> ‘‘Diṭṭhā  mayā akatena sādhunā, petā vihaññanti tatheva manussā;</gatha>
    <gatha type="last">Kammañca katvā sukhavedanīyaṃ, devā manussā ca sukhe ṭhitā pajā’’ti.</gatha>
    <centered>Suttapetavatthu ekādasamaṃ.</centered>
    <subhead>12. Kaṇṇamuṇḍapetivatthu</subhead>
    <hangnum nr="348"/>
    <gatha type="1"> ‘‘Soṇṇasopānaphalakā , soṇṇavālukasanthatā;</gatha>
    <gatha type="last">Tattha sogandhiyā vaggū, sucigandhā manoramā.</gatha>
    <hangnum nr="349"/>
    <gatha type="1"> ‘‘Nānārukkhehi sañchannā, nānāgandhasameritā;</gatha>
    <gatha type="last">Nānāpadumasañchannā, puṇḍarīkasamotatā <note>[samohatā (ka.)]</note>.</gatha>
    <hangnum nr="350"/>
    <gatha type="1"> ‘‘Surabhiṃ sampavāyanti, manuññā māluteritā;</gatha>
    <gatha type="last">Haṃsakoñcābhirudā ca, cakkavakkābhikūjitā.</gatha>
    <hangnum nr="351"/>
    <gatha type="1"> ‘‘Nānādijagaṇākiṇṇā , nānāsaragaṇāyutā;</gatha>
    <gatha type="last">Nānāphaladharā rukkhā, nānāpupphadharā vanā.</gatha>
    <hangnum nr="352"/>
    <gatha type="1"> ‘‘Na manussesu īdisaṃ, nagaraṃ yādisaṃ idaṃ;</gatha>
    <gatha type="2">Pāsādā bahukā tuyhaṃ, sovaṇṇarūpiyāmayā;</gatha>
    <gatha type="last">Daddallamānā ābhenti <note>[ābhanti (ka.)]</note>, samantā caturo disā.</gatha>
    <hangnum nr="353"/>
    <gatha type="1"> ‘‘Pañca dāsisatā tuyhaṃ, yā temā paricārikā;</gatha>
    <gatha type="last">Tā <note>[kā (ka.)]</note> kambukāyūradharā <note>[kambukeyūradharā (sī.)]</note>, kañcanāveḷabhūsitā.</gatha>
    <hangnum nr="354"/>
    <gatha type="1"> ‘‘Pallaṅkā bahukā tuyhaṃ, sovaṇṇarūpiyāmayā;</gatha>
    <gatha type="last">Kadalimigasañchannā <note>[kādalimigasañchannā (sī.)]</note>, sajjā gonakasanthatā.</gatha>
    <hangnum nr="355"/>
    <gatha type="1"> ‘‘Yattha tvaṃ vāsūpagatā, sabbakāmasamiddhinī;</gatha>
    <gatha type="last">Sampattāyaḍḍharattāya <note>[… rattiyā (ka.)]</note>, tato uṭṭhāya gacchasi.</gatha>
    <hangnum nr="356"/>
    <gatha type="1"> ‘‘Uyyānabhūmiṃ  gantvāna, pokkharaññā samantato;</gatha>
    <gatha type="last">Tassā  tīre tuvaṃ ṭhāsi, harite saddale subhe.</gatha>
    <hangnum nr="357"/>
    <gatha type="1"> ‘‘Tato te kaṇṇamuṇḍo sunakho, aṅgamaṅgāni khādati;</gatha>
    <gatha type="2">Yadā ca khāyitā āsi, aṭṭhisaṅkhalikā katā;</gatha>
    <gatha type="last">Ogāhasi pokkharaṇiṃ, hoti kāyo yathā pure.</gatha>
    <hangnum nr="358"/>
    <gatha type="1"> ‘‘Tato tvaṃ aṅgapaccaṅgī <note>[aṅgapaccaṅgā (ka.)]</note>, sucāru piyadassanā;</gatha>
    <gatha type="last">Vatthena pārupitvāna, āyāsi mama santikaṃ.</gatha>
    <hangnum nr="359"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, kaṇṇamuṇḍo sunakho tavaaṅgamaṅgāni khādatī’’ti.</gatha>
    <hangnum nr="360"/>
    <gatha type="1"> ‘‘Kimilāyaṃ <note>[kimbilāyaṃ (sī. syā.)]</note> gahapati, saddho āsi upāsako;</gatha>
    <gatha type="last">Tassāhaṃ bhariyā āsiṃ, dussīlā aticārinī.</gatha>
    <hangnum nr="361"/>
    <gatha type="1"> ‘‘So  maṃ aticaramānāya <note>[evamāticaramānāya (syā. pī.)]</note>, sāmiko etadabravi;</gatha>
    <gatha type="last">‘Netaṃ channaṃ <note>[netaṃ channaṃ na (sī.), netaṃ channaṃ netaṃ (ka.)]</note> patirūpaṃ, yaṃ tvaṃ aticarāsi maṃ’.</gatha>
    <hangnum nr="362"/>
    <gatha type="1"> ‘‘Sāhaṃ ghorañca sapathaṃ, musāvādañca bhāsisaṃ;</gatha>
    <gatha type="2">‘Nāhaṃ taṃ aticarāmi, kāyena uda cetasā.</gatha>
    <hangnum nr="363"/>
    <gatha type="1"> ‘‘‘Sacāhaṃ taṃ aticarāmi, kāyena uda cetasā;</gatha>
    <gatha type="last">Kaṇṇamuṇḍo yaṃ sunakho, aṅgamaṅgāni khādatu’.</gatha>
    <hangnum nr="364"/>
    <gatha type="1"> ‘‘Tassa kammassa vipākaṃ, musāvādassa cūbhayaṃ;</gatha>
    <gatha type="2">Satteva vassasatāni, anubhūtaṃ yato hi me;</gatha>
    <gatha type="last">Kaṇṇamuṇḍo  ca sunakho, aṅgamaṅgāni khādati.</gatha>
    <hangnum nr="365"/>
    <gatha type="1"> ‘‘Tvañca deva bahukāro, atthāya me idhāgato;</gatha>
    <gatha type="last">Sumuttāhaṃ kaṇṇamuṇḍassa, asokā akutobhayā.</gatha>
    <hangnum nr="366"/>
    <gatha type="1"> ‘‘Tāhaṃ  deva namassāmi, yācāmi pañjalīkatā;</gatha>
    <gatha type="last">Bhuñja amānuse kāme, rama deva mayā sahā’’ti.</gatha>
    <hangnum nr="367"/>
    <gatha type="1"> ‘‘Bhuttā  amānusā kāmā, ramitomhi tayā saha;</gatha>
    <gatha type="last">Tāhaṃ subhage yācāmi, khippaṃ paṭinayāhi ma’’nti.</gatha>
    <centered>Kaṇṇamuṇḍapetivatthu dvādasamaṃ.</centered>
    <subhead>13. Ubbaripetavatthu</subhead>
    <hangnum nr="368"/>
    <gatha type="1"> Ahu  rājā brahmadatto, pañcālānaṃ rathesabho;</gatha>
    <gatha type="last">Ahorattānamaccayā, rājā kālamakrubbatha <note>[rājā kālaṅkarī tadā (sī.)]</note>.</gatha>
    <hangnum nr="369"/>
    <gatha type="1"> Tassa āḷāhanaṃ gantvā, bhariyā kandati ubbarī <note>[uppari (ka.)]</note>;</gatha>
    <gatha type="last">Brahmadattaṃ apassantī, brahmadattāti kandati.</gatha>
    <hangnum nr="370"/>
    <gatha type="1"> Isi ca tattha āgacchi, sampannacaraṇo muni;</gatha>
    <gatha type="last">So ca tattha apucchittha, ye tattha susamāgatā.</gatha>
    <hangnum nr="371"/>
    <gatha type="1"> ‘‘Kassa idaṃ āḷāhanaṃ, nānāgandhasameritaṃ;</gatha>
    <gatha type="2">Kassāyaṃ kandati bhariyā, ito dūragataṃ patiṃ;</gatha>
    <gatha type="last">Brahmadattaṃ apassantī, ‘brahmadattā’ti kandati’’.</gatha>
    <hangnum nr="372"/>
    <gatha type="1"> Te  ca tattha viyākaṃsu, ye tattha susamāgatā;</gatha>
    <gatha type="1">‘‘Brahmadattassa bhadante <note>[bhaddante (ka.)]</note>, brahmadattassa mārisa.</gatha>
    <hangnum nr="373"/>
    <gatha type="1"> ‘‘Tassa  idaṃ āḷāhanaṃ, nānāgandhasameritaṃ;</gatha>
    <gatha type="2">Tassāyaṃ kandati bhariyā, ito dūragataṃ patiṃ;</gatha>
    <gatha type="last">Brahmadattaṃ apassantī, ‘brahmadattā’ti kandati’’.</gatha>
    <hangnum nr="374"/>
    <gatha type="1"> ‘‘Chaḷāsītisahassāni, brahmadattassanāmakā;</gatha>
    <gatha type="last">Imasmiṃ āḷāhane daḍḍhā, tesaṃ kamanusocasī’’ti.</gatha>
    <hangnum nr="375"/>
    <gatha type="1"> ‘‘Yo rājā cūḷanīputto, pañcālānaṃ rathesabho;</gatha>
    <gatha type="last">Taṃ bhante anusocāmi, bhattāraṃ sabbakāmada’’nti.</gatha>
    <hangnum nr="376"/>
    <gatha type="1"> ‘‘Sabbe vāhesuṃ rājāno, brahmadattassanāmakā;</gatha>
    <gatha type="last">Sabbevacūḷanīputtā, pañcālānaṃ rathesabhā.</gatha>
    <hangnum nr="377"/>
    <gatha type="1"> ‘‘Sabbesaṃ  anupubbena, mahesittamakārayi;</gatha>
    <gatha type="last">Kasmā purimake hitvā, pacchimaṃ anusocasī’’ti.</gatha>
    <hangnum nr="378"/>
    <gatha type="1"> ‘‘Ātume  itthibhūtāya, dīgharattāya mārisa;</gatha>
    <gatha type="last">Yassā me itthibhūtāya, saṃsāre bahubhāsasī’’ti.</gatha>
    <hangnum nr="379"/>
    <gatha type="1"> ‘‘Ahu itthī ahu puriso, pasuyonimpi āgamā;</gatha>
    <gatha type="2">Evametaṃ atītānaṃ, pariyanto na dissatī’’ti.</gatha>
    <hangnum nr="380"/>
    <gatha type="1"> ‘‘Ādittaṃ vata maṃ santaṃ, ghatasittaṃva pāvakaṃ;</gatha>
    <gatha type="last">Vārinā viya osiñcaṃ, sabbaṃ nibbāpaye daraṃ.</gatha>
    <hangnum nr="381"/>
    <gatha type="1"> ‘‘Abbahī vata me sallaṃ, sokaṃ hadayanissitaṃ;</gatha>
    <gatha type="last">Yo me sokaparetāya, patisokaṃ apānudi.</gatha>
    <hangnum nr="382"/>
    <gatha type="1"> ‘‘Sāhaṃ  abbūḷhasallāsmi, sītibhūtāsmi nibbutā;</gatha>
    <gatha type="last">Na socāmi na rodāmi, tava sutvā mahāmunī’’ti.</gatha>
    <hangnum nr="383"/>
    <gatha type="1"> Tassa taṃ vacanaṃ sutvā, samaṇassa subhāsitaṃ;</gatha>
    <gatha type="last">Pattacīvaramādāya, pabbaji anagāriyaṃ.</gatha>
    <hangnum nr="384"/>
    <gatha type="1"> Sā ca pabbajitā santā, agārasmā anagāriyaṃ;</gatha>
    <gatha type="last">Mettācittaṃ abhāvesi, brahmalokūpapattiyā.</gatha>
    <hangnum nr="385"/>
    <gatha type="1"> Gāmā gāmaṃ vicarantī, nigame rājadhāniyo;</gatha>
    <gatha type="last">Uruvelā nāma so gāmo, yattha kālamakrubbatha.</gatha>
    <hangnum nr="386"/>
    <gatha type="1"> Mettācittaṃ  ābhāvetvā, brahmalokūpapattiyā;</gatha>
    <gatha type="last">Itthicittaṃ virājetvā, brahmalokūpagā ahūti.</gatha>
    <centered>Ubbaripetavatthu terasamaṃ.</centered>
    <centered>Ubbarivaggo dutiyo niṭṭhito.</centered>
    <paragraph>Tassuddānaṃ –</paragraph>
    <gatha type="2">Mocakaṃ <note>[paṇḍu (sabbattha)]</note> mātā mattā <note>[pitā (sī. ka.), patiyā (syā.)]</note> ca, nandā kuṇḍalīnā ghaṭo;</gatha>
    <gatha type="last">Dve seṭṭhī tunnavāyo ca, uttara <note>[vihāra (sabbattha)]</note> suttakaṇṇa <note>[sopāna (sabbattha)]</note> ubbarīti.</gatha>
  </text>
</tree>
