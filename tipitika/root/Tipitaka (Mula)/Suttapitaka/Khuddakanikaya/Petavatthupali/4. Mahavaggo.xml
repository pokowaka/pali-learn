<?xml version='1.0' encoding='UTF-8'?>
<tree text="4. Mah&#x101;vaggo" target="text">
  <text>
    <subhead>1. Ambasakkarapetavatthu</subhead>
    <hangnum nr="517"/>
    <gatha type="1"> Vesālī  nāma nagaratthi vajjīnaṃ, tattha ahu licchavi ambasakkaro <note>[ambasakkharo (sī. syā.), appasakkaro (ka.)]</note>;</gatha>
    <gatha type="last">Disvāna petaṃ nagarassa bāhiraṃ, tattheva pucchittha taṃ kāraṇatthiko.</gatha>
    <hangnum nr="518"/>
    <gatha type="1"> ‘‘Seyyā nisajjā nayimassa atthi, abhikkamo natthi paṭikkamo ca;</gatha>
    <gatha type="last">Asitapītakhāyitavatthabhogā, paricārikā <note>[paricāraṇā (sī. pī.)]</note> sāpi imassa natthi.</gatha>
    <hangnum nr="519"/>
    <gatha type="1"> ‘‘Ye ñātakā diṭṭhasutā suhajjā, anukampakā yassa ahesuṃ pubbe;</gatha>
    <gatha type="last">Daṭṭhumpi te dāni na taṃ labhanti, virājitatto <note>[virādhitatto (sī. pī.)]</note> hi janena tena.</gatha>
    <hangnum nr="520"/>
    <gatha type="1"> ‘‘Na oggatattassa bhavanti mittā, jahanti mittā vikalaṃ viditvā;</gatha>
    <gatha type="last">Atthañca disvā parivārayanti, bahū mittā uggatattassa honti.</gatha>
    <hangnum nr="521"/>
    <gatha type="1"> ‘‘Nihīnatto sabbabhogehi kiccho, sammakkhito  samparibhinnagatto;</gatha>
    <gatha type="last">Ussāvabindūva palimpamāno, ajja suve jīvitassūparodho.</gatha>
    <hangnum nr="522"/>
    <gatha type="1"> ‘‘Etādisaṃ uttamakicchappattaṃ, uttāsitaṃ pucimandassa sūle;</gatha>
    <gatha type="last">‘Atha tvaṃ kena vaṇṇena vadesi yakkha, jīva bho jīvitameva seyyo’’’ti.</gatha>
    <hangnum nr="523"/>
    <gatha type="1"> ‘‘Sālohito  esa ahosi mayhaṃ, ahaṃ sarāmi purimāya jātiyā;</gatha>
    <gatha type="last">Disvā ca me kāruññamahosi rāja, mā pāpadhammo nirayaṃ patāyaṃ <note>[pati + ayaṃ = patāyaṃ]</note>.</gatha>
    <hangnum nr="524"/>
    <gatha type="1"> ‘‘Ito cuto licchavi esa poso, sattussadaṃ nirayaṃ ghorarūpaṃ;</gatha>
    <gatha type="last">Upapajjati dukkaṭakammakārī, mahābhitāpaṃ kaṭukaṃ bhayānakaṃ.</gatha>
    <hangnum nr="525"/>
    <gatha type="1"> ‘‘Anekabhāgena guṇena seyyo, ayameva sūlo nirayena tena;</gatha>
    <gatha type="last">Ekantadukkhaṃ kaṭukaṃ bhayānakaṃ, ekantatibbaṃ nirayaṃ patāyaṃ <note>[pate + ayaṃ = patāyaṃ]</note>.</gatha>
    <hangnum nr="526"/>
    <gatha type="1"> ‘‘Idañca  sutvā vacanaṃ mameso, dukkhūpanīto vijaheyya pāṇaṃ;</gatha>
    <gatha type="last">Tasmā ahaṃ santike na bhaṇāmi, mā me kato jīvitassūparodho’’.</gatha>
    <hangnum nr="527"/>
    <gatha type="1"> ‘‘Aññāto eso <note>[ajjhito esa (ka.)]</note> purisassa attho, aññampi icchāmase pucchituṃ tuvaṃ;</gatha>
    <gatha type="last">Okāsakammaṃ sace no karosi, pucchāma taṃ no na ca kujjhitabba’’nti.</gatha>
    <hangnum nr="528"/>
    <gatha type="1"> ‘‘Addhā paṭiññā me tadā ahu <note>[paṭiññātametaṃ tadāhu (ka.), paṭiññā na mete tadā ahu (?)]</note>, nācikkhanā appasannassa hoti;</gatha>
    <gatha type="last">Akāmā saddheyyavacoti katvā, pucchassu maṃ kāmaṃ yathā visayha’’nti <note>[visayaṃ (ka.)]</note>.</gatha>
    <hangnum nr="529"/>
    <gatha type="1"> ‘‘Yaṃ  kiñcahaṃ cakkhunā passissāmi <note>[passāmi (ka.)]</note>, sabbampi tāhaṃ abhisaddaheyyaṃ;</gatha>
    <gatha type="last">Disvāva taṃ nopi ce saddaheyyaṃ, kareyyāsi <note>[karohi (katthaci)]</note> me yakkha niyassakamma’’nti.</gatha>
    <hangnum nr="530"/>
    <gatha type="1"> ‘‘Saccappaṭiññā  tava mesā hotu, sutvāna dhammaṃ labha suppasādaṃ;</gatha>
    <gatha type="2">Aññatthiko  no ca paduṭṭhacitto, yaṃ te sutaṃ asutañcāpi dhammaṃ;</gatha>
    <gatha type="last">Sabbampi akkhissaṃ <note>[sabbaṃ ācikkhissaṃ (sī.)]</note> yathā pajānanti.</gatha>
    <hangnum nr="531"/>
    <gatha type="1"> ‘‘Setena assena alaṅkatena, upayāsi sūlāvutakassa santike;</gatha>
    <gatha type="last">Yānaṃ idaṃ abbhutaṃ dassaneyyaṃ, kissetaṃ kammassa ayaṃ vipāko’’ti.</gatha>
    <hangnum nr="532"/>
    <gatha type="1"> ‘‘Vesāliyā  nagarassa <note>[tassa nagarassa (sī. syā. pī.)]</note> majjhe, cikkhallamagge narakaṃ ahosi;</gatha>
    <gatha type="last">Gosīsamekāhaṃ pasannacitto, setaṃ <note>[setuṃ (syā. ka.)]</note> gahetvā narakasmiṃ nikkhipiṃ.</gatha>
    <hangnum nr="533"/>
    <gatha type="1"> ‘‘Etasmiṃ pādāni patiṭṭhapetvā, mayañca aññe ca atikkamimhā;</gatha>
    <gatha type="last">Yānaṃ idaṃ abbhutaṃ dassaneyyaṃ, tasseva kammassa ayaṃ vipāko’’ti.</gatha>
    <hangnum nr="534"/>
    <gatha type="1"> ‘‘Vaṇṇo ca te sabbadisā pabhāsati, gandho ca te sabbadisā pavāyati;</gatha>
    <gatha type="last">Yakkhiddhipattosi mahānubhāvo, naggo cāsi kissa ayaṃ vipāko’’ti.</gatha>
    <hangnum nr="535"/>
    <gatha type="1"> ‘‘Akkodhano  niccapasannacitto, saṇhāhi vācāhi janaṃ upemi;</gatha>
    <gatha type="last">Tasseva kammassa ayaṃ vipāko, dibbo me vaṇṇo satataṃ pabhāsati.</gatha>
    <hangnum nr="536"/>
    <gatha type="1"> ‘‘Yasañca kittiñca dhamme ṭhitānaṃ, disvāna mantemi <note>[disvā samantemi (ka.)]</note> pasannacitto;</gatha>
    <gatha type="last">Tasseva kammassa ayaṃ vipāko, dibbo me gandho satataṃ pavāyati.</gatha>
    <hangnum nr="537"/>
    <gatha type="1"> ‘‘Sahāyānaṃ  titthasmiṃ nhāyantānaṃ, thale gahetvā nidahissa dussaṃ;</gatha>
    <gatha type="last">Khiḍḍatthiko no ca paduṭṭhacitto, tenamhi naggo kasirā ca vuttī’’ti.</gatha>
    <hangnum nr="538"/>
    <gatha type="1"> ‘‘Yo kīḷamāno pakaroti pāpaṃ, tassedisaṃ kammavipākamāhu;</gatha>
    <gatha type="last">Akīḷamāno pana yo karoti, kiṃ tassa kammassa vipākamāhū’’ti.</gatha>
    <hangnum nr="539"/>
    <gatha type="1"> ‘‘Ye duṭṭhasaṅkappamanā manussā, kāyena vācāya ca saṅkiliṭṭhā;</gatha>
    <gatha type="last">Kāyassa bhedā abhisamparāyaṃ, asaṃsayaṃ te nirayaṃ upenti.</gatha>
    <hangnum nr="540"/>
    <gatha type="1"> ‘‘Apare  pana sugatimāsamānā, dāne ratā saṅgahitattabhāvā;</gatha>
    <gatha type="last">Kāyassa bhedā abhisamparāyaṃ, asaṃsayaṃ te sugatiṃ upentī’’ti.</gatha>
    <hangnum nr="541"/>
    <gatha type="1"> ‘‘Taṃ kinti jāneyyamahaṃ avecca, kalyāṇapāpassa ayaṃ vipāko;</gatha>
    <gatha type="last">Kiṃ vāhaṃ disvā abhisaddaheyyaṃ, ko vāpi maṃ saddahāpeyya eta’’nti.</gatha>
    <hangnum nr="542"/>
    <gatha type="1"> ‘‘Disvā  ca sutvā abhisaddahassu, kalyāṇapāpassa ayaṃ vipāko;</gatha>
    <gatha type="last">Kalyāṇapāpe ubhaye asante, siyā nu sattā sugatā duggatā vā.</gatha>
    <hangnum nr="543"/>
    <gatha type="1"> ‘‘No  cettha kammāni kareyyuṃ maccā, kalyāṇapāpāni manussaloke;</gatha>
    <gatha type="last">Nāhesuṃ sattā sugatā duggatā vā, hīnā paṇītā ca manussaloke.</gatha>
    <hangnum nr="544"/>
    <gatha type="1"> ‘‘Yasmā  ca kammāni karonti maccā, kalyāṇapāpāni manussaloke;</gatha>
    <gatha type="last">Tasmā hi sattā sugatā duggatā vā, hīnā  paṇītā ca manussaloke.</gatha>
    <hangnum nr="545"/>
    <gatha type="1"> ‘‘Dvayajja kammānaṃ vipākamāhu, sukhassa dukkhassa ca vedanīyaṃ;</gatha>
    <gatha type="last">Tā devatāyo paricārayanti, paccanti bālā dvayataṃ apassino.</gatha>
    <hangnum nr="546"/>
    <gatha type="1"> ‘‘Na matthi kammāni sayaṃkatāni, datvāpi me natthi yo <note>[so (sabbattha)]</note> ādiseyya;</gatha>
    <gatha type="last">Acchādanaṃ sayanamathannapānaṃ, tenamhi naggo kasirā ca vuttī’’ti.</gatha>
    <hangnum nr="547"/>
    <gatha type="1"> ‘‘Siyā nu kho kāraṇaṃ kiñci yakkha, acchādanaṃ yena tuvaṃ labhetha;</gatha>
    <gatha type="last">Ācikkha me tvaṃ yadatthi hetu, saddhāyikaṃ <note>[saddhāyitaṃ (sī. pī.)]</note> hetuvaco suṇomā’’ti.</gatha>
    <hangnum nr="548"/>
    <gatha type="1"> ‘‘Kappitako <note>[kappinako (sī.)]</note> nāma idhatthi bhikkhu, jhāyī susīlo arahā vimutto;</gatha>
    <gatha type="last">Guttindriyo saṃvutapātimokkho, sītibhūto uttamadiṭṭhipatto.</gatha>
    <hangnum nr="549"/>
    <gatha type="1"> ‘‘Sakhilo vadaññū suvaco sumukho, svāgamo suppaṭimuttako ca;</gatha>
    <gatha type="last">Puññassa khettaṃ araṇavihārī, devamanussānañca  dakkhiṇeyyo.</gatha>
    <hangnum nr="550"/>
    <gatha type="1"> ‘‘Santo vidhūmo anīgho nirāso, mutto visallo amamo avaṅko;</gatha>
    <gatha type="last">Nirūpadhī sabbapapañcakhīṇo, tisso vijjā anuppatto jutimā.</gatha>
    <hangnum nr="551"/>
    <gatha type="1"> ‘‘Appaññāto  disvāpi na ca sujāno, munīti naṃ vajjisu voharanti;</gatha>
    <gatha type="last">Jānanti taṃ yakkhabhūtā anejaṃ, kalyāṇadhammaṃ vicarantaṃ loke.</gatha>
    <hangnum nr="552"/>
    <gatha type="1"> ‘‘Tassa  tuvaṃ ekayugaṃ duve vā, mamuddisitvāna sace dadetha;</gatha>
    <gatha type="last">Paṭiggahītāni ca tāni assu, mamañca passetha sannaddhadussa’’nti.</gatha>
    <hangnum nr="553"/>
    <gatha type="1"> ‘‘Kasmiṃ padese samaṇaṃ vasantaṃ, gantvāna passemu mayaṃ idāni;</gatha>
    <gatha type="last">Yo majja <note>[sa majja (sī.)]</note> kaṅkhaṃ vicikicchitañca, diṭṭhīvisūkāni vinodayeyyā’’ti.</gatha>
    <hangnum nr="554"/>
    <gatha type="1"> ‘‘Eso nisinno kapinaccanāyaṃ, parivārito devatāhi bahūhi;</gatha>
    <gatha type="last">Dhammiṃ  kathaṃ bhāsati saccanāmo, sakasmimācerake appamatto’’ti.</gatha>
    <hangnum nr="555"/>
    <gatha type="1"> ‘‘Tathāhaṃ <note>[yathāhaṃ (ka.)]</note> kassāmi gantvā idāni, acchādayissaṃ samaṇaṃ yugena;</gatha>
    <gatha type="last">Paṭiggahitāni ca tāni assu, tuvañca passemu sannaddhadussa’’nti.</gatha>
    <hangnum nr="556"/>
    <gatha type="1"> ‘‘Mā akkhaṇe pabbajitaṃ upāgami, sādhu vo licchavi nesa dhammo;</gatha>
    <gatha type="last">Tato ca kāle upasaṅkamitvā, tattheva passāhi raho nisinna’’nti.</gatha>
    <hangnum nr="557"/>
    <gatha type="1"> Tathāti vatvā agamāsi tattha, parivārito dāsagaṇena licchavi;</gatha>
    <gatha type="last">So taṃ nagaraṃ upasaṅkamitvā, vāsūpagacchittha sake nivesane.</gatha>
    <hangnum nr="558"/>
    <gatha type="1"> Tato  ca kāle gihikiccāni katvā, nhatvā pivitvā ca khaṇaṃ labhitvā;</gatha>
    <gatha type="last">Viceyya peḷāto ca yugāni aṭṭha, gāhāpayī dāsagaṇena licchavi.</gatha>
    <hangnum nr="559"/>
    <gatha type="1"> So taṃ padesaṃ upasaṅkamitvā, taṃ addasa samaṇaṃ santacittaṃ;</gatha>
    <gatha type="last">Paṭikkantaṃ  gocarato nivattaṃ, sītibhūtaṃ rukkhamūle nisinnaṃ.</gatha>
    <hangnum nr="560"/>
    <gatha type="1"> Tamenamavoca upasaṅkamitvā, appābādhaṃ phāsuvihārañca pucchi;</gatha>
    <gatha type="1">‘‘Vesāliyaṃ licchavihaṃ bhadante, jānanti maṃ licchavi ambasakkaro.</gatha>
    <hangnum nr="561"/>
    <gatha type="1"> ‘‘Imāni me aṭṭha yugā subhāni <note>[yugāni bhante (syā. ka.)]</note>, paṭigaṇha bhante padadāmi tuyhaṃ;</gatha>
    <gatha type="last">Teneva atthena idhāgatosmi, yathā ahaṃ attamano bhaveyya’’nti.</gatha>
    <hangnum nr="562"/>
    <gatha type="1"> ‘‘Dūratova  samaṇabrāhmaṇā ca, nivesanaṃ te parivajjayanti;</gatha>
    <gatha type="last">Pattāni bhijjanti ca te <note>[bhijjanti tava (syā. ka.)]</note> nivesane, saṅghāṭiyo cāpi vidālayanti <note>[vipāṭayanti (sī.), vipātayanti (ka.)]</note>.</gatha>
    <hangnum nr="563"/>
    <gatha type="1"> ‘‘Athāpare pādakuṭhārikāhi, avaṃsirā samaṇā pātayanti;</gatha>
    <gatha type="last">Etādisaṃ pabbajitā vihesaṃ, tayā kataṃ samaṇā pāpuṇanti.</gatha>
    <hangnum nr="564"/>
    <gatha type="1"> ‘‘Tiṇena telampi na tvaṃ adāsi, mūḷhassa  maggampi na pāvadāsi;</gatha>
    <gatha type="2">Andhassa daṇḍaṃ sayamādiyāsi, etādiso kadariyo asaṃvuto tuvaṃ;</gatha>
    <gatha type="3">Atha tvaṃ kena vaṇṇena kimeva disvā,</gatha>
    <gatha type="last">Amhehi saha saṃvibhāgaṃ karosī’’ti.</gatha>
    <hangnum nr="565"/>
    <gatha type="1"> ‘‘Paccemi  bhante yaṃ tvaṃ vadesi, vihesayiṃ samaṇe brāhmaṇe ca;</gatha>
    <gatha type="last">Khiḍḍatthiko no ca paduṭṭhacitto, etampi me dukkaṭameva bhante.</gatha>
    <hangnum nr="566"/>
    <gatha type="1"> ‘‘Khiḍḍāya yakkho pasavitvā pāpaṃ, vedeti dukkhaṃ asamattabhogī;</gatha>
    <gatha type="last">Daharo yuvā nagganiyassa bhāgī, kiṃ su tato dukkhatarassa hoti.</gatha>
    <hangnum nr="567"/>
    <gatha type="1"> ‘‘Taṃ disvā saṃvegamalatthaṃ bhante, tappaccayā vāpi <note>[tappaccayā tāhaṃ (sī.), tappaccayā cāhaṃ (pī.)]</note> dadāmi dānaṃ;</gatha>
    <gatha type="last">Paṭigaṇha bhante vatthayugāni aṭṭha, yakkhassimā gacchantu dakkhiṇāyo’’ti.</gatha>
    <hangnum nr="568"/>
    <gatha type="1"> ‘‘Addhā hi dānaṃ bahudhā pasatthaṃ, dadato ca te akkhayadhammamatthu;</gatha>
    <gatha type="last">Paṭigaṇhāmi  te vatthayugāni aṭṭha, yakkhassimā gacchantu dakkhiṇāyo’’ti.</gatha>
    <hangnum nr="569"/>
    <gatha type="1"> Tato hi so ācamayitvā licchavi, therassa datvāna yugāni aṭṭha;</gatha>
    <gatha type="last">‘Paṭiggahitāni ca tāni assu, yakkhañca passetha sannaddhadussaṃ’.</gatha>
    <hangnum nr="570"/>
    <gatha type="1"> Tamaddasā candanasāralittaṃ, ājaññamārūḷhamuḷāravaṇṇaṃ;</gatha>
    <gatha type="last">Alaṅkataṃ sādhunivatthadussaṃ, parivāritaṃ yakkhamahiddhipattaṃ.</gatha>
    <hangnum nr="571"/>
    <gatha type="1"> So  taṃ disvā attamanā udaggo, pahaṭṭhacitto ca subhaggarūpo;</gatha>
    <gatha type="last">Kammañca disvāna mahāvipākaṃ, sandiṭṭhikaṃ cakkhunā sacchikatvā.</gatha>
    <hangnum nr="572"/>
    <gatha type="1"> Tamenamavoca  upasaṅkamitvā, ‘‘dassāmi dānaṃ samaṇabrāhmaṇānaṃ;</gatha>
    <gatha type="last">Na cāpi me kiñci adeyyamatthi, tuvañca me yakkha bahūpakāro’’ti.</gatha>
    <hangnum nr="573"/>
    <gatha type="1"> ‘‘Tuvañca me licchavi ekadesaṃ, adāsi dānāni amoghametaṃ;</gatha>
    <gatha type="last">Svāhaṃ  karissāmi tayāva sakkhiṃ, amānuso mānusakena saddhi’’nti.</gatha>
    <hangnum nr="574"/>
    <gatha type="1"> ‘‘Gatī ca bandhū ca parāyaṇañca <note>[parāyanañca (syā. ka.)]</note>, mitto mamāsi atha devatā me <note>[devatāsi (sī. syā.)]</note>;</gatha>
    <gatha type="last">Yācāmi taṃ <note>[yācāmahaṃ (sī.)]</note> pañjaliko bhavitvā, icchāmi taṃ yakkha punāpi daṭṭhu’’nti.</gatha>
    <hangnum nr="575"/>
    <gatha type="1"> ‘‘Sace tuvaṃ assaddho bhavissasi, kadariyarūpo vippaṭipannacitto;</gatha>
    <gatha type="last">Tvaṃ neva maṃ lacchasi <note>[teneva maṃ na lacchasī (sī.), teneva maṃ licchavi (syā.), teneva maṃ lacchasi (ka.)]</note> dassanāya, disvā ca taṃ nopi ca ālapissaṃ.</gatha>
    <hangnum nr="576"/>
    <gatha type="1"> ‘‘Sace pana tvaṃ bhavissasi dhammagāravo, dāne rato saṅgahitattabhāvo;</gatha>
    <gatha type="last">Opānabhūto samaṇabrāhmaṇānaṃ, evaṃ mamaṃ lacchasi dassanāya.</gatha>
    <hangnum nr="577"/>
    <gatha type="1"> ‘‘Disvā ca taṃ ālapissaṃ bhadante, imañca sūlato lahuṃ pamuñca;</gatha>
    <gatha type="last">Yato nidānaṃ akarimha sakkhiṃ, maññāmi sūlāvutakassa kāraṇā.</gatha>
    <hangnum nr="578"/>
    <gatha type="1"> ‘‘Te  aññamaññaṃ akarimha sakkhiṃ, ayañca  sūlato <note>[sūlāvuto (sī. syā.)]</note> lahuṃ pamutto;</gatha>
    <gatha type="2">Sakkacca dhammāni samācaranto, mucceyya so nirayā ca tamhā;</gatha>
    <gatha type="last">Kammaṃ siyā aññatra vedanīyaṃ.</gatha>
    <hangnum nr="579"/>
    <gatha type="1"> ‘‘Kappitakañca upasaṅkamitvā, teneva <note>[tena (syā. ka.)]</note> saha saṃvibhajitvā kāle;</gatha>
    <gatha type="last">Sayaṃ mukhenūpanisajja puccha, so te akkhissati etamatthaṃ.</gatha>
    <hangnum nr="580"/>
    <gatha type="1"> ‘‘Tameva bhikkhuṃ upasaṅkamitvā, pucchassu aññatthiko no ca paduṭṭhacitto;</gatha>
    <gatha type="2">So te sutaṃ asutañcāpi dhammaṃ,</gatha>
    <gatha type="last">Sabbampi  akkhissati yathā pajāna’’nti.</gatha>
    <hangnum nr="581"/>
    <gatha type="1"> So tattha rahassaṃ samullapitvā, sakkhiṃ karitvāna amānusena;</gatha>
    <gatha type="last">Pakkāmi so licchavīnaṃ sakāsaṃ, atha bravi parisaṃ sannisinnaṃ.</gatha>
    <hangnum nr="582"/>
    <gatha type="1"> ‘‘Suṇantu bhonto mama ekavākyaṃ, varaṃ varissaṃ labhissāmi atthaṃ;</gatha>
    <gatha type="last">Sūlāvuto  puriso luddakammo, paṇīhitadaṇḍo <note>[paṇītanaṇḍo (ka.)]</note> anusattarūpo <note>[anupakkarūpo (ka.)]</note>.</gatha>
    <hangnum nr="583"/>
    <gatha type="1"> ‘‘Ettāvatā vīsatirattimattā, yato āvuto neva jīvati na mato;</gatha>
    <gatha type="last">Tāhaṃ mocayissāmi dāni, yathāmatiṃ anujānātu saṅgho’’ti.</gatha>
    <hangnum nr="584"/>
    <gatha type="1"> ‘‘Etañca aññañca lahuṃ pamuñca, ko taṃ vadetha <note>[vadethāti (ka.), vadetha ca (syā.)]</note> tathā karontaṃ;</gatha>
    <gatha type="last">Yathā pajānāsi tathā karohi, yathāmatiṃ anujānāti saṅgho’’ti.</gatha>
    <hangnum nr="585"/>
    <gatha type="1"> So  taṃ padesaṃ upasaṅkamitvā, sūlāvutaṃ mocayi khippameva;</gatha>
    <gatha type="last">‘Mā bhāyi sammā’ti ca taṃ avoca, tikicchakānañca upaṭṭhapesi.</gatha>
    <hangnum nr="586"/>
    <gatha type="1"> ‘‘Kappitakañca  upasaṅkamitvā, teneva saha <note>[tena samaṃ (sī.), tena saha (syā. ka.)]</note> saṃvibhajitvā kāle;</gatha>
    <gatha type="last">Sayaṃ mukhenūpanisajja licchavi, tatheva pucchittha naṃ kāraṇatthiko.</gatha>
    <hangnum nr="587"/>
    <gatha type="1"> ‘‘Sūlāvuto puriso luddakammo, paṇītadaṇḍo  anusattarūpo;</gatha>
    <gatha type="last">Ettāvatā vīsatirattimattā, yato āvuto neva jīvati na mato.</gatha>
    <hangnum nr="588"/>
    <gatha type="1"> ‘‘So mocito gantvā mayā idāni, etassa yakkhassa vaco hi bhante;</gatha>
    <gatha type="last">Siyā nu kho kāraṇaṃ kiñcideva, yena so nirayaṃ no vajeyya.</gatha>
    <hangnum nr="589"/>
    <gatha type="1"> ‘‘Ācikkha bhante yadi atthi hetu, saddhāyikaṃ hetuvaco suṇoma;</gatha>
    <gatha type="last">Na tesaṃ kammānaṃ vināsamatthi, avedayitvā idha byantibhāvo’’ti.</gatha>
    <hangnum nr="590"/>
    <gatha type="1"> ‘‘Sace  sa dhammāni samācareyya, sakkacca rattindivamappamatto;</gatha>
    <gatha type="last">Mucceyya so nirayā ca tamhā, kammaṃ siyā aññatra vedanīya’’nti.</gatha>
    <hangnum nr="591"/>
    <gatha type="1"> ‘‘Aññāto <note>[ñātomhi (ka.)]</note> eso purisassa attho, mamampi dāni anukampa bhante;</gatha>
    <gatha type="last">Anusāsa maṃ ovada bhūripañña, yathā ahaṃ no nirayaṃ vajeyya’’nti.</gatha>
    <hangnum nr="592"/>
    <gatha type="1"> ‘‘Ajjeva  buddhaṃ saraṇaṃ upehi, dhammañca saṅghañca pasannacitto;</gatha>
    <gatha type="last">Tatheva sikkhāya padāni pañca, akhaṇḍaphullāni samādiyassu.</gatha>
    <hangnum nr="593"/>
    <gatha type="1"> ‘‘Pāṇātipātā viramassu khippaṃ, loke adinnaṃ parivajjayassu;</gatha>
    <gatha type="2">Amajjapo mā ca musā abhāṇī, sakena dārena ca hohi tuṭṭho;</gatha>
    <gatha type="last">Imañca ariyaṃ <note>[imañca (syā.)]</note> aṭṭhaṅgavarenupetaṃ, samādiyāhi kusalaṃ sukhudrayaṃ.</gatha>
    <hangnum nr="594"/>
    <gatha type="1"> ‘‘Cīvaraṃ piṇḍapātañca, paccayaṃ sayanāsanaṃ;</gatha>
    <gatha type="2">Annaṃ pānaṃ khādanīyaṃ, vatthasenāsanāni ca;</gatha>
    <gatha type="last">Dadāhi ujubhūtesu, vippasannena cetasā <note>[sadā puññaṃ pavaḍḍhati (syā. ka.)]</note>.</gatha>
    <hangnum nr="595"/>
    <gatha type="1"> ‘‘Bhikkhūpi sīlasampanne, vītarāge bahussute;</gatha>
    <gatha type="last">Tappehi annapānena, sadā puññaṃ pavaḍḍhati.</gatha>
    <hangnum nr="596"/>
    <gatha type="1"> ‘‘Evañca dhammāni <note>[kammāni (sī. syā.)]</note> samācaranto, sakkacca rattindivamappamatto;</gatha>
    <gatha type="last">Muñca tuvaṃ <note>[mucceyya so tvaṃ (ka.)]</note> nirayā ca tamhā, kammaṃ  siyā aññatra vedanīya’’nti.</gatha>
    <hangnum nr="597"/>
    <gatha type="1"> ‘‘Ajjeva buddhaṃ saraṇaṃ upemi, dhammañca saṅghañca pasannacitto;</gatha>
    <gatha type="last">Tatheva sikkhāya padāni pañca, akhaṇḍaphullāni samādiyāmi.</gatha>
    <hangnum nr="598"/>
    <gatha type="1"> ‘‘Pāṇātipātā viramāmi khippaṃ, loke adinnaṃ parivajjayāmi;</gatha>
    <gatha type="2">Amajjapo no ca musā bhaṇāmi, sakena dārena ca homi tuṭṭho;</gatha>
    <gatha type="last">Imañca ariyaṃ aṭṭhaṅgavarenupetaṃ, samādiyāmi kusalaṃ sukhudrayaṃ.</gatha>
    <hangnum nr="599"/>
    <gatha type="1"> ‘‘Cīvaraṃ  piṇḍapātañca, paccayaṃ sayanāsanaṃ;</gatha>
    <gatha type="last">Annaṃ pānaṃ khādanīyaṃ, vatthasenāsanāni ca.</gatha>
    <hangnum nr="600"/>
    <gatha type="1"> ‘‘Bhikkhū  ca sīlasampanne, vītarāge bahussute;</gatha>
    <gatha type="last">Dadāmi na vikampāmi <note>[vikappāmi (sī. syā.)]</note>, buddhānaṃ sāsane rato’’ti.</gatha>
    <hangnum nr="601"/>
    <gatha type="1"> Etādisā licchavi ambasakkaro, vesāliyaṃ aññataro upāsako;</gatha>
    <gatha type="last">Saddho mudū kārakaro ca bhikkhu, saṅghañca sakkacca tadā upaṭṭhahi.</gatha>
    <hangnum nr="602"/>
    <gatha type="1"> Sūlāvuto ca arogo hutvā, serī  sukhī pabbajjaṃ upāgami <note>[pabbajjamupagacchi (ka.)]</note>;</gatha>
    <gatha type="last">Bhikkhuñca āgamma kappitakuttamaṃ, ubhopi sāmaññaphalāni ajjhaguṃ.</gatha>
    <hangnum nr="603"/>
    <gatha type="1"> Etādisā sappurisāna sevanā, mahapphalā hoti sataṃ vijānataṃ;</gatha>
    <gatha type="last">Sūlāvuto aggaphalaṃ aphassayi <note>[phussayi (syā. ka.)]</note>, phalaṃ kaniṭṭhaṃ pana ambasakkaro’’ti.</gatha>
    <centered>Ambasakkarapetavatthu paṭhamaṃ.</centered>
    <subhead>2. Serīsakapetavatthu</subhead>
    <hangnum nr="604"/>
    <gatha type="1"><note>[vi. va. 1228]</note> Suṇotha yakkhassa vāṇijāna ca, samāgamo yattha tadā ahosi;</gatha>
    <gatha type="last">Yathā kathaṃ itaritarena cāpi, subhāsitaṃ tañca suṇātha sabbe.</gatha>
    <hangnum nr="605"/>
    <gatha type="1"> Yo so ahu rājā pāyāsi nāma <note>[nāmo (sī.)]</note>, bhummānaṃ sahabyagato yasassī;</gatha>
    <gatha type="last">So modamānova sake vimāne, amānuso mānuse ajjhabhāsīti.</gatha>
    <hangnum nr="606"/>
    <gatha type="1"> ‘‘Vaṅke  araññe amanussaṭṭhāne, kantāre appodake appabhakkhe;</gatha>
    <gatha type="last">Suduggame vaṇṇupathassa majjhe, vaṅkaṃbhayā naṭṭhamanā manussā.</gatha>
    <hangnum nr="607"/>
    <gatha type="1"> ‘‘Nayidha phalā mūlamayā ca santi, upādānaṃ natthi kutodha bhakkho <note>[bhikkho (ka.)]</note>;</gatha>
    <gatha type="last">Aññatra paṃsūhi ca vālukāhi ca, tatāhi uṇhāhi ca dāruṇāhi ca.</gatha>
    <hangnum nr="608"/>
    <gatha type="1"> ‘‘Ujjaṅgalaṃ tattamivaṃ kapālaṃ, anāyasaṃ paralokena tulyaṃ;</gatha>
    <gatha type="last">Luddānamāvāsamidaṃ purāṇaṃ, bhūmippadeso abhisattarūpo.</gatha>
    <hangnum nr="609"/>
    <gatha type="1"> ‘‘‘Atha tumhe kena vaṇṇena, kimāsamānā imaṃ padesaṃ hi;</gatha>
    <gatha type="last">Anupaviṭṭhā sahasā samacca, lobhā bhayā atha vā sampamūḷhā’’’ti.</gatha>
    <hangnum nr="610"/>
    <gatha type="1"> ‘‘Magadhesu aṅgesu ca satthavāhā, āropayitvā paṇiyaṃ puthuttaṃ;</gatha>
    <gatha type="last">Te yāmase sindhusovīrabhūmiṃ, dhanatthikā uddayaṃ patthayānā.</gatha>
    <hangnum nr="611"/>
    <gatha type="1"> ‘‘Divā pipāsaṃ nadhivāsayantā, yoggānukampañca samekkhamānā;</gatha>
    <gatha type="last">Etena vegena āyāma sabbe, rattiṃ maggaṃ paṭipannā vikāle.</gatha>
    <hangnum nr="612"/>
    <gatha type="1"> ‘‘Te  duppayātā aparaddhamaggā, andhākulā vippanaṭṭhā araññe;</gatha>
    <gatha type="last">Suduggame vaṇṇupathassa majjhe, disaṃ na jānāma pamūḷhacittā.</gatha>
    <hangnum nr="613"/>
    <gatha type="1"> ‘‘Idañca  disvāna adiṭṭhapubbaṃ, vimānaseṭṭhañca tavañca yakkha;</gatha>
    <gatha type="last">Tatuttariṃ jīvitamāsamānā, disvā patītā sumanā udaggā’’ti.</gatha>
    <hangnum nr="614"/>
    <gatha type="1"> ‘‘Pāraṃ samuddassa imañca vaṇṇuṃ, vettācaraṃ <note>[vettaṃ paraṃ (syā.), vettācāraṃ (ka.)]</note> saṅkupathañca maggaṃ;</gatha>
    <gatha type="last">Nadiyo pana pabbatānañca duggā, puthuddisā gacchatha bhogahetu.</gatha>
    <hangnum nr="615"/>
    <gatha type="1"> ‘‘Pakkhandiyāna vijitaṃ paresaṃ, verajjake mānuse pekkhamānā;</gatha>
    <gatha type="last">Yaṃ vo sutaṃ vā atha vāpi diṭṭhaṃ, accherakaṃ taṃ vo suṇoma tātā’’ti.</gatha>
    <hangnum nr="616"/>
    <gatha type="1"> ‘‘Itopi accherataraṃ kumāra, na no sutaṃ vā atha vāpi diṭṭhaṃ;</gatha>
    <gatha type="last">Atītamānussakameva sabbaṃ, disvā na tappāma anomavaṇṇaṃ.</gatha>
    <hangnum nr="617"/>
    <gatha type="1"> ‘‘Vehāyasaṃ pokkharañño savanti, pahūtamalyā <note>[pahūtamālyā (syā.)]</note> bahupuṇḍarīkā;</gatha>
    <gatha type="last">Dumā cime niccaphalūpapannā, atīva gandhā surabhiṃ pavāyanti.</gatha>
    <hangnum nr="618"/>
    <gatha type="1"> ‘‘Veḷūriyathambhā satamussitāse, silāpavāḷassa ca āyataṃsā;</gatha>
    <gatha type="last">Masāragallā sahalohitaṅgā, thambhā ime jotirasāmayāse.</gatha>
    <hangnum nr="619"/>
    <gatha type="1"> ‘‘Sahassathambhaṃ atulānubhāvaṃ, tesūpari sādhumidaṃ vimānaṃ;</gatha>
    <gatha type="last">Ratanantaraṃ kañcanavedimissaṃ, tapanīyapaṭṭehi ca sādhuchannaṃ.</gatha>
    <hangnum nr="620"/>
    <gatha type="1"> ‘‘Jambonaduttattamidaṃ  sumaṭṭho, pāsādasopāṇaphalūpapanno;</gatha>
    <gatha type="last">Daḷho ca vaggu ca susaṅgato ca <note>[vaggu sumukho susaṅgato (sī.)]</note>, atīva nijjhānakhamo manuñño.</gatha>
    <hangnum nr="621"/>
    <gatha type="1"> ‘‘Ratanantarasmiṃ bahuannapānaṃ, parivārito accharāsaṅgaṇena;</gatha>
    <gatha type="last">Murajaālambaratūriyaghuṭṭho, abhivanditosi thutivandanāya.</gatha>
    <hangnum nr="622"/>
    <gatha type="1"> ‘‘So modasi nārigaṇappabodhano, vimānapāsādavare manorame;</gatha>
    <gatha type="last">Acintiyo sabbaguṇūpapanno, rājā yathā vessavaṇo naḷinyā <note>[naḷiññaṃ (ka.)]</note>.</gatha>
    <hangnum nr="623"/>
    <gatha type="1"> ‘‘Devo nu āsi udavāsi yakkho, udāhu devindo manussabhūto;</gatha>
    <gatha type="last">Pucchanti taṃ vāṇijā satthavāhā, ācikkha ko nāma tuvaṃsi yakkho’’ti.</gatha>
    <hangnum nr="624"/>
    <gatha type="1"> ‘‘Serīsako nāma ahamhi yakkho, kantāriyo vaṇṇupathamhi gutto;</gatha>
    <gatha type="last">Imaṃ padesaṃ abhipālayāmi, vacanakaro vessavaṇassa rañño’’ti.</gatha>
    <hangnum nr="625"/>
    <gatha type="1"> ‘‘Adhiccaladdhaṃ pariṇāmajaṃ te, sayaṃ kataṃ udāhu devehi dinnaṃ;</gatha>
    <gatha type="last">Pucchanti taṃ vāṇijā satthavāhā, kathaṃ tayā laddhamidaṃ manuñña’’nti.</gatha>
    <hangnum nr="626"/>
    <gatha type="1"> ‘‘Nādhiccaladdhaṃ na pariṇāmajaṃ me, na sayaṃ kataṃ na hi devehi dinnaṃ;</gatha>
    <gatha type="last">Sakehi kammehi apāpakehi, puññehi me laddhamidaṃ manuñña’’nti.</gatha>
    <hangnum nr="627"/>
    <gatha type="1"> ‘‘Kiṃ  te vataṃ kiṃ pana brahmacariyaṃ, kissa suciṇṇassa ayaṃ vipāko;</gatha>
    <gatha type="last">Pucchanti taṃ vāṇijā satthavāhā, kathaṃ tayā laddhamidaṃ vimāna’’nti.</gatha>
    <hangnum nr="628"/>
    <gatha type="1"> ‘‘Mamaṃ  pāyāsīti ahu samaññā, rajjaṃ yadā kārayiṃ kosalānaṃ;</gatha>
    <gatha type="last">Natthikadiṭṭhi kadariyo pāpadhammo, ucchedavādī ca tadā ahosiṃ.</gatha>
    <hangnum nr="629"/>
    <gatha type="1"> ‘‘Samaṇo ca kho āsi kumārakassapo, bahussuto cittakathī uḷāro;</gatha>
    <gatha type="last">So me tadā dhammakathaṃ abhāsi, diṭṭhivisūkāni vinodayī me.</gatha>
    <hangnum nr="630"/>
    <gatha type="1"> ‘‘Tāhaṃ tassa dhammakathaṃ suṇitvā, upāsakattaṃ paṭidevayissaṃ;</gatha>
    <gatha type="2">Pāṇātipātā virato ahosiṃ, loke adinnaṃ parivajjayissaṃ;</gatha>
    <gatha type="last">Amajjapo no ca musā abhāṇiṃ, sakena dārena ca ahosi tuṭṭho.</gatha>
    <hangnum nr="631"/>
    <gatha type="1"> ‘‘Taṃ me vataṃ taṃ pana brahmacariyaṃ, tassa suciṇṇassa ayaṃ vipāko;</gatha>
    <gatha type="last">Teheva kammehi apāpakehi, puññehi me laddhamidaṃ vimāna’’nti.</gatha>
    <hangnum nr="632"/>
    <gatha type="1"> ‘‘Saccaṃ kirāhaṃsu narā sapaññā, anaññathā vacanaṃ paṇḍitānaṃ;</gatha>
    <gatha type="last">Yahiṃ yahiṃ gacchati puññakammo, tahiṃ tahiṃ modati kāmakāmī.</gatha>
    <hangnum nr="633"/>
    <gatha type="1"> ‘‘Yahiṃ yahiṃ sokapariddavo ca, vadho ca bandho ca parikkileso;</gatha>
    <gatha type="last">Tahiṃ tahiṃ gacchati pāpakammo, na muccati duggatiyā kadācī’’ti.</gatha>
    <hangnum nr="634"/>
    <gatha type="1"> ‘‘Sammūḷharūpova  jano ahosi, asmiṃ muhutte kalalīkatova;</gatha>
    <gatha type="last">Janassimassa tuyhañca kumāra, appaccayo kena nu kho ahosī’’ti.</gatha>
    <hangnum nr="635"/>
    <gatha type="1"> ‘‘Ime ca sirīsavanā <note>[ime sirīsūpavanā ca (sī.), imepi sirīsavanā ca (pī. ka.)]</note> tātā, dibbā gandhā surabhī sampavanti;</gatha>
    <gatha type="last">Te sampavāyanti imaṃ vimānaṃ, divā ca ratto ca tamaṃ nihantvā.</gatha>
    <hangnum nr="636"/>
    <gatha type="1"> ‘‘Imesañca kho vassasataccayena, sipāṭikā phalati ekamekā;</gatha>
    <gatha type="last">Mānussakaṃ vassasataṃ atītaṃ, yadagge kāyamhi idhūpapanno.</gatha>
    <hangnum nr="637"/>
    <gatha type="1"> ‘‘Disvānahaṃ vassasatāni pañca, asmiṃ vimāne ṭhatvāna tātā;</gatha>
    <gatha type="last">Āyukkhayā puññakkhayā cavissaṃ, teneva sokena pamucchitosmī’’ti.</gatha>
    <hangnum nr="638"/>
    <gatha type="1"> ‘‘Kathaṃ nu soceyya tathāvidho so, laddhā vimānaṃ atulaṃ cirāya;</gatha>
    <gatha type="last">Ye cāpi kho ittaramupapannā, te nūna soceyyuṃ parittapuññā’’ti.</gatha>
    <hangnum nr="639"/>
    <gatha type="1"> ‘‘Anucchaviṃ ovadiyañca me taṃ, yaṃ maṃ tumhe peyyavācaṃ vadetha;</gatha>
    <gatha type="last">Tumhe ca kho tātā mayānuguttā, yenicchakaṃ tena paletha sotthi’’nti.</gatha>
    <hangnum nr="640"/>
    <gatha type="1"> ‘‘Gantvā mayaṃ sindhusovīrabhūmiṃ, dhannatthikā uddayaṃ patthayānā;</gatha>
    <gatha type="last">Yathāpayogā paripuṇṇacāgā, kāhāma serīsamahaṃ uḷāra’’nti.</gatha>
    <hangnum nr="641"/>
    <gatha type="1"> ‘‘Mā  ceva serīsamahaṃ akattha, sabbañca vo bhavissati yaṃ vadetha;</gatha>
    <gatha type="last">Pāpāni kammāni vivajjayātha, dhammānuyogañca adhiṭṭhahātha.</gatha>
    <hangnum nr="642"/>
    <gatha type="1"> ‘‘Upāsako atthi imamhi saṅghe, bahussuto sīlavatūpapanno;</gatha>
    <gatha type="last">Saddho ca cāgī ca supesalo ca, vicakkhaṇo santusito mutīmā.</gatha>
    <hangnum nr="643"/>
    <gatha type="1"> ‘‘Sañjānamāno  na musā bhaṇeyya, parūpaghātāya ca cetayeyya;</gatha>
    <gatha type="last">Vebhūtikaṃ pesuṇaṃ no kareyya, saṇhañca vācaṃ sakhilaṃ bhaṇeyya.</gatha>
    <hangnum nr="644"/>
    <gatha type="1"> ‘‘Sagāravo sappaṭisso vinīto, apāpako adhisīle visuddho;</gatha>
    <gatha type="last">So mātaraṃ pitarañcāpi jantu, dhammena poseti ariyavutti.</gatha>
    <hangnum nr="645"/>
    <gatha type="1"> ‘‘Maññe so mātāpitūnaṃ kāraṇā, bhogāni pariyesati na attahetu;</gatha>
    <gatha type="last">Mātāpitūnañca yo accayena, nekkhammapoṇo carissati brahmacariyaṃ.</gatha>
    <hangnum nr="646"/>
    <gatha type="1"> ‘‘Ujū avaṅko asaṭho amāyo, na lesakappena ca vohareyya;</gatha>
    <gatha type="last">So tādiso sukatakammakārī, dhamme ṭhito kinti labhetha dukkhaṃ.</gatha>
    <hangnum nr="647"/>
    <gatha type="1"> ‘‘Taṃ kāraṇā pātukatomhi attanā, tasmā dhammaṃ passatha vāṇijāse;</gatha>
    <gatha type="2">Aññatra teniha bhasmī <note>[bhasmi (syā.), bhasma (ka.)]</note> bhavetha, andhākulā vippanaṭṭhā araññe;</gatha>
    <gatha type="last">Taṃ khippamānena lahuṃ parena, sukho have sappurisena saṅgamo’’ti.</gatha>
    <hangnum nr="648"/>
    <gatha type="1"> ‘‘Kiṃ  nāma so kiñca karoti kammaṃ, kiṃ nāmadheyyaṃ kiṃ pana tassa gottaṃ;</gatha>
    <gatha type="2">Mayampi naṃ daṭṭhukāmamha yakkha, yassānukampāya idhāgatosi;</gatha>
    <gatha type="last">Lābhā hi tassa yassa tuvaṃ pihesī’’ti.</gatha>
    <hangnum nr="649"/>
    <gatha type="1"> ‘‘Yo kappako sambhavanāmadheyyo, upāsako kocchaphalūpajīvī;</gatha>
    <gatha type="last">Jānātha naṃ tumhākaṃ pesiyo so, mā kho naṃ hīḷittha supesalo so’’ti.</gatha>
    <hangnum nr="650"/>
    <gatha type="1"> ‘‘Jānāmase yaṃ tvaṃ pavadesi yakkha, na kho naṃ jānāma sa edisoti;</gatha>
    <gatha type="last">Mayampi naṃ pūjayissāma yakkha, sutvāna tuyhaṃ vacanaṃ uḷāra’’nti.</gatha>
    <hangnum nr="651"/>
    <gatha type="1"> ‘‘Ye keci imasmiṃ satthe manussā, daharā mahantā athavāpi majjhimā;</gatha>
    <gatha type="last">Sabbeva te ālambantu vimānaṃ, passantu puññānaṃ phalaṃ kadariyā’’ti.</gatha>
    <hangnum nr="652"/>
    <gatha type="1"> Te tattha sabbeva ‘ahaṃ pure’ti, taṃ kappakaṃ tattha purakkhatvā <note>[purakkhipitvā (sī.)]</note>;</gatha>
    <gatha type="last">Sabbeva te ālambiṃsu vimānaṃ, masakkasāraṃ viya vāsavassa.</gatha>
    <hangnum nr="653"/>
    <gatha type="1"> Te tattha sabbeva ‘ahaṃ pure’ti, upāsakattaṃ paṭivedayiṃsu;</gatha>
    <gatha type="2">Pāṇātipātā paṭiviratā ahesuṃ, loke adinnaṃ parivajjayiṃsu;</gatha>
    <gatha type="last">Amajjapā no ca musā bhaṇiṃsu, sakena dārena ca ahesuṃ tuṭṭhā.</gatha>
    <hangnum nr="654"/>
    <gatha type="1"> Te  tattha sabbeva ‘ahaṃ pure’ti, upāsakattaṃ paṭivedayitvā;</gatha>
    <gatha type="last">Pakkāmi sattho anumodamāno, yakkhiddhiyā anumato punappunaṃ.</gatha>
    <hangnum nr="655"/>
    <gatha type="1"> Gantvāna te sindhusovīrabhūmiṃ, dhanatthikā uddayaṃ <note>[udaya (pī. ka.)]</note> patthayānā;</gatha>
    <gatha type="last">Yathāpayogā paripuṇṇalābhā, paccāgamuṃ pāṭaliputtamakkhataṃ.</gatha>
    <hangnum nr="656"/>
    <gatha type="1"> Gantvāna te saṅgharaṃ sotthivanto, puttehi dārehi samaṅgibhūtā;</gatha>
    <gatha type="2">Ānandī vittā sumanā patītā, akaṃsu serīsamahaṃ uḷāraṃ;</gatha>
    <gatha type="last">Serīsakaṃ te pariveṇaṃ māpayiṃsu.</gatha>
    <hangnum nr="657"/>
    <gatha type="1"> Etādisā  sappurisāna sevanā, mahatthikā dhammaguṇāna sevanā;</gatha>
    <gatha type="last">Ekassa atthāya upāsakassa, sabbeva sattā sukhitā <note>[sukhino (pī. ka.)]</note> ahesunti.</gatha>
    <centered>Serīsakapetavatthu dutiyaṃ.</centered>
    <centered>Bhāṇavāraṃ tatiyaṃ niṭṭhitaṃ.</centered>
    <subhead>3. Nandakapetavatthu</subhead>
    <hangnum nr="658"/>
    <gatha type="1"> Rājā  piṅgalako nāma, suraṭṭhānaṃ adhipati ahu;</gatha>
    <gatha type="last">Moriyānaṃ upaṭṭhānaṃ gantvā, suraṭṭhaṃ punarāgamā.</gatha>
    <hangnum nr="659"/>
    <gatha type="1"> Uṇhe majjhanhike <note>[majjhantike (sabbattha)]</note> kāle, rājā paṅkaṃ <note>[vaṅkaṃ (ka.)]</note> upāgami;</gatha>
    <gatha type="last">Addasa maggaṃ ramaṇīyaṃ, petānaṃ taṃ vaṇṇupathaṃ <note>[vaṇṇanāpathaṃ (sī. syā.)]</note>.</gatha>
    <hangnum nr="660"/>
    <gatha type="1"> Sārathiṃ  āmantayī rājā –</gatha>
    <gatha type="1">‘‘Ayaṃ maggo ramaṇīyo, khemo sovatthiko sivo;</gatha>
    <gatha type="last">Iminā sārathi yāma, suraṭṭhānaṃ santike ito’’.</gatha>
    <hangnum nr="661"/>
    <gatha type="1"> Tena  pāyāsi soraṭṭho, senāya caturaṅginiyā;</gatha>
    <gatha type="last">Ubbiggarūpo puriso, soraṭṭhaṃ etadabravi.</gatha>
    <hangnum nr="662"/>
    <gatha type="1"> ‘‘Kummaggaṃ paṭipannamhā, bhiṃsanaṃ lomahaṃsanaṃ;</gatha>
    <gatha type="last">Purato dissati maggo, pacchato ca na dissati.</gatha>
    <hangnum nr="663"/>
    <gatha type="1"> ‘‘Kummaggaṃ paṭipannamhā, yamapurisāna santike;</gatha>
    <gatha type="last">Amānuso vāyati gandho, ghoso suyyati <note>[sūyati (sī. syā.)]</note> dāruṇo’’.</gatha>
    <hangnum nr="664"/>
    <gatha type="1"> Saṃviggo rājā soraṭṭho, sārathiṃ etadabravi;</gatha>
    <gatha type="2">‘‘Kummaggaṃ paṭipannamhā, bhiṃsanaṃ lomahaṃsanaṃ;</gatha>
    <gatha type="last">Purato dissati maggo, pacchato ca na dissati.</gatha>
    <hangnum nr="665"/>
    <gatha type="1"> ‘‘Kummaggaṃ paṭipannamhā, yamapurisāna santike;</gatha>
    <gatha type="last">Amānuso vāyati gandho, ghoso suyyati dāruṇo’’.</gatha>
    <hangnum nr="666"/>
    <gatha type="1"> Hatthikkhandhaṃ samāruyha, olokento catuddisaṃ <note>[catuddissā (ka.)]</note>;</gatha>
    <gatha type="2">Addasa nigrodhaṃ ramaṇīyaṃ <note>[rukkhaṃ nigrodhaṃ (syā. ka.)]</note>, pādapaṃ chāyāsampannaṃ;</gatha>
    <gatha type="last">Nīlabbhavaṇṇasadisaṃ, meghavaṇṇasirīnibhaṃ.</gatha>
    <hangnum nr="667"/>
    <gatha type="1"> Sārathiṃ  āmantayī rājā, ‘‘kiṃ eso dissati brahā;</gatha>
    <gatha type="last">Nīlabbhavaṇṇasadiso, meghavaṇṇasirīnibho’’.</gatha>
    <hangnum nr="668"/>
    <gatha type="1"> ‘‘Nigrodho so mahārāja, pādapo chāyāsampanno;</gatha>
    <gatha type="last">Nīlabbhavaṇṇasadiso , meghavaṇṇasirīnibho’’.</gatha>
    <hangnum nr="669"/>
    <gatha type="1"> Tena pāyāsi soraṭṭho, yena so dissate brahā;</gatha>
    <gatha type="last">Nīlabbhavaṇṇasadiso, meghavaṇṇasirīnibho.</gatha>
    <hangnum nr="670"/>
    <gatha type="1"> Hatthikkhandhato oruyha, rājā rukkhaṃ upāgami;</gatha>
    <gatha type="2">Nisīdi rukkhamūlasmiṃ, sāmacco saparijjano;</gatha>
    <gatha type="last">Pūraṃ pānīyasarakaṃ, pūve vitte ca addasa.</gatha>
    <hangnum nr="671"/>
    <gatha type="1"> Puriso  ca devavaṇṇī, sabbābharaṇabhūsito;</gatha>
    <gatha type="last">Upasaṅkamitvā rājānaṃ, soraṭṭhaṃ etadabravi.</gatha>
    <hangnum nr="672"/>
    <gatha type="1"> ‘‘Svāgataṃ te mahārāja, atho te adurāgataṃ;</gatha>
    <gatha type="last">Pivatu devo pānīyaṃ, pūve khāda arindama’’.</gatha>
    <hangnum nr="673"/>
    <gatha type="1"> Pivitvā rājā pānīyaṃ, sāmacco saparijjano;</gatha>
    <gatha type="last">Pūve khāditvā pitvā ca, soraṭṭho etadabravi.</gatha>
    <hangnum nr="674"/>
    <gatha type="1"> ‘‘Devatā nusi gandhabbo, adu sakko purindado;</gatha>
    <gatha type="last">Ajānantā taṃ pucchāma, kathaṃ jānemu taṃ maya’’nti.</gatha>
    <hangnum nr="675"/>
    <gatha type="1"> ‘‘Nāmhi devo na gandhabbo, nāpi <note>[namhi (ka.)]</note> sakko purindado;</gatha>
    <gatha type="last">Peto ahaṃ mahārāja, suraṭṭhā idha māgato’’ti.</gatha>
    <hangnum nr="676"/>
    <gatha type="1"> ‘‘Kiṃsīlo kiṃsamācāro, suraṭṭhasmiṃ pure tuvaṃ;</gatha>
    <gatha type="last">Kena te brahmacariyena, ānubhāvo ayaṃ tavā’’ti.</gatha>
    <hangnum nr="677"/>
    <gatha type="1"> ‘‘Taṃ suṇohi mahārāja, arindama raṭṭhavaḍḍhana;</gatha>
    <gatha type="last">Amaccā pārisajjā ca, brāhmaṇo ca purohito.</gatha>
    <hangnum nr="678"/>
    <gatha type="1"> ‘‘Suraṭṭhasmiṃ ahaṃ deva, puriso pāpacetaso;</gatha>
    <gatha type="last">Micchādiṭṭhi ca dussīlo, kadariyo paribhāsako.</gatha>
    <hangnum nr="679"/>
    <gatha type="1"> ‘‘‘Dadantānaṃ  karontānaṃ, vārayissaṃ bahujjanaṃ;</gatha>
    <gatha type="last">Aññesaṃ dadamānānaṃ, antarāyakaro ahaṃ.</gatha>
    <hangnum nr="680"/>
    <gatha type="1"> ‘‘‘Vipāko natthi dānassa, saṃyamassa kuto phalaṃ;</gatha>
    <gatha type="last">Natthi ācariyo nāma, adantaṃ ko damessati.</gatha>
    <hangnum nr="681"/>
    <gatha type="1"> ‘‘‘Samatulyāni  bhūtāni, kuto <note>[kule (syā. ka.)]</note> jeṭṭhāpacāyiko;</gatha>
    <gatha type="last">Natthi balaṃ vīriyaṃ vā, kuto uṭṭhānaporisaṃ.</gatha>
    <hangnum nr="682"/>
    <gatha type="1"> ‘‘‘Natthi dānaphalaṃ nāma, na visodheti verinaṃ;</gatha>
    <gatha type="last">Laddheyyaṃ labhate macco, niyatipariṇāmajaṃ <note>[pariṇāmajā (sī. ka.)]</note>.</gatha>
    <hangnum nr="683"/>
    <gatha type="1"> ‘‘‘Natthi  mātā pitā bhātā, loko natthi ito paraṃ;</gatha>
    <gatha type="last">Natthi dinnaṃ natthi hutaṃ, sunihitaṃ na vijjati.</gatha>
    <hangnum nr="684"/>
    <gatha type="1"> ‘‘‘Yopi  haneyya purisaṃ, parassa chindate <note>[purisassa chinde (syā. ka.)]</note> siraṃ;</gatha>
    <gatha type="last">Na koci kañci hanati, sattannaṃ vivaramantare.</gatha>
    <hangnum nr="685"/>
    <gatha type="1"> ‘‘‘Acchejjābhejjo hi <note>[bhejjo (sī.), abhejjo (syā.), bhejjāsi (ka.)]</note> jīvo, aṭṭhaṃso guḷaparimaṇḍalo;</gatha>
    <gatha type="last">Yojanānaṃ sataṃ pañca, ko jīvaṃ chettumarahati.</gatha>
    <hangnum nr="686"/>
    <gatha type="1"> ‘‘‘Yathā suttaguḷe khitte, nibbeṭhentaṃ palāyati;</gatha>
    <gatha type="last">Evameva ca so jīvo, nibbeṭhento palāyati.</gatha>
    <hangnum nr="687"/>
    <gatha type="1"> ‘‘‘Yathā gāmato nikkhamma, aññaṃ gāmaṃ pavisati;</gatha>
    <gatha type="last">Evameva ca so jīvo, aññaṃ bondiṃ pavisati.</gatha>
    <hangnum nr="688"/>
    <gatha type="1"> ‘‘‘Yathā  gehato nikkhamma, aññaṃ gehaṃ pavisati;</gatha>
    <gatha type="last">Evameva ca so jīvo, aññaṃ bondiṃ pavisati.</gatha>
    <hangnum nr="689"/>
    <gatha type="1"> ‘‘‘Cullāsīti <note>[cuḷāsīti (sī. syā. ka.)]</note> mahākappino <note>[mahākappuno (sī.)]</note>, satasahassāni hi;</gatha>
    <gatha type="2">Ye bālā ye ca paṇḍitā, saṃsāraṃ khepayitvāna;</gatha>
    <gatha type="last">Dukkhassantaṃ karissare.</gatha>
    <hangnum nr="690"/>
    <gatha type="1"> ‘‘‘Mitāni sukhadukkhāni, doṇehi piṭakehi ca;</gatha>
    <gatha type="last">Jino sabbaṃ pajānāti’, sammūḷhā itarā pajā.</gatha>
    <hangnum nr="691"/>
    <gatha type="1"> ‘‘Evaṃdiṭṭhi pure āsiṃ, sammūḷho mohapāruto;</gatha>
    <gatha type="last">Micchādiṭṭhi ca dussīlo, kadariyo paribhāsako.</gatha>
    <hangnum nr="692"/>
    <gatha type="1"> ‘‘Oraṃ me chahi māsehi, kālaṅkiriyā bhavissati;</gatha>
    <gatha type="last">Ekantakaṭukaṃ ghoraṃ, nirayaṃ papatissahaṃ.</gatha>
    <hangnum nr="693"/>
    <gatha type="1"><note>[pe. va. 70]</note> ‘‘Catukkaṇṇaṃ catudvāraṃ, vibhattaṃ bhāgaso mitaṃ;</gatha>
    <gatha type="last">Ayopākārapariyantaṃ, ayasā paṭikujjitaṃ.</gatha>
    <hangnum nr="694"/>
    <gatha type="1"><note>[pe. va. 71]</note> ‘‘Tassa ayomayā bhūmi, jalitā tejasā yutā;</gatha>
    <gatha type="last">Samantā yojanasataṃ, pharitvā tiṭṭhati sabbadā.</gatha>
    <hangnum nr="695"/>
    <gatha type="1"> ‘‘Vassāni  satasahassāni, ghoso suyyati tāvade;</gatha>
    <gatha type="last">Lakkho eso mahārāja, satabhāgavassakoṭiyo.</gatha>
    <hangnum nr="696"/>
    <gatha type="1"> ‘‘Koṭisatasahassāni , niraye paccare janā;</gatha>
    <gatha type="last">Micchādiṭṭhī ca dussīlā, ye ca ariyūpavādino.</gatha>
    <hangnum nr="697"/>
    <gatha type="1"> ‘‘Tatthāhaṃ dīghamaddhānaṃ, dukkhaṃ vedissa vedanaṃ;</gatha>
    <gatha type="last">Phalaṃ pāpassa kammassa, tasmā socāmahaṃ bhusaṃ.</gatha>
    <hangnum nr="698"/>
    <gatha type="1"> ‘‘Taṃ  suṇohi mahārāja, arindama raṭṭhavaḍḍhana;</gatha>
    <gatha type="last">Dhītā mayhaṃ mahārāja, uttarā bhaddamatthu te.</gatha>
    <hangnum nr="699"/>
    <gatha type="1"> ‘‘Karoti bhaddakaṃ kammaṃ, sīlesuposathe ratā;</gatha>
    <gatha type="last">Saññatā saṃvibhāgī ca, vadaññū vītamaccharā.</gatha>
    <hangnum nr="700"/>
    <gatha type="1"> ‘‘Akhaṇḍakārī sikkhāya, suṇhā parakulesu ca;</gatha>
    <gatha type="last">Upāsikā sakyamunino, sambuddhassa sirīmato.</gatha>
    <hangnum nr="701"/>
    <gatha type="1"> ‘‘Bhikkhu ca sīlasampanno, gāmaṃ piṇḍāya pāvisi;</gatha>
    <gatha type="last">Okkhittacakkhu satimā, guttadvāro susaṃvuto.</gatha>
    <hangnum nr="702"/>
    <gatha type="1"> ‘‘Sapadānaṃ caramāno, agamā taṃ nivesanaṃ;</gatha>
    <gatha type="last">‘Tamaddasa mahārāja, uttarā bhaddamatthu te’.</gatha>
    <hangnum nr="703"/>
    <gatha type="1"> ‘‘Pūraṃ pānīyasarakaṃ, pūve vitte ca sā adā;</gatha>
    <gatha type="last">‘Pitā me kālaṅkato, bhante tassetaṃ upakappatu’.</gatha>
    <hangnum nr="704"/>
    <gatha type="1"> ‘‘Samanantarānuddiṭṭhe, vipāko udapajjatha;</gatha>
    <gatha type="last">Bhuñjāmi kāmakāmīhaṃ, rājā vessavaṇo yathā.</gatha>
    <hangnum nr="705"/>
    <gatha type="1"> ‘‘Taṃ suṇohi mahārāja, arindama raṭṭhavaḍḍhana;</gatha>
    <gatha type="2">Sadevakassa lokassa, buddho aggo pavuccati;</gatha>
    <gatha type="last">Taṃ buddhaṃ saraṇaṃ gaccha, saputtadāro arindama.</gatha>
    <hangnum nr="706"/>
    <gatha type="1"> ‘‘Aṭṭhaṅgikena maggena, phusanti amataṃ padaṃ;</gatha>
    <gatha type="last">Taṃ dhammaṃ saraṇaṃ gaccha, saputtadāro arindama.</gatha>
    <hangnum nr="707"/>
    <gatha type="1"> ‘‘Cattāro  ca paṭipannā <note>[maggapaṭipannā (sī. syā.)]</note>, cattāro ca phale ṭhitā;</gatha>
    <gatha type="2">Esa saṅgho ujubhūto, paññāsīlasamāhito;</gatha>
    <gatha type="last">Taṃ saṅghaṃ saraṇaṃ gaccha, saputtadāro arindama.</gatha>
    <hangnum nr="708"/>
    <gatha type="1"> ‘‘Pāṇātipātā  viramassu khippaṃ, loke adinnaṃ parivajjayassu;</gatha>
    <gatha type="last">Amajjapo mā ca musā abhāṇī, sakena dārena ca hohi tuṭṭho’’ti.</gatha>
    <hangnum nr="709"/>
    <gatha type="1"> ‘‘Atthakāmosi me yakkha, hitakāmosi devate;</gatha>
    <gatha type="last">Karomi tuyhaṃ vacanaṃ, tvaṃsi ācariyo mama.</gatha>
    <hangnum nr="710"/>
    <gatha type="1"> ‘‘Upemi saraṇaṃ buddhaṃ, dhammañcāpi anuttaraṃ;</gatha>
    <gatha type="last">Saṅghañca naradevassa, gacchāmi saraṇaṃ ahaṃ.</gatha>
    <hangnum nr="711"/>
    <gatha type="1"> ‘‘Pāṇātipātā viramāmi khippaṃ, loke adinnaṃ parivajjayāmi;</gatha>
    <gatha type="last">Amajjapo no ca musā bhaṇāmi, sakena dārena ca homi tuṭṭho.</gatha>
    <hangnum nr="712"/>
    <gatha type="1"> ‘‘Ophuṇāmi <note>[opuṇāmi (sī.), ophunāmi (syā. ka.), opunāmi (?)]</note> mahāvāte, nadiyā sīghagāmiyā;</gatha>
    <gatha type="last">Vamāmi pāpikaṃ diṭṭhiṃ, buddhānaṃ sāsane rato’’.</gatha>
    <hangnum nr="713"/>
    <gatha type="1"> Idaṃ vatvāna soraṭṭho, viramitvā pāpadassanā <note>[pāpadassanaṃ (syā. ka.)]</note>;</gatha>
    <gatha type="last">Namo  bhagavato katvā, pāmokkho rathamāruhīti.</gatha>
    <centered>Nandakapetavatthu tatiyaṃ.</centered>
    <subhead>4. Revatīpetavatthu</subhead>
    <hangnum nr="714"/>
    <gatha type="1"><note>[vi. va. 863]</note> ‘‘Uṭṭhehi revate supāpadhamme, apārutadvāre adānasīle;</gatha>
    <gatha type="last">Nessāma taṃ yattha thunanti duggatā, samappitā <note>[samajjatā (sī.)]</note> nerayikā dukhenā’’ti.</gatha>
    <hangnum nr="715"/>
    <gatha type="1"> Icceva <note>[iccevaṃ (syā. ka.)]</note> vatvāna yamassa dūtā, te dve yakkhā lohitakkhā brahantā;</gatha>
    <gatha type="last">Paccekabāhāsu gahetvā revataṃ, pakkāmayuṃ devagaṇassa santike.</gatha>
    <hangnum nr="716"/>
    <gatha type="1"> ‘‘Ādiccavaṇṇaṃ  ruciraṃ pabhassaraṃ, byamhaṃ subhaṃ kañcanajālachannaṃ;</gatha>
    <gatha type="last">Kassetamākiṇṇajanaṃ vimānaṃ, suriyassa raṃsīriva jotamānaṃ.</gatha>
    <hangnum nr="717"/>
    <gatha type="1"> ‘‘Nārīgaṇā candanasāralittā <note>[candanasārānulittā (syā.)]</note>, ubhato vimānaṃ upasobhayanti;</gatha>
    <gatha type="last">Taṃ dissati suriyasamānavaṇṇaṃ, ko modati saggapatto vimāne’’ti.</gatha>
    <hangnum nr="718"/>
    <gatha type="1"> ‘‘Bārāṇasiyaṃ nandiyo nāmāsi, upāsako amaccharī dānapati vadaññū;</gatha>
    <gatha type="last">Tassetamākiṇṇajanaṃ vimānaṃ, suriyassa raṃsīriva jotamānaṃ.</gatha>
    <hangnum nr="719"/>
    <gatha type="1"> ‘‘Nārīgaṇā candanasāralittā, ubhato vimānaṃ upasobhayanti;</gatha>
    <gatha type="last">Taṃ dissati suriyasamānavaṇṇaṃ, so modati saggapatto vimāne’’ti.</gatha>
    <hangnum nr="720"/>
    <gatha type="1"> ‘‘Nandiyassāhaṃ  bhariyā, agārinī sabbakulassa issarā;</gatha>
    <gatha type="last">Bhattu vimāne ramissāmi dānahaṃ, na patthaye nirayadassanāyā’’ti.</gatha>
    <hangnum nr="721"/>
    <gatha type="1"> ‘‘Eso te nirayo supāpadhamme, puññaṃ tayā akataṃ jīvaloke;</gatha>
    <gatha type="last">Na hi maccharī rosako pāpadhammo, saggūpagānaṃ labhati sahabyata’’nti.</gatha>
    <hangnum nr="722"/>
    <gatha type="1"> ‘‘Kiṃ nu gūthañca muttañca, asucī paṭidissati;</gatha>
    <gatha type="last">Duggandhaṃ kimidaṃ mīḷhaṃ, kimetaṃ upavāyatī’’ti.</gatha>
    <hangnum nr="723"/>
    <gatha type="1"> ‘‘Esa saṃsavako nāma, gambhīro sataporiso;</gatha>
    <gatha type="last">Yattha vassasahassāni, tuvaṃ paccasi revate’’ti.</gatha>
    <hangnum nr="724"/>
    <gatha type="1"> ‘‘Kiṃ  nu kāyena vācāya, manasā dukkaṭaṃ kataṃ;</gatha>
    <gatha type="last">Kena saṃsavako laddho, gambhīro sataporiso’’ti.</gatha>
    <hangnum nr="725"/>
    <gatha type="1"> ‘‘Samaṇe brāhmaṇe cāpi, aññe vāpi vanibbake;</gatha>
    <gatha type="last">Musāvādena vañcesi, taṃ pāpaṃ pakataṃ tayā.</gatha>
    <hangnum nr="726"/>
    <gatha type="1"> ‘‘Tena saṃsavako laddho, gambhīro sataporiso;</gatha>
    <gatha type="last">Tattha vassasahassāni, tuvaṃ paccasi revate.</gatha>
    <hangnum nr="727"/>
    <gatha type="1"> ‘‘Hatthepi chindanti athopi pāde, kaṇṇepi chindanti athopi nāsaṃ;</gatha>
    <gatha type="last">Athopi kākoḷagaṇā samecca, saṅgamma khādanti viphandamāna’’nti.</gatha>
    <hangnum nr="728"/>
    <gatha type="1"> ‘‘Sādhu kho maṃ paṭinetha, kāhāmi kusalaṃ bahuṃ;</gatha>
    <gatha type="2">Dānena samacariyāya, saṃyamena damena ca;</gatha>
    <gatha type="last">Yaṃ katvā sukhitā honti, na ca pacchānutappare’’ti.</gatha>
    <hangnum nr="729"/>
    <gatha type="1"> ‘‘Pure tuvaṃ pamajjitvā, idāni paridevasi;</gatha>
    <gatha type="last">Sayaṃ katānaṃ kammānaṃ, vipākaṃ anubhossasī’’ti.</gatha>
    <hangnum nr="730"/>
    <gatha type="1"> ‘‘Ko devalokato manussalokaṃ, gantvāna puṭṭho me evaṃ vadeyya;</gatha>
    <gatha type="2">‘Nikkhittadaṇḍesu dadātha dānaṃ, acchādanaṃ seyya <note>[sayana (sī.)]</note> mathannapānaṃ;</gatha>
    <gatha type="last">Na hi maccharī rosako pāpadhammo, saggūpagānaṃ labhati sahabyataṃ’.</gatha>
    <hangnum nr="731"/>
    <gatha type="1"> ‘‘Sāhaṃ nūna ito gantvā, yoniṃ laddhāna mānusiṃ;</gatha>
    <gatha type="2">Vadaññū sīlasampannā, kāhāmi kusalaṃ bahuṃ;</gatha>
    <gatha type="last">Dānena samacariyāya, saṃyamena damena ca.</gatha>
    <hangnum nr="732"/>
    <gatha type="1"> ‘‘Ārāmāni ca ropissaṃ, dugge saṅkamanāni ca;</gatha>
    <gatha type="last">Papañca udapānañca, vippasannena cetasā.</gatha>
    <hangnum nr="733"/>
    <gatha type="1"> ‘‘Cātuddasiṃ  pañcadasiṃ, yā ca pakkhassa aṭṭhamī;</gatha>
    <gatha type="last">Pāṭihāriyapakkhañca, aṭṭhaṅgasusamāgataṃ.</gatha>
    <hangnum nr="734"/>
    <gatha type="1"> ‘‘Uposathaṃ upavasissaṃ, sadā sīlesu saṃvutā;</gatha>
    <gatha type="last">Na ca dāne pamajjissaṃ, sāmaṃ diṭṭhamidaṃ mayā’’ti.</gatha>
    <hangnum nr="735"/>
    <gatha type="1"> Iccevaṃ  vippalapantiṃ, phandamānaṃ tato tato;</gatha>
    <gatha type="last">Khipiṃsu niraye ghore, uddhaṃpādaṃ avaṃsiraṃ.</gatha>
    <hangnum nr="736"/>
    <gatha type="1"> ‘‘Ahaṃ pure maccharinī ahosiṃ, paribhāsikā samaṇabrāhmaṇānaṃ;</gatha>
    <gatha type="last">Vitathena ca sāmikaṃ vañcayitvā, paccāmahaṃ niraye ghorarūpe’’ti.</gatha>
    <centered>Revatīpetavatthu catutthaṃ.</centered>
    <subhead>5. Ucchupetavatthu</subhead>
    <hangnum nr="737"/>
    <gatha type="1"> ‘‘Idaṃ  mama ucchuvanaṃ mahantaṃ, nibbattati puññaphalaṃ anappakaṃ;</gatha>
    <gatha type="last">Taṃ dāni me na <note>[na dāni me taṃ (sī. ka.)]</note> paribhogameti, ācikkha bhante kissa ayaṃ vipāko.</gatha>
    <hangnum nr="738"/>
    <gatha type="1"> ‘‘Haññāmi <note>[vihaññāmi (ka.)]</note> khajjāmi ca vāyamāmi, parisakkāmi paribhuñjituṃ kiñci;</gatha>
    <gatha type="last">Svāhaṃ chinnathāmo kapaṇo lālapāmi, kissa <note>[kissassa (sī.), kissassu (?)]</note> kammassa ayaṃ vipāko.</gatha>
    <hangnum nr="739"/>
    <gatha type="1"> ‘‘Vighāto cāhaṃ paripatāmi chamāyaṃ, parivattāmi vāricarova ghamme;</gatha>
    <gatha type="2">Rudato ca me <note>[dūrato ca me (syā. ka.)]</note> assukā niggalanti, ācikkha bhante kissa ayaṃ vipāko.</gatha>
    <hangnum nr="740"/>
    <gatha type="1"> ‘‘Chāto  kilanto ca pipāsito ca, santassito  sātasukhaṃ na vinde;</gatha>
    <gatha type="last">Pucchāmi taṃ etamatthaṃ bhadante, kathaṃ nu ucchuparibhogaṃ labheyya’’nti.</gatha>
    <hangnum nr="741"/>
    <gatha type="1"> ‘‘Pure tuvaṃ kammamakāsi attanā, manussabhūto purimāya jātiyā;</gatha>
    <gatha type="last">Ahañca taṃ etamatthaṃ vadāmi, sutvāna tvaṃ etamatthaṃ vijāna.</gatha>
    <hangnum nr="742"/>
    <gatha type="1"> ‘‘Ucchuṃ  tuvaṃ khādamāno payāto, puriso ca te piṭṭhito anvagacchi;</gatha>
    <gatha type="last">So ca taṃ paccāsanto kathesi, tassa tuvaṃ na kiñci ālapittha.</gatha>
    <hangnum nr="743"/>
    <gatha type="1"> ‘‘So ca taṃ abhaṇantaṃ ayāci, ‘dehayya ucchu’nti ca taṃ avoca;</gatha>
    <gatha type="last">Tassa tuvaṃ piṭṭhito ucchuṃ adāsi, tassetaṃ kammassa ayaṃ vipāko.</gatha>
    <hangnum nr="744"/>
    <gatha type="1"> ‘‘Iṅgha tvaṃ gantvāna piṭṭhito gaṇheyyāsi <note>[iṅgha tvaṃ piṭṭhito gaṇha ucchuṃ (sī.)]</note>, gahetvāna taṃ khādassu yāvadatthaṃ;</gatha>
    <gatha type="last">Teneva tvaṃ attamano bhavissasi, haṭṭho cudaggo ca pamodito cā’’ti.</gatha>
    <hangnum nr="745"/>
    <gatha type="1"> Gantvāna  so piṭṭhito aggahesi, gahetvāna taṃ khādi yāvadatthaṃ;</gatha>
    <gatha type="last">Teneva so attamano ahosi, haṭṭho cudaggo ca pamodito cāti.</gatha>
    <centered>Ucchupetavatthu pañcamaṃ.</centered>
    <subhead>6. Kumārapetavatthu</subhead>
    <hangnum nr="746"/>
    <gatha type="1"> ‘‘Sāvatthi  nāma nagaraṃ, himavantassa passato;</gatha>
    <gatha type="last">Tattha āsuṃ dve kumārā, rājaputtāti me sutaṃ.</gatha>
    <hangnum nr="747"/>
    <gatha type="1"> ‘‘Sammattā <note>[pamattā (ka.)]</note> rajanīyesu, kāmassādābhinandino;</gatha>
    <gatha type="last">Paccuppannasukhe giddhā, na te passiṃsunāgataṃ.</gatha>
    <hangnum nr="748"/>
    <gatha type="1"> ‘‘Te cutā ca manussattā, paralokaṃ ito gatā;</gatha>
    <gatha type="last">Tedha ghosentyadissantā, pubbe dukkaṭamattano.</gatha>
    <hangnum nr="749"/>
    <gatha type="1"> ‘‘‘Bahūsu vata <note>[bahussutesu (sī. ka.)]</note> santesu, deyyadhamme upaṭṭhite;</gatha>
    <gatha type="last">Nāsakkhimhā ca attānaṃ, parittaṃ kātuṃ sukhāvahaṃ.</gatha>
    <hangnum nr="750"/>
    <gatha type="1"> ‘‘‘Kiṃ tato pāpakaṃ assa, yaṃ no rājakulā cutā;</gatha>
    <gatha type="last">Upapannā pettivisayaṃ, khuppipāsasamappitā <note>[khuppipāsāsamappitā (sī. pī.)]</note>.</gatha>
    <hangnum nr="751"/>
    <gatha type="1"> ‘‘Sāmino idha hutvāna, honti asāmino tahiṃ;</gatha>
    <gatha type="last">Bhamanti <note>[caranti (sī. pī.), maranti (syā.)]</note> khuppipāsāya, manussā unnatonatā.</gatha>
    <hangnum nr="752"/>
    <gatha type="1"> ‘‘Etamādīnavaṃ ñatvā, issaramadasambhavaṃ;</gatha>
    <gatha type="2">Pahāya  issaramadaṃ, bhave saggagato naro;</gatha>
    <gatha type="last">Kāyassa bhedā sappañño, saggaṃ so upapajjatī’’ti.</gatha>
    <centered>Kumārapetavatthu chaṭṭhaṃ.</centered>
    <subhead>7. Rājaputtapetavatthu</subhead>
    <hangnum nr="753"/>
    <gatha type="1"> Pubbe  katānaṃ kammānaṃ, vipāko mathaye manaṃ;</gatha>
    <gatha type="last">Rūpe sadde rase gandhe, phoṭṭhabbe ca manorame.</gatha>
    <hangnum nr="754"/>
    <gatha type="1"> Naccaṃ gītaṃ ratiṃ khiḍḍaṃ, anubhutvā anappakaṃ;</gatha>
    <gatha type="last">Uyyāne paricaritvā, pavisanto giribbajaṃ.</gatha>
    <hangnum nr="755"/>
    <gatha type="1"> Isiṃ sunetta <note>[sunita (ka.)]</note> maddakkhi, attadantaṃ samāhitaṃ;</gatha>
    <gatha type="last">Appicchaṃ hirisampannaṃ, uñche pattagate rataṃ.</gatha>
    <hangnum nr="756"/>
    <gatha type="1"> Hatthikkhandhato oruyha, laddhā bhanteti cābravi;</gatha>
    <gatha type="last">Tassa pattaṃ gahetvāna, uccaṃ paggayha khattiyo.</gatha>
    <hangnum nr="757"/>
    <gatha type="1"> Thaṇḍile  pattaṃ bhinditvā, hasamāno apakkami;</gatha>
    <gatha type="last">‘‘Rañño kitavassāhaṃ putto, kiṃ maṃ bhikkhu karissasi’’.</gatha>
    <hangnum nr="758"/>
    <gatha type="1"> Tassa  kammassa pharusassa, vipāko kaṭuko ahu;</gatha>
    <gatha type="last">Yaṃ rājaputto vedesi, nirayamhi samappito.</gatha>
    <hangnum nr="759"/>
    <gatha type="1"> Chaḷeva caturāsīti, vassāni navutāni ca;</gatha>
    <gatha type="last">Bhusaṃ dukkhaṃ nigacchittho, niraye katakibbiso.</gatha>
    <hangnum nr="760"/>
    <gatha type="1"> Uttānopi ca paccittha, nikujjo vāmadakkhiṇo;</gatha>
    <gatha type="last">Uddhaṃpādo ṭhito ceva, ciraṃ bālo apaccatha.</gatha>
    <hangnum nr="761"/>
    <gatha type="1"> Bahūni  vassasahassāni, pūgāni nahutāni ca;</gatha>
    <gatha type="last">Bhusaṃ dukkhaṃ nigacchittho, niraye katakibbiso.</gatha>
    <hangnum nr="762"/>
    <gatha type="1"> Etādisaṃ kho kaṭukaṃ, appaduṭṭhappadosinaṃ;</gatha>
    <gatha type="last">Paccanti pāpakammantā, isimāsajja subbataṃ.</gatha>
    <hangnum nr="763"/>
    <gatha type="1"> So tattha bahuvassāni, vedayitvā bahuṃ dukhaṃ;</gatha>
    <gatha type="last">Khuppipāsahato nāma <note>[khuppipāsāhato nāma (sī. pī)]</note>, peto āsi tato cuto.</gatha>
    <hangnum nr="764"/>
    <gatha type="1"> Etamādīnavaṃ ñatvā <note>[disvā (sī.)]</note>, issaramadasambhavaṃ;</gatha>
    <gatha type="last">Pahāya issaramadaṃ, nivātamanuvattaye.</gatha>
    <hangnum nr="765"/>
    <gatha type="1"> Diṭṭheva dhamme pāsaṃso, yo buddhesu sagāravo;</gatha>
    <gatha type="last">Kāyassa bhedā sappañño, saggaṃ so upapajjatīti.</gatha>
    <centered>Rājaputtapetavatthu sattamaṃ.</centered>
    <subhead>8. Gūthakhādakapetavatthu</subhead>
    <hangnum nr="766"/>
    <gatha type="1"> ‘‘Gūthakūpato  uggantvā, ko nu dīno patiṭṭhasi <note>[dīno hi tiṭṭhasi (sī.)]</note>;</gatha>
    <gatha type="last">Nissaṃsayaṃ pāpakammanto, kiṃ nu saddahase tuva’’nti.</gatha>
    <hangnum nr="767"/>
    <gatha type="1"> ‘‘Ahaṃ bhadante petomhi, duggato yamalokiko;</gatha>
    <gatha type="last">Pāpakammaṃ karitvāna, petalokaṃ ito gato’’.</gatha>
    <hangnum nr="768"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, idaṃ dukkhaṃ nigacchasī’’ti.</gatha>
    <hangnum nr="769"/>
    <gatha type="1"> ‘‘Ahu  āvāsiko mayhaṃ, issukī kulamaccharī;</gatha>
    <gatha type="last">Ajjhosito mayhaṃ ghare, kadariyo paribhāsako.</gatha>
    <hangnum nr="770"/>
    <gatha type="1"> ‘‘Tassāhaṃ  vacanaṃ sutvā, bhikkhavo paribhāsisaṃ;</gatha>
    <gatha type="last">Tassa kammavipākena, petalokaṃ ito gato’’ti.</gatha>
    <hangnum nr="771"/>
    <gatha type="1"> ‘‘Amitto mittavaṇṇena, yo te āsi kulūpako;</gatha>
    <gatha type="last">Kāyassa bhedā duppañño, kiṃ nu pecca gatiṃ gato’’ti.</gatha>
    <hangnum nr="772"/>
    <gatha type="1"> ‘‘Tassevāhaṃ pāpakammassa, sīse tiṭṭhāmi matthake;</gatha>
    <gatha type="last">So ca paravisayaṃ patto, mameva paricārako.</gatha>
    <hangnum nr="773"/>
    <gatha type="1"> ‘‘Yaṃ bhadante hadantaññe, etaṃ me hoti bhojanaṃ;</gatha>
    <gatha type="last">Ahañca kho yaṃ hadāmi, etaṃ so upajīvatī’’ti.</gatha>
    <centered>Gūthakhādakapetavatthu aṭṭhamaṃ.</centered>
    <subhead>9. Gūthakhādakapetivatthu</subhead>
    <hangnum nr="774"/>
    <gatha type="1"> ‘‘Gūthakūpato  uggantvā, kā nu dīnā patiṭṭhasi;</gatha>
    <gatha type="last">Nissaṃsayaṃ pāpakammantā, kiṃ nu saddahase tuva’’nti.</gatha>
    <hangnum nr="775"/>
    <gatha type="1"> ‘‘Ahaṃ bhadante petīmhi, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā’’ti.</gatha>
    <hangnum nr="776"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, idaṃ dukkhaṃ nigacchasī’’ti.</gatha>
    <hangnum nr="777"/>
    <gatha type="1"> ‘‘Ahu āvāsiko mayhaṃ, issukī kulamaccharī;</gatha>
    <gatha type="last">Ajjhosito mayhaṃ ghare, kadariyo paribhāsako.</gatha>
    <hangnum nr="778"/>
    <gatha type="1"> ‘‘Tassāhaṃ vacanaṃ sutvā, bhikkhavo paribhāsisaṃ;</gatha>
    <gatha type="last">Tassa kammavipākena, petalokaṃ ito gatā’’ti.</gatha>
    <hangnum nr="779"/>
    <gatha type="1"> ‘‘Amitto  mittavaṇṇena, yo te āsi kulūpako;</gatha>
    <gatha type="last">Kāyassa bhedā duppañño, kiṃ nu pecca gatiṃ gato’’ti.</gatha>
    <hangnum nr="780"/>
    <gatha type="1"> ‘‘Tassevāhaṃ pāpakammassa, sīse tiṭṭhāmi matthake;</gatha>
    <gatha type="last">So ca paravisayaṃ patto, mameva paricārako.</gatha>
    <hangnum nr="781"/>
    <gatha type="1"> ‘‘Yaṃ  bhadante hadantaññe, etaṃ me hoti bhojanaṃ;</gatha>
    <gatha type="last">Ahañca kho yaṃ hadāmi, etaṃ so upajīvatī’’ti.</gatha>
    <centered>Gūthakhādakapetivatthu navamaṃ.</centered>
    <subhead>10. Gaṇapetavatthu</subhead>
    <hangnum nr="782"/>
    <gatha type="1"> ‘‘Naggā  dubbaṇṇarūpāttha, kisā dhamanisanthatā;</gatha>
    <gatha type="last">Upphāsulikā <note>[uppāsuḷikā (ka.)]</note> kisikā, ke nu tumhettha mārisā’’ti.</gatha>
    <hangnum nr="783"/>
    <gatha type="1"> ‘‘Mayaṃ bhadante petāmhā, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā’’ti.</gatha>
    <hangnum nr="784"/>
    <gatha type="1"> ‘‘Kiṃ  nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, petalokaṃ ito gatā’’ti.</gatha>
    <hangnum nr="785"/>
    <gatha type="1"> ‘‘Anāvaṭesu titthesu, vicinimhaddhamāsakaṃ;</gatha>
    <gatha type="last">Santesu deyyadhammesu, dīpaṃ nākamha attano.</gatha>
    <hangnum nr="786"/>
    <gatha type="1"> ‘‘Nadiṃ upema tasitā, rittakā parivattati;</gatha>
    <gatha type="last">Chāyaṃ upema uṇhesu, ātapo parivattati.</gatha>
    <hangnum nr="787"/>
    <gatha type="1"> ‘‘Aggivaṇṇo ca no vāto, ḍahanto upavāyati;</gatha>
    <gatha type="last">Etañca bhante arahāma, aññañca pāpakaṃ tato.</gatha>
    <hangnum nr="788"/>
    <gatha type="1"> ‘‘Api yojanāni <note>[adhiyojanāni (sī. ka.)]</note> gacchāma, chātā āhāragedhino;</gatha>
    <gatha type="last">Aladdhāva  nivattāma, aho no appapuññatā.</gatha>
    <hangnum nr="789"/>
    <gatha type="1"> ‘‘Chātā pamucchitā bhantā, bhūmiyaṃ paṭisumbhitā;</gatha>
    <gatha type="last">Uttānā paṭikirāma, avakujjā patāmase.</gatha>
    <hangnum nr="790"/>
    <gatha type="1"> ‘‘Te ca tattheva patitā <note>[tattha papahitā (ka.)]</note>, bhūmiyaṃ paṭisumbhitā;</gatha>
    <gatha type="last">Uraṃ sīsañca ghaṭṭema, aho no appapuññatā.</gatha>
    <hangnum nr="791"/>
    <gatha type="1"> ‘‘Etañca bhante arahāma, aññañca pāpakaṃ tato;</gatha>
    <gatha type="last">Santesu deyyadhammesu, dīpaṃ nākamha attano.</gatha>
    <hangnum nr="792"/>
    <gatha type="1"> ‘‘Te hi nūna ito gantvā, yoniṃ laddhāna mānusiṃ;</gatha>
    <gatha type="last">Vadaññū sīlasampannā, kāhāma kusalaṃ bahu’’nti.</gatha>
    <centered>Gaṇapetavatthu dasamaṃ.</centered>
    <subhead>11. Pāṭaliputtapetavatthu</subhead>
    <hangnum nr="793"/>
    <gatha type="1"> ‘‘Diṭṭhā  tayā nirayā tiracchānayoni,</gatha>
    <gatha type="2">Petā asurā athavāpi mānusā devā; Sayamaddasa kammavipākamattano,</gatha>
    <gatha type="last">Nessāmi taṃ pāṭaliputtamakkhataṃ; Tattha gantvā kusalaṃ karohi kammaṃ’’.</gatha>
    <hangnum nr="794"/>
    <gatha type="1"> ‘‘Atthakāmosi me yakkha, hitakāmosi devate;</gatha>
    <gatha type="last">Karomi tuyhaṃ vacanaṃ, tvaṃsi ācariyo mama.</gatha>
    <hangnum nr="795"/>
    <gatha type="1"> ‘‘Diṭṭhā mayā nirayā tiracchānayoni, petā asurā athavāpi mānusā devā;</gatha>
    <gatha type="last">Sayamaddasaṃ  kammavipākamattano, kāhāmi puññāni anappakānī’’ti.</gatha>
    <centered>Pāṭaliputtapetavatthu ekādasamaṃ.</centered>
    <subhead>12. Ambavanapetavatthu</subhead>
    <hangnum nr="796"/>
    <gatha type="1"> ‘‘Ayañca te pokkharaṇī surammā, samā sutitthā ca mahodakā ca;</gatha>
    <gatha type="last">Supupphitā bhamaragaṇānukiṇṇā, kathaṃ tayā laddhā ayaṃ manuññā.</gatha>
    <hangnum nr="797"/>
    <gatha type="1"> ‘‘Idañca te ambavanaṃ surammaṃ, sabbotukaṃ dhārayate <note>[dhārayati (syā. ka.)]</note> phalāni;</gatha>
    <gatha type="last">Supupphitaṃ bhamaragaṇānukiṇṇaṃ, kathaṃ tayā laddhamidaṃ vimānaṃ’’.</gatha>
    <hangnum nr="798"/>
    <gatha type="1"> ‘‘Ambapakkaṃ dakaṃ <note>[ambapakkodakaṃ (sī. syā. pī.), ambapakkūdakaṃ (ka.)]</note> yāgu, sītacchāyā manoramā;</gatha>
    <gatha type="last">Dhītāya dinnadānena, tena me idha labbhati’’.</gatha>
    <hangnum nr="799"/>
    <gatha type="1"> ‘‘Sandiṭṭhikaṃ  kammaṃ evaṃ <note>[sandiṭṭhikaṃ eva (syā.)]</note> passatha, dānassa damassa saṃyamassa vipākaṃ;</gatha>
    <gatha type="last">Dāsī ahaṃ ayyakulesu hutvā, suṇisā homi agārassa issarā’’ti.</gatha>
    <centered>Ambavanapetavatthu dvādasamaṃ.</centered>
    <subhead>13. Akkharukkhapetavatthu</subhead>
    <hangnum nr="800"/>
    <gatha type="1"> ‘‘Yaṃ  dadāti na taṃ hoti, detheva dānaṃ datvā ubhayaṃ tarati;</gatha>
    <gatha type="2">Ubhayaṃ tena dānena <note>[tena (ka.)]</note> gacchati, jāgaratha māpamajjathā’’ti.</gatha>
    <centered>Akkharukkhapetavatthu terasamaṃ.</centered>
    <subhead>14. Bhogasaṃharapetavatthu</subhead>
    <hangnum nr="801"/>
    <gatha type="1"> ‘‘Mayaṃ  bhoge saṃharimha, samena visamena ca;</gatha>
    <gatha type="last">Te aññe paribhuñjanti, mayaṃ dukkhassa bhāginī’’ti.</gatha>
    <centered>Bhogasaṃharapetavatthu cuddasamaṃ.</centered>
    <subhead>15. Seṭṭhiputtapetavatthu</subhead>
    <hangnum nr="802"/>
    <gatha type="1"><note>[jā. 1.4.54 jātakepi]</note> ‘‘Saṭṭhivassasahassāni, paripuṇṇāni sabbaso;</gatha>
    <gatha type="last">Niraye paccamānānaṃ, kadā anto bhavissati’’.</gatha>
    <hangnum nr="803"/>
    <gatha type="1"><note>[jā. 1.4.55 jātakepi]</note> ‘‘Natthi anto kuto anto, na anto paṭidissati;</gatha>
    <gatha type="last">Tathā hi pakataṃ pāpaṃ, tuyhaṃ mayhañca mārisā <note>[mama tuyhañca mārisa (sī. syā. pī.)]</note>.</gatha>
    <hangnum nr="804"/>
    <gatha type="1"><note>[jā. 1.4.53 jātakepi]</note> ‘‘Dujjīvitamajīvamha , ye sante na dadamhase;</gatha>
    <gatha type="last">Santesu deyyadhammesu, dīpaṃ nākamha attano.</gatha>
    <hangnum nr="805"/>
    <gatha type="1"><note>[jā. 1.4.56 jātakepi]</note> ‘‘Sohaṃ nūna ito gantvā, yoniṃ laddhāna mānusiṃ;</gatha>
    <gatha type="last">Vadaññū sīlasampanno, kāhāmi kusalaṃ bahu’’nti.</gatha>
    <centered>Seṭṭhiputtapetavatthu pannarasamaṃ.</centered>
    <subhead>16. Saṭṭhikūṭapetavatthu</subhead>
    <hangnum nr="806"/>
    <gatha type="1"> ‘‘Kiṃ  nu ummattarūpova, migo bhantova dhāvasi;</gatha>
    <gatha type="last">Nissaṃsayaṃ pāpakammanto <note>[pāpakammaṃ (syā. pī.)]</note>, kiṃ nu saddāyase tuva’’nti.</gatha>
    <hangnum nr="807"/>
    <gatha type="1"> ‘‘Ahaṃ  bhadante petomhi, duggato yamalokiko;</gatha>
    <gatha type="last">Pāpakammaṃ karitvāna, petalokaṃ ito gato.</gatha>
    <hangnum nr="808"/>
    <gatha type="1"> ‘‘Saṭṭhi kūṭasahassāni, paripuṇṇāni sabbaso;</gatha>
    <gatha type="last">Sīse mayhaṃ nipatanti, te bhindanti ca matthaka’’nti.</gatha>
    <hangnum nr="809"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, idaṃ dukkhaṃ nigacchasi.</gatha>
    <hangnum nr="810"/>
    <gatha type="1"> ‘‘Saṭṭhi  kūṭasahassāni, paripuṇṇāni sabbaso;</gatha>
    <gatha type="last">Sīse tuyhaṃ nipatanti, te bhindanti ca matthaka’’nti.</gatha>
    <hangnum nr="811"/>
    <gatha type="1"> ‘‘Athaddasāsiṃ sambuddhaṃ, sunettaṃ bhāvitindriyaṃ;</gatha>
    <gatha type="last">Nisinnaṃ rukkhamūlasmiṃ, jhāyantaṃ akutobhayaṃ.</gatha>
    <hangnum nr="812"/>
    <gatha type="1"> ‘‘Sālittakappahārena, bhindissaṃ tassa matthakaṃ;</gatha>
    <gatha type="last">Tassa kammavipākena, idaṃ dukkhaṃ nigacchisaṃ.</gatha>
    <hangnum nr="813"/>
    <gatha type="1"> ‘‘Saṭṭhi kūṭasahassāni, paripuṇṇāni sabbaso;</gatha>
    <gatha type="last">Sīse mayhaṃ nipatanti, te bhindanti ca <note>[nipatanti, vo bhindanteva (sī. dhammapadaṭṭhakathā)]</note> matthaka’’nti.</gatha>
    <hangnum nr="814"/>
    <gatha type="1"> ‘‘Dhammena te kāpurisa, saṭṭhikūṭasahassāni, paripuṇṇāni sabbaso;</gatha>
    <gatha type="last">Sīse tuyhaṃ nipatanti, te bhindanti ca matthaka’’nti.</gatha>
    <centered>Saṭṭhikūṭapetavatthu soḷasamaṃ.</centered>
    <centered>Mahāvaggo catuttho niṭṭhito.</centered>
    <paragraph>Tassuddānaṃ  –</paragraph>
    <gatha type="1">Ambasakkaro  serīsako, piṅgalo revati ucchu;</gatha>
    <gatha type="last">Dve kumārā duve gūthā, gaṇapāṭaliambavanaṃ.</gatha>
    <gatha type="1">Akkharukkhabhogasaṃharā, seṭṭhiputtasaṭṭhikūṭā;</gatha>
    <gatha type="last">Iti soḷasavatthūni, vaggo tena pavuccati.</gatha>
    <paragraph>Atha vagguddānaṃ –</paragraph>
    <gatha type="1">Urago uparivaggo, cūḷamahāti catudhā;</gatha>
    <gatha type="last">Vatthūni ekapaññāsaṃ, catudhā bhāṇavārato.</gatha>
    <centered>Petavatthupāḷi niṭṭhitā.</centered>
  </text>
</tree>
