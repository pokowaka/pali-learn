<?xml version='1.0' encoding='UTF-8'?>
<tree text="3. C&#x16B;&#x1E37;avaggo" target="text">
  <text>
    <subhead>1. Abhijjamānapetavatthu</subhead>
    <hangnum nr="387"/>
    <gatha type="1"> ‘‘Abhijjamāne  vārimhi, gaṅgāya idha gacchasi;</gatha>
    <gatha type="2">Naggo pubbaddhapetova māladhārī alaṅkato;</gatha>
    <gatha type="last">Kuhiṃ gamissasi peta, kattha vāso bhavissatī’’ti.</gatha>
    <hangnum nr="388"/>
    <gatha type="1"> ‘‘Cundaṭṭhilaṃ <note>[cundaṭṭhikaṃ (sī.)]</note> gamissāmi, peto so iti bhāsati;</gatha>
    <gatha type="last">Antare vāsabhagāmaṃ, bārāṇasiṃ ca <note>[bārāṇasiyā ca (sī. syā.)]</note> santike’’.</gatha>
    <hangnum nr="389"/>
    <gatha type="1"> Tañca disvā mahāmatto, koliyo iti vissuto;</gatha>
    <gatha type="last">Sattuṃ bhattañca petassa, pītakañca yugaṃ adā.</gatha>
    <hangnum nr="390"/>
    <gatha type="1"> Nāvāya tiṭṭhamānāya, kappakassa adāpayi;</gatha>
    <gatha type="last">Kappakassa padinnamhi, ṭhāne petassa dissatha <note>[petassu’dissatha (sī.), petassu’dicchatha (?)]</note>.</gatha>
    <hangnum nr="391"/>
    <gatha type="1"> Tato suvatthavasano, māladhārī alaṅkato;</gatha>
    <gatha type="2">Ṭhāne ṭhitassa petassa, dakkhiṇā upakappatha;</gatha>
    <gatha type="last">Tasmā dajjetha petānaṃ, anukampāya punappunaṃ.</gatha>
    <hangnum nr="392"/>
    <gatha type="1"> Sātunnavasanā <note>[sāhunnavāsino (syā. pī.), sāhundavāsino (ka.)]</note> eke, aññe kesanivāsanā <note>[kesanivāsino (syā. ka.)]</note>;</gatha>
    <gatha type="last">Petā bhattāya gacchanti, pakkamanti disodisaṃ.</gatha>
    <hangnum nr="393"/>
    <gatha type="1"> Dūre eke <note>[dūre petā (ka.)]</note> padhāvitvā, aladdhāva nivattare;</gatha>
    <gatha type="last">Chātā pamucchitā bhantā, bhūmiyaṃ paṭisumbhitā.</gatha>
    <hangnum nr="394"/>
    <gatha type="1"> Te ca <note>[keci (sī. syā.)]</note> tattha papatitā <note>[papatitvā (sī.), ca patitā (syā.)]</note>, bhūmiyaṃ paṭisumbhitā;</gatha>
    <gatha type="last">Pubbe akatakalyāṇā, aggidaḍḍhāva ātape.</gatha>
    <hangnum nr="395"/>
    <gatha type="1"> ‘‘Mayaṃ pubbe pāpadhammā, gharaṇī kulamātaro;</gatha>
    <gatha type="last">Santesu deyyadhammesu, dīpaṃ nākamha attano.</gatha>
    <hangnum nr="396"/>
    <gatha type="1"> ‘‘Pahūtaṃ  annapānampi, apissu avakirīyati;</gatha>
    <gatha type="last">Sammaggate pabbajite, na ca kiñci adamhase.</gatha>
    <hangnum nr="397"/>
    <gatha type="1"> ‘‘Akammakāmā  alasā, sādukāmā mahagghasā;</gatha>
    <gatha type="last">Ālopapiṇḍadātāro, paṭiggahe paribhāsimhase <note>[paribhāsitā (syā. ka.)]</note>.</gatha>
    <hangnum nr="398"/>
    <gatha type="1"> ‘‘Te  gharā tā ca dāsiyo, tānevābharaṇāni no;</gatha>
    <gatha type="last">Te aññe paricārenti, mayaṃ dukkhassa bhāgino.</gatha>
    <hangnum nr="399"/>
    <gatha type="1"> ‘‘Veṇī vā avaññā honti, rathakārī ca dubbhikā;</gatha>
    <gatha type="last">Caṇḍālī kapaṇā honti, kappakā <note>[nhāpikā (sī.)]</note> ca punappunaṃ.</gatha>
    <hangnum nr="400"/>
    <gatha type="1"> ‘‘Yāni yāni nihīnāni, kulāni kapaṇāni ca;</gatha>
    <gatha type="last">Tesu tesveva jāyanti, esā maccharino gati.</gatha>
    <hangnum nr="401"/>
    <gatha type="1"> ‘‘Pubbe ca katakalyāṇā, dāyakā vītamaccharā;</gatha>
    <gatha type="last">Saggaṃ te paripūrenti, obhāsenti ca nandanaṃ.</gatha>
    <hangnum nr="402"/>
    <gatha type="1"> ‘‘Vejayante ca pāsāde, ramitvā kāmakāmino;</gatha>
    <gatha type="last">Uccākulesu jāyanti, sabhogesu tato cutā.</gatha>
    <hangnum nr="403"/>
    <gatha type="1"> ‘‘Kūṭāgāre ca pāsāde, pallaṅke gonakatthate;</gatha>
    <gatha type="last">Bījitaṅgā <note>[vījitaṅgā (sī. syā.)]</note> morahatthehi, kule jātā yasassino.</gatha>
    <hangnum nr="404"/>
    <gatha type="1"> ‘‘Aṅkato aṅkaṃ gacchanti, māladhārī alaṅkatā;</gatha>
    <gatha type="last">Dhātiyo upatiṭṭhanti, sāyaṃ pātaṃ sukhesino.</gatha>
    <hangnum nr="405"/>
    <gatha type="1"> ‘‘Nayidaṃ  akatapuññānaṃ, katapuññānamevidaṃ;</gatha>
    <gatha type="last">Asokaṃ nandanaṃ rammaṃ, tidasānaṃ mahāvanaṃ.</gatha>
    <hangnum nr="406"/>
    <gatha type="1"> ‘‘Sukhaṃ akatapuññānaṃ, idha natthi parattha ca;</gatha>
    <gatha type="last">Sukhañca katapuññānaṃ, idha ceva parattha ca.</gatha>
    <hangnum nr="407"/>
    <gatha type="1"> ‘‘Tesaṃ sahabyakāmānaṃ, kattabbaṃ kusalaṃ bahuṃ;</gatha>
    <gatha type="last">Katapuññā hi modanti, sagge bhogasamaṅgino’’ti.</gatha>
    <centered>Abhijjamānapetavatthu paṭhamaṃ.</centered>
    <subhead>2. Sāṇavāsītherapetavatthu</subhead>
    <hangnum nr="408"/>
    <gatha type="1"> Kuṇḍināgariyo  thero, sāṇavāsi <note>[sānuvāsi (sī.), sānavāsi (syā.)]</note> nivāsiko;</gatha>
    <gatha type="last">Poṭṭhapādoti nāmena, samaṇo bhāvitindriyo.</gatha>
    <hangnum nr="409"/>
    <gatha type="1"> Tassa  mātā pitā bhātā, duggatā yamalokikā;</gatha>
    <gatha type="last">Pāpakammaṃ  karitvāna, petalokaṃ ito gatā.</gatha>
    <hangnum nr="410"/>
    <gatha type="1"> Te  duggatā sūcikaṭṭā, kilantā naggino kisā;</gatha>
    <gatha type="last">Uttasantā <note>[ottappantā (syā. ka.)]</note> mahattāsā <note>[mahātāsā (sī.)]</note>, na dassenti kurūrino <note>[kuruddino (ka.)]</note>.</gatha>
    <hangnum nr="411"/>
    <gatha type="1"> Tassa bhātā vitaritvā, naggo ekapathekako;</gatha>
    <gatha type="last">Catukuṇḍiko bhavitvāna, therassa dassayītumaṃ.</gatha>
    <hangnum nr="412"/>
    <gatha type="1"> Thero cāmanasikatvā, tuṇhībhūto atikkami;</gatha>
    <gatha type="last">So ca viññāpayī theraṃ, ‘bhātā petagato ahaṃ’.</gatha>
    <hangnum nr="413"/>
    <gatha type="1"> ‘‘Mātā  pitā ca te bhante, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā.</gatha>
    <hangnum nr="414"/>
    <gatha type="1"> ‘‘Te duggatā sūcikaṭṭā, kilantā naggino kisā;</gatha>
    <gatha type="last">Uttasantā mahattāsā, na dassenti kurūrino.</gatha>
    <hangnum nr="415"/>
    <gatha type="1"> ‘‘Anukampassu kāruṇiko, datvā anvādisāhi no;</gatha>
    <gatha type="last">Tava dinnena dānena, yāpessanti kurūrino’’ti.</gatha>
    <hangnum nr="416"/>
    <gatha type="1"> Thero caritvā piṇḍāya, bhikkhū aññe ca dvādasa;</gatha>
    <gatha type="last">Ekajjhaṃ sannipatiṃsu, bhattavissaggakāraṇā.</gatha>
    <hangnum nr="417"/>
    <gatha type="1"> Thero sabbeva te āha, ‘‘yathāladdhaṃ dadātha me;</gatha>
    <gatha type="last">Saṅghabhattaṃ karissāmi, anukampāya ñātinaṃ’’.</gatha>
    <hangnum nr="418"/>
    <gatha type="1"> Niyyādayiṃsu therassa, thero saṅghaṃ nimantayi;</gatha>
    <gatha type="2">Datvā anvādisi thero, mātu pitu ca bhātuno;</gatha>
    <gatha type="1">‘‘Idaṃ me ñātīnaṃ hotu, sukhitā hontu ñātayo’’.</gatha>
    <hangnum nr="419"/>
    <gatha type="1"> Samanantarānuddiṭṭhe, bhojanaṃ udapajjatha;</gatha>
    <gatha type="last">Suciṃ paṇītaṃ sampannaṃ, anekarasabyañjanaṃ.</gatha>
    <hangnum nr="420"/>
    <gatha type="1"> Tato uddassayī <note>[uddisayī (sī. ka.), uddissati (syā. ka.)]</note> bhātā, vaṇṇavā balavā sukhī;</gatha>
    <gatha type="1">‘‘Pahūtaṃ bhojanaṃ bhante, passa naggāmhase mayaṃ;</gatha>
    <gatha type="last">Tathā bhante parakkama, yathā vatthaṃ labhāmase’’ti.</gatha>
    <hangnum nr="421"/>
    <gatha type="1"> Thero  saṅkārakūṭamhā, uccinitvāna nantake;</gatha>
    <gatha type="last">Pilotikaṃ  paṭaṃ katvā, saṅghe cātuddise adā.</gatha>
    <hangnum nr="422"/>
    <gatha type="1"> Datvā anvādisī thero, mātu pitu ca bhātuno;</gatha>
    <gatha type="1">‘‘Idaṃ me ñātīnaṃ hotu, sukhitā hontu ñātayo’’.</gatha>
    <hangnum nr="423"/>
    <gatha type="1"> Samanantarānuddiṭṭhe, vatthāni udapajjisuṃ;</gatha>
    <gatha type="last">Tato suvatthavasano, therassa dassayītumaṃ.</gatha>
    <hangnum nr="424"/>
    <gatha type="1"> ‘‘Yāvatā  nandarājassa, vijitasmiṃ paṭicchadā;</gatha>
    <gatha type="last">Tato bahutarā bhante, vatthānacchādanāni no.</gatha>
    <hangnum nr="425"/>
    <gatha type="1"> ‘‘Koseyyakambalīyāni, khoma kappāsikāni ca;</gatha>
    <gatha type="last">Vipulā ca mahagghā ca, tepākāsevalambare.</gatha>
    <hangnum nr="426"/>
    <gatha type="1"> ‘‘Te mayaṃ paridahāma, yaṃ yaṃ hi manaso piyaṃ;</gatha>
    <gatha type="last">Tathā bhante parakkama, yathā gehaṃ labhāmase’’ti.</gatha>
    <hangnum nr="427"/>
    <gatha type="1"> Thero paṇṇakuṭiṃ katvā, saṅghe cātuddise adā;</gatha>
    <gatha type="2">Datvā anvādisī thero, mātu pitu ca bhātuno;</gatha>
    <gatha type="1">‘‘Idaṃ me ñātīnaṃ hotu, sukhitā hontu ñātayo’’.</gatha>
    <hangnum nr="428"/>
    <gatha type="1"> Samanantarānuddiṭṭhe , gharāni udapajjisuṃ;</gatha>
    <gatha type="last">Kūṭāgāranivesanā, vibhattā bhāgaso mitā.</gatha>
    <hangnum nr="429"/>
    <gatha type="1"> ‘‘Na manussesu īdisā, yādisā no gharā idha;</gatha>
    <gatha type="last">Api dibbesu yādisā, tādisā no gharā idha.</gatha>
    <hangnum nr="430"/>
    <gatha type="1"> ‘‘Daddallamānā  ābhenti <note>[ābhanti (ka.)]</note>, samantā caturo disā;</gatha>
    <gatha type="2">‘Tathā bhante parakkama, yathā pānīyaṃ labhāmase’’ti.</gatha>
    <hangnum nr="431"/>
    <gatha type="1"> Thero karaṇaṃ <note>[karakaṃ (sī. syā. pī.)]</note> pūretvā, saṅghe cātuddise adā;</gatha>
    <gatha type="2">Datvā anvādisī thero, mātu pitu ca bhātuno;</gatha>
    <gatha type="1">‘‘Idaṃ me ñātīnaṃ hotu, sukhitā hontu ñātayo’.</gatha>
    <hangnum nr="432"/>
    <gatha type="1"> Samanantarānuddiṭṭhe, pānīyaṃ udapajjatha;</gatha>
    <gatha type="last">Gambhīrā caturassā ca, pokkharañño sunimmitā.</gatha>
    <hangnum nr="433"/>
    <gatha type="1"> Sītodikā  suppatitthā, sītā appaṭigandhiyā;</gatha>
    <gatha type="last">Padumuppalasañchannā, vārikiñjakkhapūritā.</gatha>
    <hangnum nr="434"/>
    <gatha type="1"> Tattha nhatvā pivitvā ca, therassa paṭidassayuṃ;</gatha>
    <gatha type="1">‘‘Pahūtaṃ pānīyaṃ bhante, pādā dukkhā phalanti no’’.</gatha>
    <hangnum nr="435"/>
    <gatha type="1"> ‘‘Āhiṇḍamānā khañjāma, sakkhare kusakaṇṭake;</gatha>
    <gatha type="last">‘Tathā bhante parakkama, yathā yānaṃ labhāmase’’’ti.</gatha>
    <hangnum nr="436"/>
    <gatha type="1"> Thero sipāṭikaṃ laddhā, saṅghe cātuddise adā;</gatha>
    <gatha type="2">Datvā anvādisī thero, mātu pitu ca bhātuno;</gatha>
    <gatha type="1">‘‘Idaṃ me ñātīnaṃ hotu, sukhitā hontu ñātayo’’.</gatha>
    <hangnum nr="437"/>
    <gatha type="1"> Samanantarānuddiṭṭhe , petā rathena māgamuṃ;</gatha>
    <gatha type="1">‘‘Anukampitamha bhadante, bhattenacchādanena ca.</gatha>
    <hangnum nr="438"/>
    <gatha type="1"> ‘‘Gharena pānīyadānena, yānadānena cūbhayaṃ;</gatha>
    <gatha type="last">Muniṃ kāruṇikaṃ loke, bhante vanditumāgatā’’ti.</gatha>
    <centered>Sāṇavāsītherapetavatthu dutiyaṃ.</centered>
    <subhead>3. Rathakārapetivatthu</subhead>
    <hangnum nr="439"/>
    <gatha type="1"> ‘‘Veḷuriyathambhaṃ  ruciraṃ pabhassaraṃ, vimānamāruyha anekacittaṃ;</gatha>
    <gatha type="last">Tatthacchasi devi mahānubhāve, pathaddhani <note>[samantato (ka.)]</note> pannaraseva cando.</gatha>
    <hangnum nr="440"/>
    <gatha type="1"> ‘‘Vaṇṇo ca te kanakassa sannibho, uttattarūpo bhusa dassaneyyo;</gatha>
    <gatha type="last">Pallaṅkaseṭṭhe atule nisinnā, ekā tuvaṃ natthi ca tuyha sāmiko.</gatha>
    <hangnum nr="441"/>
    <gatha type="1"> ‘‘Imā ca te pokkharaṇī samantā, pahūtamalyā <note>[pahūtamālā (sī. syā.)]</note> bahupuṇḍarīkā;</gatha>
    <gatha type="last">Suvaṇṇacuṇṇehi samantamotthatā, na tattha paṅko paṇako ca vijjati.</gatha>
    <hangnum nr="442"/>
    <gatha type="1"> ‘‘Haṃsā  cime dassanīyā manoramā, udakasmimanupariyanti sabbadā;</gatha>
    <gatha type="last">Samayya vaggūpanadanti sabbe, bindussarā dundubhīnaṃva ghoso.</gatha>
    <hangnum nr="443"/>
    <gatha type="1"> ‘‘Daddallamānā yasasā yasassinī, nāvāya ca tvaṃ avalamba tiṭṭhasi;</gatha>
    <gatha type="last">Āḷārapamhe  hasite piyaṃvade, sabbaṅgakalyāṇi bhusaṃ virocasi.</gatha>
    <hangnum nr="444"/>
    <gatha type="1"> ‘‘Idaṃ  vimānaṃ virajaṃ same ṭhitaṃ, uyyānavantaṃ <note>[uyyānavanaṃ (ka.)]</note> ratinandivaḍḍhanaṃ;</gatha>
    <gatha type="last">Icchāmahaṃ nāri anomadassane, tayā saha nandane idha moditu’’nti.</gatha>
    <hangnum nr="445"/>
    <gatha type="1"> ‘‘Karohi kammaṃ idha vedanīyaṃ, cittañca te idha nihitaṃ bhavatu <note>[natañca hotu (ka.), nitañca hotu (syā.)]</note>;</gatha>
    <gatha type="last">Katvāna kammaṃ idha vedanīyaṃ, evaṃ mamaṃ lacchasi kāmakāmini’’nti.</gatha>
    <hangnum nr="446"/>
    <gatha type="1"> ‘‘Sādhū’’ti so tassā paṭissuṇitvā, akāsi kammaṃ tahiṃ vedanīyaṃ;</gatha>
    <gatha type="last">Katvāna kammaṃ tahiṃ vedanīyaṃ, upapajji so māṇavo tassā sahabyatanti.</gatha>
    <centered>Rathakārapetivatthu tatiyaṃ.</centered>
    <centered>Bhāṇavāraṃ dutiyaṃ niṭṭhitaṃ.</centered>
    <subhead>4. Bhusapetavatthu</subhead>
    <hangnum nr="447"/>
    <gatha type="1"> ‘‘Bhusāni  eko sāliṃ punāparo, ayañca nārī sakamaṃsalohitaṃ;</gatha>
    <gatha type="last">Tuvañca  gūthaṃ asuciṃ akantaṃ <note>[akantikaṃ (sī. pī.)]</note>, paribhuñjasi kissa ayaṃ vipāko’’ti.</gatha>
    <hangnum nr="448"/>
    <gatha type="1"> ‘‘Ayaṃ  pure mātaraṃ hiṃsati, ayaṃ pana kūṭavāṇijo;</gatha>
    <gatha type="last">Ayaṃ maṃsāni khāditvā, musāvādena vañceti.</gatha>
    <hangnum nr="449"/>
    <gatha type="1"> ‘‘Ahaṃ manussesu manussabhūtā, agārinī sabbakulassa issarā;</gatha>
    <gatha type="last">Santesu pariguhāmi, mā ca kiñci ito adaṃ.</gatha>
    <hangnum nr="450"/>
    <gatha type="1"> ‘‘Musāvādena chādemi, ‘natthi etaṃ mama gehe;</gatha>
    <gatha type="last">Sace santaṃ niguhāmi, gūtho me hotu bhojanaṃ’.</gatha>
    <hangnum nr="451"/>
    <gatha type="1"> ‘‘Tassa kammassa vipākena, musāvādassa cūbhayaṃ;</gatha>
    <gatha type="last">Sugandhaṃ sālino bhattaṃ, gūthaṃ me parivattati.</gatha>
    <hangnum nr="452"/>
    <gatha type="1"> ‘‘Avañjhāni ca kammāni, na hi kammaṃ vinassati;</gatha>
    <gatha type="last">Duggandhaṃ kiminaṃ <note>[kimijaṃ (sī.)]</note> mīḷaṃ, bhuñjāmi ca pivāmi cā’’ti.</gatha>
    <centered>Bhusapetavatthu catutthaṃ.</centered>
    <subhead>5. Kumārapetavatthu</subhead>
    <hangnum nr="453"/>
    <gatha type="1"> Accherarūpaṃ sugatassa ñāṇaṃ, satthā yathā puggalaṃ byākāsi;</gatha>
    <gatha type="last">Ussannapuññāpi bhavanti heke, parittapuññāpi bhavanti heke.</gatha>
    <hangnum nr="454"/>
    <gatha type="1"> Ayaṃ  kumāro sīvathikāya chaḍḍito, aṅguṭṭhasnehena  yāpeti rattiṃ;</gatha>
    <gatha type="last">Na yakkhabhūtā na sarīsapā <note>[siriṃsapā (sī. syā. pī.)]</note> vā, viheṭhayeyyuṃ katapuññaṃ kumāraṃ.</gatha>
    <hangnum nr="455"/>
    <gatha type="1"> Sunakhāpimassa palihiṃsu pāde, dhaṅkā siṅgālā <note>[sigālā (sī. syā. pī.)]</note> parivattayanti;</gatha>
    <gatha type="last">Gabbhāsayaṃ pakkhigaṇā haranti, kākā pana akkhimalaṃ haranti.</gatha>
    <hangnum nr="456"/>
    <gatha type="1"> Nayimassa <note>[na imassa (syā.), nimassa (ka.)]</note> rakkhaṃ vidahiṃsu keci, na osadhaṃ sāsapadhūpanaṃ vā;</gatha>
    <gatha type="last">Nakkhattayogampi na aggahesuṃ <note>[na uggahesuṃ (ka.)]</note>, na sabbadhaññānipi ākiriṃsu.</gatha>
    <hangnum nr="457"/>
    <gatha type="1"> Etādisaṃ uttamakicchapattaṃ, rattābhataṃ sīvathikāya chaḍḍitaṃ;</gatha>
    <gatha type="last">Nonītapiṇḍaṃva pavedhamānaṃ, sasaṃsayaṃ jīvitasāvasesaṃ.</gatha>
    <hangnum nr="458"/>
    <gatha type="1"> Tamaddasā  devamanussapūjito, disvā ca taṃ byākari bhūripañño;</gatha>
    <gatha type="1">‘‘Ayaṃ kumāro nagarassimassa, aggakuliko bhavissati bhogato ca’’ <note>[bhogavā ca (syā. ka.)]</note>.</gatha>
    <hangnum nr="459"/>
    <gatha type="1"> ‘‘Kissa <note>[kiṃ’sa (?)]</note> vataṃ kiṃ pana brahmacariyaṃ, kissa suciṇṇassa ayaṃ vipāko;</gatha>
    <gatha type="last">Etādisaṃ byasanaṃ pāpuṇitvā, taṃ tādisaṃ paccanubhossatiddhi’’nti.</gatha>
    <hangnum nr="460"/>
    <gatha type="1"> Buddhapamukhassa bhikkhusaṅghassa, pūjaṃ akāsi janatā uḷāraṃ;</gatha>
    <gatha type="last">Tatrassa cittassahu aññathattaṃ, vācaṃ abhāsi pharusaṃ asabbhaṃ.</gatha>
    <hangnum nr="461"/>
    <gatha type="1"> So taṃ vitakkaṃ pavinodayitvā, pītiṃ pasādaṃ paṭiladdhā pacchā;</gatha>
    <gatha type="last">Tathāgataṃ jetavane vasantaṃ, yāguyā upaṭṭhāsi sattarattaṃ.</gatha>
    <hangnum nr="462"/>
    <gatha type="1"> Tassa <note>[taṃ’sa (?)]</note> vataṃ taṃ pana brahmacariyaṃ, tassa suciṇṇassa ayaṃ vipāko;</gatha>
    <gatha type="last">Etādisaṃ byasanaṃ pāpuṇitvā, taṃ tādisaṃ paccanubhossatiddhiṃ.</gatha>
    <hangnum nr="463"/>
    <gatha type="1"> Ṭhatvāna  so vassasataṃ idheva, sabbehi kāmehi samaṅgibhūto;</gatha>
    <gatha type="last">Kāyassa bhedā abhisamparāyaṃ, sahabyataṃ gacchati vāsavassāti.</gatha>
    <centered>Kumārapetavatthu pañcamaṃ.</centered>
    <subhead>6. Seriṇīpetavatthu</subhead>
    <hangnum nr="464"/>
    <gatha type="1"> ‘‘Naggā  dubbaṇṇarūpāsi, kisā dhamanisanthatā;</gatha>
    <gatha type="last">Upphāsulike kisike, kā nu tvaṃ idha tiṭṭhasī’’ti.</gatha>
    <hangnum nr="465"/>
    <gatha type="1"> ‘‘Ahaṃ bhadante petīmhi, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā’’ti.</gatha>
    <hangnum nr="466"/>
    <gatha type="1"> ‘‘Kiṃ nu kāyena vācāya, manasā kukkaṭaṃ kataṃ;</gatha>
    <gatha type="last">Kissa kammavipākena, petalokaṃ ito gatā’’ti.</gatha>
    <hangnum nr="467"/>
    <gatha type="1"> ‘‘Anāvaṭesu titthesu, viciniṃ aḍḍhamāsakaṃ;</gatha>
    <gatha type="last">Santesu deyyadhammesu, dīpaṃ nākāsimattano.</gatha>
    <hangnum nr="468"/>
    <gatha type="1"> ‘‘Nadiṃ upemi tasitā, rittakā parivattati;</gatha>
    <gatha type="last">Chāyaṃ upemi uṇhesu, ātapo parivattati.</gatha>
    <hangnum nr="469"/>
    <gatha type="1"> ‘‘Aggivaṇṇo ca me vāto, ḍahanto upavāyati;</gatha>
    <gatha type="last">Etañca bhante arahāmi, aññañca pāpakaṃ tato.</gatha>
    <hangnum nr="470"/>
    <gatha type="1"> ‘‘Gantvāna  hatthiniṃ puraṃ, vajjesi mayha mātaraṃ;</gatha>
    <gatha type="2">‘Dhītā ca te mayā diṭṭhā, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā’.</gatha>
    <hangnum nr="471"/>
    <gatha type="1"> ‘‘Atthi me ettha nikkhittaṃ, anakkhātañca taṃ mayā;</gatha>
    <gatha type="last">Cattārisatasahassāni, pallaṅkassa ca heṭṭhato.</gatha>
    <hangnum nr="472"/>
    <gatha type="1"> ‘‘Tato me dānaṃ dadatu, tassā ca hotu jīvikā;</gatha>
    <gatha type="2">Dānaṃ datvā ca me mātā, dakkhiṇaṃ anudicchatu <note>[anudissatu (sī. pī.), anvādissatu (syā.)]</note>;</gatha>
    <gatha type="last">Tadāhaṃ  sukhitā hessaṃ, sabbakāmasamiddhinī’’ti.</gatha>
    <hangnum nr="473"/>
    <gatha type="1"> ‘‘Sādhū’’ti  so paṭissutvā, gantvāna hatthiniṃ puraṃ;</gatha>
    <paragraph>Avoca tassā mātaraṃ –</paragraph>
    <gatha type="last">‘Dhītā ca te mayā diṭṭhā, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā’.</gatha>
    <hangnum nr="474"/>
    <gatha type="1"> ‘‘Sā maṃ tattha samādapesi, ( ) <note>[(gantvāna hatthiniṃ puraṃ) (syā. ka.)]</note> vajjesi mayha mātaraṃ;</gatha>
    <gatha type="2">‘Dhītā ca te mayā diṭṭhā, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā’.</gatha>
    <hangnum nr="475"/>
    <gatha type="1"> ‘‘Atthi ca me ettha nikkhittaṃ, anakkhātañca taṃ mayā;</gatha>
    <gatha type="last">Cattārisatasahassāni, pallaṅkassa ca heṭṭhato.</gatha>
    <hangnum nr="476"/>
    <gatha type="1"> ‘‘Tato me dānaṃ dadatu, tassā ca hotu jīvikā;</gatha>
    <gatha type="2">Dānaṃ datvā ca me mātā, dakkhiṇaṃ anudicchatu ( ) <note>[(tato tuvaṃ dānaṃ dehi, tassā dakkhiṇamādisī) (ka.)]</note>;</gatha>
    <gatha type="2">‘Tadā sā sukhitā hessaṃ, sabbakāmasamiddhinī’’’ti.</gatha>
    <hangnum nr="477"/>
    <gatha type="1"> Tato hi sā dānamadā, tassā dakkhiṇamādisī;</gatha>
    <gatha type="last">Petī ca sukhitā āsi, tassā cāsi sujīvikāti.</gatha>
    <centered>Seriṇīpetavatthu chaṭṭhaṃ.</centered>
    <subhead>7. Migaluddakapetavatthu</subhead>
    <hangnum nr="478"/>
    <gatha type="1"> ‘‘Naranāripurakkhato  yuvā, rajanīyehi kāmaguṇehi <note>[kāmehi (ka.)]</note> sobhasi;</gatha>
    <gatha type="last">Divasaṃ anubhosi kāraṇaṃ, kimakāsi purimāya jātiyā’’ti.</gatha>
    <hangnum nr="479"/>
    <gatha type="1"> ‘‘Ahaṃ  rājagahe ramme, ramaṇīye giribbaje;</gatha>
    <gatha type="last">Migaluddo  pure āsiṃ, lohitapāṇi dāruṇo.</gatha>
    <hangnum nr="480"/>
    <gatha type="1"> ‘‘Avirodhakaresu pāṇisu, puthusattesu paduṭṭhamānaso;</gatha>
    <gatha type="last">Vicariṃ atidāruṇo sadā <note>[tadā (sī.)]</note>, parahiṃsāya rato asaññato.</gatha>
    <hangnum nr="481"/>
    <gatha type="1"> ‘‘Tassa  me sahāyo suhadayo <note>[suhado (sī.)]</note>, saddho āsi upāsako;</gatha>
    <gatha type="last">Sopi <note>[so hi (syā.)]</note> maṃ anukampanto, nivāresi punappunaṃ.</gatha>
    <hangnum nr="482"/>
    <gatha type="1"> ‘‘‘Mākāsi pāpakaṃ kammaṃ, mā tāta duggatiṃ agā;</gatha>
    <gatha type="last">Sace icchasi pecca sukhaṃ, virama pāṇavadhā asaṃyamā’.</gatha>
    <hangnum nr="483"/>
    <gatha type="1"> ‘‘Tassāhaṃ vacanaṃ sutvā, sukhakāmassa hitānukampino;</gatha>
    <gatha type="last">Nākāsiṃ sakalānusāsaniṃ, cirapāpābhirato abuddhimā.</gatha>
    <hangnum nr="484"/>
    <gatha type="1"> ‘‘So maṃ puna bhūrisumedhaso, anukampāya saṃyame nivesayi;</gatha>
    <gatha type="2">‘Sace divā hanasi pāṇino, atha te rattiṃ bhavatu saṃyamo’.</gatha>
    <hangnum nr="485"/>
    <gatha type="1"> ‘‘Svāhaṃ  divā hanitvā pāṇino, virato rattimahosi saññato;</gatha>
    <gatha type="last">Rattāhaṃ paricāremi, divā khajjāmi duggato.</gatha>
    <hangnum nr="486"/>
    <gatha type="1"> ‘‘Tassa kammassa kusalassa, anubhomi rattiṃ amānusiṃ;</gatha>
    <gatha type="last">Divā paṭihatāva <note>[paṭihatā ca (ka.)]</note> kukkurā, upadhāvanti samantā khādituṃ.</gatha>
    <hangnum nr="487"/>
    <gatha type="1"> ‘‘Ye ca te satatānuyogino, dhuvaṃ payuttā sugatassa sāsane;</gatha>
    <gatha type="last">Maññāmi te amatameva kevalaṃ, adhigacchanti padaṃ asaṅkhata’’nti.</gatha>
    <centered>Migaluddakapetavatthu sattamaṃ.</centered>
    <subhead>8. Dutiyamigaluddakapetavatthu</subhead>
    <hangnum nr="488"/>
    <gatha type="1"> ‘‘Kūṭāgāre  ca pāsāde, pallaṅke gonakatthate;</gatha>
    <gatha type="last">Pañcaṅgikena turiyena, ramasi suppavādite.</gatha>
    <hangnum nr="489"/>
    <gatha type="1"> ‘‘Tato  ratyā vivasāne <note>[vyavasāne (sī.)]</note>, sūriyuggamanaṃ pati;</gatha>
    <gatha type="last">Apaviddho susānasmiṃ, bahudukkhaṃ nigacchasi.</gatha>
    <hangnum nr="490"/>
    <gatha type="1"> ‘‘Kiṃ  nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, idaṃ dukkhaṃ nigacchasi’’.</gatha>
    <hangnum nr="491"/>
    <gatha type="1"> ‘‘Ahaṃ  rājagahe ramme, ramaṇīye giribbaje;</gatha>
    <gatha type="last">Migaluddo pure āsiṃ, luddo cāsimasaññato.</gatha>
    <hangnum nr="492"/>
    <gatha type="1"> ‘‘Tassa me sahāyo suhadayo, saddho āsi upāsako;</gatha>
    <gatha type="2">Tassa kulupako bhikkhu, āsi gotamasāvako;</gatha>
    <gatha type="last">Sopi maṃ anukampanto, nivāresi punappunaṃ.</gatha>
    <hangnum nr="493"/>
    <gatha type="1"> ‘‘‘Mākāsi pāpakaṃ kammaṃ, mā tāta duggatiṃ agā;</gatha>
    <gatha type="last">Sace icchasi pecca sukhaṃ, virama pāṇavadhā asaṃyamā’.</gatha>
    <hangnum nr="494"/>
    <gatha type="1"> ‘‘Tassāhaṃ vacanaṃ sutvā, sukhakāmassa hitānukampino;</gatha>
    <gatha type="last">Nākāsiṃ sakalānusāsaniṃ, cirapāpābhirato abuddhimā.</gatha>
    <hangnum nr="495"/>
    <gatha type="1"> ‘‘So maṃ puna bhūrisumedhaso, anukampāya saṃyame nivesayi;</gatha>
    <gatha type="2">‘Sace divā hanasi pāṇino, atha te rattiṃ bhavatu saṃyamo’.</gatha>
    <hangnum nr="496"/>
    <gatha type="1"> ‘‘Svāhaṃ divā hanitvā pāṇino, virato rattimahosi saññato;</gatha>
    <gatha type="last">Rattāhaṃ paricāremi, divā khajjāmi duggato.</gatha>
    <hangnum nr="497"/>
    <gatha type="1"> ‘‘Tassa  kammassa kusalassa, anubhomi rattiṃ amānusiṃ;</gatha>
    <gatha type="last">Divā paṭihatāva kukkurā, upadhāvanti samantā khādituṃ.</gatha>
    <hangnum nr="498"/>
    <gatha type="1"> ‘‘Ye ca te satatānuyogino, dhuvaṃ payuttā <note>[dhuvayuttā (sī.)]</note> sugatassa sāsane;</gatha>
    <gatha type="last">Maññāmi te amatameva kevalaṃ, adhigacchanti padaṃ asaṅkhata’’nti.</gatha>
    <centered>Dutiyamigaluddakapetavatthu aṭṭhamaṃ.</centered>
    <subhead>9. Kūṭavinicchayikapetavatthu</subhead>
    <hangnum nr="499"/>
    <gatha type="1"> ‘‘Mālī  kiriṭī kāyūrī <note>[keyūrī (sī.)]</note>, gattā te candanussadā;</gatha>
    <gatha type="last">Pasannamukhavaṇṇosi, sūriyavaṇṇova sobhasi.</gatha>
    <hangnum nr="500"/>
    <gatha type="1"> ‘‘Amānusā pārisajjā, ye teme paricārakā;</gatha>
    <gatha type="2">Dasa kaññāsahassāni, yā temā paricārikā;</gatha>
    <gatha type="last">Tā <note>[kā (ka.)]</note> kambukāyūradharā, kañcanāveḷabhūsitā.</gatha>
    <hangnum nr="501"/>
    <gatha type="1"> ‘‘Mahānubhāvosi tuvaṃ, lomahaṃsanarūpavā;</gatha>
    <gatha type="last">Piṭṭhimaṃsāni attano, sāmaṃ ukkacca <note>[ukkaḍḍha (sī.)]</note> khādasi.</gatha>
    <hangnum nr="502"/>
    <gatha type="1"> ‘‘Kiṃ  nu kāyena vācāya, manasā dukkuṭaṃ kataṃ;</gatha>
    <gatha type="2">Kissa kammavipākena, piṭṭhimaṃsāni attano;</gatha>
    <gatha type="last">Sāmaṃ ukkacca khādasī’’ti.</gatha>
    <hangnum nr="503"/>
    <gatha type="1"> ‘‘Attanohaṃ anatthāya, jīvaloke acārisaṃ;</gatha>
    <gatha type="last">Pesuññamusāvādena, nikativañcanāya ca.</gatha>
    <hangnum nr="504"/>
    <gatha type="1"> ‘‘Tatthāhaṃ parisaṃ gantvā, saccakāle upaṭṭhite;</gatha>
    <gatha type="last">Atthaṃ  dhammaṃ nirākatvā <note>[niraṃkatvā (ka.) ni + ā + kara + tvā = nirākatvā]</note>, adhammamanuvattisaṃ.</gatha>
    <hangnum nr="505"/>
    <gatha type="1"> ‘‘Evaṃ so khādatattānaṃ, yo hoti piṭṭhimaṃsiko;</gatha>
    <gatha type="last">Yathāhaṃ ajja khādāmi, piṭṭhimaṃsāni attano.</gatha>
    <hangnum nr="506"/>
    <gatha type="1"> ‘‘Tayidaṃ tayā nārada sāmaṃ diṭṭhaṃ, anukampakā ye kusalā vadeyyuṃ;</gatha>
    <gatha type="last">Mā pesuṇaṃ mā ca musā abhāṇi, mā khosi piṭṭhimaṃsiko tuva’’nti.</gatha>
    <centered>Kūṭavinicchayikapetavatthu navamaṃ.</centered>
    <subhead>10. Dhātuvivaṇṇapetavatthu</subhead>
    <hangnum nr="507"/>
    <gatha type="1"> ‘‘Antalikkhasmiṃ  tiṭṭhanto, duggandho pūti vāyasi;</gatha>
    <gatha type="last">Mukhañca te kimayo pūtigandhaṃ, khādanti kiṃ kammamakāsi pubbe.</gatha>
    <hangnum nr="508"/>
    <gatha type="1"> ‘‘Tato  satthaṃ gahetvāna, okkantanti punappunaṃ;</gatha>
    <gatha type="last">Khārena paripphositvā, okkantanti punappunaṃ.</gatha>
    <hangnum nr="509"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, idaṃ dukkhaṃ nigacchasī’’ti.</gatha>
    <hangnum nr="510"/>
    <gatha type="1"> ‘‘Ahaṃ rājagahe ramme, ramaṇīye giribbaje;</gatha>
    <gatha type="last">Issaro dhanadhaññassa, supahūtassa mārisa.</gatha>
    <hangnum nr="511"/>
    <gatha type="1"> ‘‘Tassāyaṃ me bhariyā ca, dhītā ca suṇisā ca me;</gatha>
    <gatha type="2">Tā mālaṃ uppalañcāpi, paccagghañca vilepanaṃ;</gatha>
    <gatha type="last">Thūpaṃ harantiyo vāresiṃ, taṃ pāpaṃ pakataṃ mayā.</gatha>
    <hangnum nr="512"/>
    <gatha type="1"> ‘‘Chaḷāsītisahassāni , mayaṃ paccattavedanā;</gatha>
    <gatha type="last">Thūpapūjaṃ vivaṇṇetvā, paccāma niraye bhusaṃ.</gatha>
    <hangnum nr="513"/>
    <gatha type="1"> ‘‘Ye  ca kho thūpapūjāya, vattante arahato mahe;</gatha>
    <gatha type="last">Ādīnavaṃ pakāsenti, vivecayetha <note>[vivecayatha (sī.)]</note> ne tato.</gatha>
    <hangnum nr="514"/>
    <gatha type="1"> ‘‘Imā ca passa āyantiyo, māladhārī alaṅkatā;</gatha>
    <gatha type="last">Mālāvipākaṃnubhontiyo <note>[anubhavanti (sī. pī.)]</note>, samiddhā ca tā <note>[samiddhā tā (sī. syā.)]</note> yasassiniyo.</gatha>
    <hangnum nr="515"/>
    <gatha type="1"> ‘‘Tañca disvāna accheraṃ, abbhutaṃ lomahaṃsanaṃ;</gatha>
    <gatha type="last">Namo karonti sappaññā, vandanti taṃ mahāmuniṃ.</gatha>
    <hangnum nr="516"/>
    <gatha type="1"> ‘‘Sohaṃ  nūna ito gantvā, yoniṃ laddhāna mānusiṃ;</gatha>
    <gatha type="last">Thūpapūjaṃ karissāmi, appamatto punappuna’’nti.</gatha>
    <centered>Dhātuvivaṇṇapetavatthu dasamaṃ. Cūḷavaggo tatiyo niṭṭhito.</centered>
    <paragraph>Tassuddānaṃ –</paragraph>
    <gatha type="1">Abhijjamāno kuṇḍiyo <note>[koṇḍañño (sabbattha)]</note>, rathakārī bhusena ca;</gatha>
    <gatha type="2">Kumāro gaṇikā ceva, dve luddā piṭṭhipūjanā;</gatha>
    <gatha type="last">Vaggo tena pavuccatīti.</gatha>
  </text>
</tree>
