<?xml version='1.0' encoding='UTF-8'?>
<tree text="5. Bhikkhun&#x12B;sa&#x1E43;yutta&#x1E43;" target="text">
  <text>
    <subhead>1. Āḷavikāsuttaṃ</subhead>
    <paragraph nr="162"> Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho āḷavikā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami vivekatthinī. Atha kho māro pāpimā āḷavikāya bhikkhuniyā bhayaṃ chambhitattaṃ lomahaṃsaṃ uppādetukāmo vivekamhā cāvetukāmo yena āḷavikā bhikkhunī tenupasaṅkami; upasaṅkamitvā āḷavikaṃ bhikkhuniṃ gāthāya ajjhabhāsi –</paragraph>
    <gatha type="1">‘‘Natthi nissaraṇaṃ loke, kiṃ vivekena kāhasi;</gatha>
    <gatha type="last">Bhuñjassu kāmaratiyo, māhu pacchānutāpinī’’ti.</gatha>
    <paragraph>Atha kho āḷavikāya bhikkhuniyā etadahosi – ‘‘ko nu khvāyaṃ manusso vā amanusso vā gāthaṃ bhāsatī’’ti? Atha kho āḷavikāya bhikkhuniyā etadahosi – ‘‘māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo vivekamhā cāvetukāmo gāthaṃ bhāsatī’’ti. Atha kho āḷavikā bhikkhunī ‘‘māro ayaṃ pāpimā’’ iti viditvā māraṃ pāpimantaṃ  gāthāhi paccabhāsi –</paragraph>
    <gatha type="1">‘‘Atthi nissaraṇaṃ loke, paññāya me suphussitaṃ <note>[suphassitaṃ (sī. pī.)]</note>;</gatha>
    <gatha type="last">Pamattabandhu pāpima, na tvaṃ jānāsi taṃ padaṃ.</gatha>
    <gatha type="1">‘‘Sattisūlūpamā  kāmā, khandhāsaṃ adhikuṭṭanā;</gatha>
    <gatha type="last">Yaṃ tvaṃ kāmaratiṃ brūsi, arati mayha sā ahū’’ti.</gatha>
    <paragraph>Atha  kho māro pāpimā ‘‘jānāti maṃ āḷavikā bhikkhunī’’ti dukkhī dummano tatthevantaradhāyīti.</paragraph>
    <subhead>2. Somāsuttaṃ</subhead>
    <paragraph nr="163"> Sāvatthinidānaṃ . Atha kho somā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami divāvihārāya. Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho māro pāpimā somāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena somā bhikkhunī tenupasaṅkami; upasaṅkamitvā somaṃ bhikkhuniṃ gāthāya ajjhabhāsi –</paragraph>
    <gatha type="1">‘‘Yaṃ taṃ isīhi pattabbaṃ, ṭhānaṃ durabhisambhavaṃ;</gatha>
    <gatha type="last">Na taṃ dvaṅgulapaññāya, sakkā pappotumitthiyā’’ti.</gatha>
    <paragraph>Atha kho somāya bhikkhuniyā etadahosi – ‘‘ko nu khvāyaṃ manusso vā amanusso vā gāthaṃ bhāsatī’’ti? Atha kho somāya bhikkhuniyā  etadahosi – ‘‘māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī’’ti. Atha kho somā bhikkhunī ‘‘māro ayaṃ pāpimā’’ iti viditvā māraṃ pāpimantaṃ gāthāhi paccabhāsi –</paragraph>
    <gatha type="1">‘‘Itthibhāvo kiṃ kayirā, cittamhi susamāhite;</gatha>
    <gatha type="last">Ñāṇamhi vattamānamhi, sammā dhammaṃ vipassato.</gatha>
    <gatha type="1">‘‘Yassa  nūna siyā evaṃ, itthāhaṃ purisoti vā;</gatha>
    <gatha type="last">Kiñci vā pana aññasmi <note>[asmīti (syā. kaṃ. pī.)]</note>, taṃ māro vattumarahatī’’ti.</gatha>
    <paragraph>Atha kho māro pāpimā ‘‘jānāti maṃ somā bhikkhunī’’ti dukkhī dummano tatthevantaradhāyīti.</paragraph>
    <subhead>3. Kisāgotamīsuttaṃ</subhead>
    <paragraph nr="164"> Sāvatthinidānaṃ. Atha kho kisāgotamī bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā  yena andhavanaṃ tenupasaṅkami , divāvihārāya. Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho māro pāpimā kisāgotamiyā bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena kisāgotamī bhikkhunī tenupasaṅkami; upasaṅkamitvā kisāgotamiṃ bhikkhuniṃ gāthāya ajjhabhāsi –</paragraph>
    <gatha type="1">‘‘Kiṃ  nu tvaṃ mataputtāva, ekamāsi rudammukhī;</gatha>
    <gatha type="last">Vanamajjhagatā ekā, purisaṃ nu gavesasī’’ti.</gatha>
    <paragraph>Atha kho kisāgotamiyā bhikkhuniyā etadahosi – ‘‘ko nu khvāyaṃ manusso vā amanusso vā gāthaṃ bhāsatī’’ti? Atha kho kisāgotamiyā bhikkhuniyā etadahosi – ‘‘māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī’’ti.</paragraph>
    <paragraph>Atha kho kisāgotamī bhikkhunī ‘‘māro ayaṃ pāpimā’’ iti viditvā māraṃ pāpimantaṃ gāthāhi paccabhāsi –</paragraph>
    <gatha type="1">‘‘Accantaṃ  mataputtāmhi, purisā etadantikā;</gatha>
    <gatha type="last">Na socāmi na rodāmi, na taṃ bhāyāmi āvuso.</gatha>
    <gatha type="1">‘‘Sabbattha vihatā nandī, tamokkhandho padālito;</gatha>
    <gatha type="last">Jetvāna maccuno <note>[jetvā namucino (sī.)]</note> senaṃ, viharāmi anāsavā’’ti.</gatha>
    <paragraph>Atha kho māro pāpimā ‘‘jānāti maṃ kisāgotamī bhikkhunī’’ti dukkhī dummano tatthevantaradhāyīti.</paragraph>
    <subhead>4. Vijayāsuttaṃ</subhead>
    <paragraph nr="165"> Sāvatthinidānaṃ. Atha kho vijayā bhikkhunī pubbaṇhasamayaṃ nivāsetvā…pe… aññatarasmiṃ rukkhamūle divāvihāraṃ nisīdi. Atha kho māro pāpimā vijayāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena vijayā bhikkhunī tenupasaṅkami; upasaṅkamitvā vijayaṃ bhikkhuniṃ gāthāya ajjhabhāsi –</paragraph>
    <gatha type="1">‘‘Daharā  tvaṃ rūpavatī, ahañca daharo susu;</gatha>
    <gatha type="last">Pañcaṅgikena turiyena, ehayyebhiramāmase’’ti <note>[ehi ayye ramāmaseti (sī.)]</note>.</gatha>
    <paragraph>Atha kho vijayāya bhikkhuniyā etadahosi – ‘‘ko nu khvāyaṃ manusso vā amanusso vā gāthaṃ bhāsatī’’ti? Atha kho vijayāya bhikkhuniyā etadahosi – ‘‘māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī’’ti. Atha kho vijayā bhikkhunī ‘‘māro ayaṃ pāpimā’’ iti viditvā māraṃ pāpimantaṃ gāthāhi paccabhāsi –</paragraph>
    <gatha type="1">‘‘Rūpā saddā rasā gandhā, phoṭṭhabbā ca manoramā;</gatha>
    <gatha type="last">Niyyātayāmi tuyheva, māra nāhaṃ tenatthikā.</gatha>
    <gatha type="1">‘‘Iminā  pūtikāyena, bhindanena pabhaṅgunā;</gatha>
    <gatha type="last">Aṭṭīyāmi harāyāmi, kāmataṇhā samūhatā.</gatha>
    <gatha type="1">‘‘Ye ca rūpūpagā sattā, ye ca arūpaṭṭhāyino <note>[āruppaṭṭhāyino (sī. pī.)]</note>;</gatha>
    <gatha type="last">Yā ca santā samāpatti, sabbattha vihato tamo’’ti.</gatha>
    <paragraph>Atha kho māro pāpimā ‘‘jānāti maṃ vijayā bhikkhunī’’ti dukkhī dummano tatthevantaradhāyīti.</paragraph>
    <subhead>5. Uppalavaṇṇāsuttaṃ</subhead>
    <paragraph nr="166"> Sāvatthinidānaṃ. Atha kho uppalavaṇṇā bhikkhunī pubbaṇhasamayaṃ nivāsetvā…pe… aññatarasmiṃ supupphitasālarukkhamūle aṭṭhāsi. Atha  kho māro pāpimā uppalavaṇṇāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena uppalavaṇṇā bhikkhunī tenupasaṅkami; upasaṅkamitvā uppalavaṇṇaṃ bhikkhuniṃ gāthāya ajjhabhāsi –</paragraph>
    <gatha type="1">‘‘Supupphitaggaṃ upagamma bhikkhuni,</gatha>
    <gatha type="2">Ekā tuvaṃ tiṭṭhasi sālamūle;</gatha>
    <gatha type="3">Na catthi te dutiyā vaṇṇadhātu,</gatha>
    <gatha type="last">Bāle na tvaṃ bhāyasi dhuttakāna’’nti.</gatha>
    <paragraph>Atha  kho uppalavaṇṇāya bhikkhuniyā etadahosi – ‘‘ko  nu khvāyaṃ manusso vā amanusso vā gāthaṃ bhāsatī’’ti? Atha kho uppalavaṇṇāya bhikkhuniyā etadahosi – ‘‘māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī’’ti. Atha kho uppalavaṇṇā bhikkhunī ‘‘māro ayaṃ pāpimā’’ iti viditvā māraṃ pāpimantaṃ gāthāhi paccabhāsi –</paragraph>
    <gatha type="1">‘‘Sataṃ  sahassānipi dhuttakānaṃ,</gatha>
    <gatha type="2">Idhāgatā tādisakā bhaveyyuṃ;</gatha>
    <gatha type="3">Lomaṃ na iñjāmi na santasāmi,</gatha>
    <gatha type="last">Na māra bhāyāmi tamekikāpi.</gatha>
    <gatha type="1">‘‘Esā antaradhāyāmi, kucchiṃ vā pavisāmi te;</gatha>
    <gatha type="last">Pakhumantarikāyampi, tiṭṭhantiṃ maṃ na dakkhasi.</gatha>
    <gatha type="1">‘‘Cittasmiṃ  vasībhūtāmhi, iddhipādā subhāvitā;</gatha>
    <gatha type="last">Sabbabandhanamuttāmhi, na taṃ bhāyāmi āvuso’’ti.</gatha>
    <paragraph>Atha kho māro pāpimā ‘‘jānāti maṃ uppalavaṇṇā bhikkhunī’’ti dukkhī dummano tatthevantaradhāyīti.</paragraph>
    <subhead>6. Cālāsuttaṃ</subhead>
    <paragraph nr="167"> Sāvatthinidānaṃ. Atha kho cālā bhikkhunī pubbaṇhasamayaṃ nivāsetvā…pe… aññatarasmiṃ rukkhamūle divāvihāraṃ nisīdi. Atha kho māro pāpimā yena cālā bhikkhunī tenupasaṅkami; upasaṅkamitvā cālaṃ bhikkhuniṃ etadavoca – ‘‘kiṃ nu tvaṃ, bhikkhuni, na rocesī’’ti? ‘‘Jātiṃ khvāhaṃ, āvuso, na rocemī’’ti.</paragraph>
    <gatha type="1">‘‘Kiṃ nu jātiṃ na rocesi, jāto kāmāni bhuñjati;</gatha>
    <gatha type="last">Ko nu taṃ idamādapayi, jātiṃ mā roca <note>[mā rocesi (sī. pī.)]</note> bhikkhunī’’ti.</gatha>
    <gatha type="1">‘‘Jātassa maraṇaṃ hoti, jāto dukkhāni phussati <note>[passati (sī. pī.)]</note>;</gatha>
    <gatha type="last">Bandhaṃ vadhaṃ pariklesaṃ, tasmā jātiṃ na rocaye.</gatha>
    <gatha type="1">‘‘Buddho  dhammamadesesi, jātiyā samatikkamaṃ;</gatha>
    <gatha type="last">Sabbadukkhappahānāya, so maṃ sacce nivesayi.</gatha>
    <gatha type="1">‘‘Ye  ca rūpūpagā sattā, ye ca arūpaṭṭhāyino;</gatha>
    <gatha type="last">Nirodhaṃ appajānantā, āgantāro punabbhava’’nti.</gatha>
    <paragraph>Atha kho māro pāpimā ‘‘jānāti maṃ cālā bhikkhunī’’ti dukkhī dummano tatthevantaradhāyīti.</paragraph>
    <subhead>7. Upacālāsuttaṃ</subhead>
    <paragraph nr="168"> Sāvatthinidānaṃ . Atha kho upacālā bhikkhunī pubbaṇhasamayaṃ nivāsetvā…pe… aññatarasmiṃ rukkhamūle divāvihāraṃ nisīdi. Atha kho māro pāpimā yena upacālā bhikkhunī tenupasaṅkami; upasaṅkamitvā upacālaṃ bhikkhuniṃ etadavoca – ‘‘kattha nu tvaṃ, bhikkhuni, uppajjitukāmā’’ti? ‘‘Na khvāhaṃ, āvuso, katthaci uppajjitukāmā’’ti.</paragraph>
    <gatha type="1">‘‘Tāvatiṃsā ca yāmā ca, tusitā cāpi devatā;</gatha>
    <gatha type="2">Nimmānaratino devā, ye devā vasavattino;</gatha>
    <gatha type="last">Tattha cittaṃ paṇidhehi, ratiṃ paccanubhossasī’’ti.</gatha>
    <gatha type="1">‘‘Tāvatiṃsā ca yāmā ca, tusitā cāpi devatā;</gatha>
    <gatha type="2">Nimmānaratino devā, ye devā vasavattino;</gatha>
    <gatha type="last">Kāmabandhanabaddhā te, enti māravasaṃ puna.</gatha>
    <gatha type="1">‘‘Sabbo ādīpito <note>[sabbova āditto (syā. kaṃ.)]</note> loko, sabbo loko padhūpito;</gatha>
    <gatha type="last">Sabbo pajjalito <note>[pajjalito (sabbattha)]</note> loko, sabbo loko pakampito.</gatha>
    <gatha type="1">‘‘Akampitaṃ apajjalitaṃ <note>[acalitaṃ (sī. syā. kaṃ. pī.)]</note>, aputhujjanasevitaṃ;</gatha>
    <gatha type="last">Agati yattha mārassa, tattha me nirato mano’’ti.</gatha>
    <paragraph>Atha  kho māro pāpimā ‘‘jānāti maṃ upacālā bhikkhunī’’ti dukkhī dummano tatthevantaradhāyīti.</paragraph>
    <subhead>8. Sīsupacālāsuttaṃ</subhead>
    <paragraph nr="169"> Sāvatthinidānaṃ . Atha kho sīsupacālā <note>[sīsūpacālā (sī.)]</note> bhikkhunī pubbaṇhasamayaṃ nivāsetvā  …pe… aññatarasmiṃ rukkhamūle divāvihāraṃ nisīdi. Atha kho māro pāpimā yena sīsupacālā bhikkhunī tenupasaṅkami; upasaṅkamitvā sīsupacālaṃ bhikkhuniṃ etadavoca – ‘‘kassa nu tvaṃ, bhikkhuni, pāsaṇḍaṃ rocesī’’ti? ‘‘Na khvāhaṃ, āvuso, kassaci pāsaṇḍaṃ rocemī’’ti.</paragraph>
    <gatha type="1">‘‘Kaṃ nu uddissa muṇḍāsi, samaṇī viya dissasi;</gatha>
    <gatha type="last">Na ca rocesi pāsaṇḍaṃ, kimiva carasi momūhā’’ti.</gatha>
    <gatha type="1">‘‘Ito bahiddhā pāsaṇḍā, diṭṭhīsu pasīdanti te;</gatha>
    <gatha type="last">Na tesaṃ dhammaṃ rocemi, te dhammassa akovidā.</gatha>
    <gatha type="1">‘‘Atthtththi  sakyakule jāto, buddho appaṭipuggalo;</gatha>
    <gatha type="last">Sabbābhibhū māranudo, sabbatthamaparājito.</gatha>
    <gatha type="1">‘‘Sabbattha mutto asito, sabbaṃ passati cakkhumā;</gatha>
    <gatha type="2">Sabbakammakkhayaṃ patto, vimutto upadhisaṅkhaye;</gatha>
    <gatha type="last">So mayhaṃ bhagavā satthā, tassa rocemi sāsana’’nti.</gatha>
    <paragraph>Atha kho māro pāpimā ‘‘jānāti maṃ sīsupacālā bhikkhunī’’ti dukkhī dummano tatthevantaradhāyīti.</paragraph>
    <subhead>9. Selāsuttaṃ</subhead>
    <paragraph nr="170"> Sāvatthinidānaṃ . Atha kho selā bhikkhunī pubbaṇhasamayaṃ nivāsetvā…pe… aññatarasmiṃ rukkhamūle divāvihāraṃ nisīdi. Atha kho māro pāpimā selāya bhikkhuniyā bhayaṃ chambhitattaṃ lomahaṃsaṃ uppādetukāmo…pe… selaṃ  bhikkhuniṃ gāthāya ajjhabhāsi –</paragraph>
    <gatha type="1">‘‘Kenidaṃ pakataṃ bimbaṃ, kvanu <note>[kvannu (sī. pī.), kvaci (syā. kaṃ. ka.)]</note> bimbassa kārako;</gatha>
    <gatha type="last">Kvanu bimbaṃ samuppannaṃ, kvanu bimbaṃ nirujjhatī’’ti.</gatha>
    <paragraph>Atha kho selāya bhikkhuniyā etadahosi – ‘‘ko nu khvāyaṃ manusso vā amanusso vā gāthaṃ bhāsatī’’ti? Atha kho selāya bhikkhuniyā  etadahosi – ‘‘māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī’’ti. Atha kho selā bhikkhunī ‘‘māro ayaṃ pāpimā’’ iti viditvā māraṃ pāpimantaṃ gāthāhi paccabhāsi –</paragraph>
    <gatha type="1">‘‘Nayidaṃ attakataṃ <note>[nayidaṃ pakataṃ (syā. kaṃ.)]</note> bimbaṃ, nayidaṃ parakataṃ <note>[nayidaṃ pakataṃ (syā. kaṃ.)]</note> aghaṃ;</gatha>
    <gatha type="last">Hetuṃ paṭicca sambhūtaṃ, hetubhaṅgā nirujjhati.</gatha>
    <gatha type="1">‘‘Yathā aññataraṃ bījaṃ, khette vuttaṃ virūhati;</gatha>
    <gatha type="last">Pathavīrasañcāgamma, sinehañca tadūbhayaṃ.</gatha>
    <gatha type="1">‘‘Evaṃ khandhā ca dhātuyo, cha ca āyatanā ime;</gatha>
    <gatha type="last">Hetuṃ paṭicca sambhūtā, hetubhaṅgā nirujjhare’’ti.</gatha>
    <paragraph>Atha kho māro pāpimā ‘‘jānāti maṃ selā bhikkhunī’’ti dukkhī dummano tatthevantaradhāyīti.</paragraph>
    <subhead>10. Vajirāsuttaṃ</subhead>
    <paragraph nr="171"> Sāvatthinidānaṃ . Atha kho vajirā bhikkhunī pubbaṇhasamayaṃ  nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā  yena andhavanaṃ tenupasaṅkami divāvihārāya. Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho māro pāpimā vajirāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena vajirā bhikkhunī tenupasaṅkami; upasaṅkamitvā vajiraṃ bhikkhuniṃ gāthāya ajjhabhāsi –</paragraph>
    <gatha type="1">‘‘Kenāyaṃ pakato satto, kuvaṃ sattassa kārako;</gatha>
    <gatha type="last">Kuvaṃ satto samuppanno, kuvaṃ satto nirujjhatī’’ti.</gatha>
    <paragraph>Atha kho vajirāya bhikkhuniyā etadahosi – ‘‘ko nu khvāyaṃ manusso vā amanusso vā gāthaṃ bhāsatī’’ti? Atha kho vajirāya bhikkhuniyā etadahosi – ‘‘māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī’’ti. Atha kho  vajirā bhikkhunī ‘‘māro ayaṃ pāpimā’’ iti viditvā, māraṃ pāpimantaṃ gāthāhi paccabhāsi –</paragraph>
    <gatha type="1">‘‘Kiṃ nu sattoti paccesi, māra diṭṭhigataṃ nu te;</gatha>
    <gatha type="last">Suddhasaṅkhārapuñjoyaṃ, nayidha sattupalabbhati.</gatha>
    <gatha type="1">‘‘Yathā hi aṅgasambhārā, hoti saddo ratho iti;</gatha>
    <gatha type="last">Evaṃ khandhesu santesu, hoti sattoti sammuti <note>[sammati (syā. kaṃ.)]</note>.</gatha>
    <gatha type="1">‘‘Dukkhameva  hi sambhoti, dukkhaṃ tiṭṭhati veti ca;</gatha>
    <gatha type="last">Nāññatra dukkhā sambhoti, nāññaṃ dukkhā nirujjhatī’’ti.</gatha>
    <paragraph>Atha  kho māro pāpimā ‘‘jānāti maṃ vajirā bhikkhunī’’ti dukkhī dummano tatthevantaradhāyīti.</paragraph>
    <centered>Bhikkhunīsaṃyuttaṃ samattaṃ.</centered>
    <paragraph>Tassuddānaṃ –</paragraph>
    <gatha type="1">Āḷavikā ca somā ca, gotamī vijayā saha;</gatha>
    <gatha type="1">Uppalavaṇṇā ca cālā, upacālā sīsupacālā ca;</gatha>
    <gatha type="last">Selā vajirāya te dasāti.</gatha>
  </text>
</tree>
