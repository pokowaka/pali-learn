<?xml version='1.0' encoding='UTF-8'?>
<tree text="10. Yakkhasa&#x1E43;yutta&#x1E43;" target="text">
  <text>
    <subhead>1. Indakasuttaṃ</subhead>
    <paragraph nr="235"> Evaṃ  me sutaṃ – ekaṃ  samayaṃ bhagavā rājagahe viharati indakūṭe pabbate, indakassa yakkhassa bhavane. Atha kho indako yakkho yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Rūpaṃ na jīvanti vadanti buddhā, kathaṃ nvayaṃ vindatimaṃ sarīraṃ;</gatha>
    <gatha type="last">Kutassa aṭṭhīyakapiṇḍameti, kathaṃ nvayaṃ sajjati gabbharasmi’’nti.</gatha>
    <gatha type="1">‘‘Paṭhamaṃ kalalaṃ hoti, kalalā hoti abbudaṃ;</gatha>
    <gatha type="2">Abbudā jāyate pesi, pesi nibbattatī ghano;</gatha>
    <gatha type="last">Ghanā pasākhā jāyanti, kesā lomā nakhāpi ca.</gatha>
    <gatha type="1">‘‘Yañcassa bhuñjatī mātā, annaṃ pānañca bhojanaṃ;</gatha>
    <gatha type="last">Tena so tattha yāpeti, mātukucchigato naro’’ti.</gatha>
    <subhead>2. Sakkanāmasuttaṃ</subhead>
    <paragraph nr="236"> Ekaṃ samayaṃ bhagavā rājagahe viharati gijjhakūṭe pabbate. Atha kho sakkanāmako yakkho yena bhagavā tenupasaṅkami; upasaṅkamitvā  bhagavantaṃ gāthāya ajjhabhāsi –</paragraph>
    <gatha type="1">‘‘Sabbaganthappahīnassa , vippamuttassa te sato;</gatha>
    <gatha type="last">Samaṇassa na taṃ sādhu, yadaññamanusāsasī’’ti <note>[yadaññamanusāsatīti (sī. syā. kaṃ. pī.)]</note>.</gatha>
    <gatha type="1">‘‘Yena kenaci vaṇṇena, saṃvāso sakka jāyati;</gatha>
    <gatha type="last">Na taṃ arahati sappañño, manasā anukampituṃ.</gatha>
    <gatha type="1">‘‘Manasā ce pasannena, yadaññamanusāsati;</gatha>
    <gatha type="last">Na tena hoti saṃyutto, yānukampā <note>[sānukampā (sī. pī.)]</note> anuddayā’’ti.</gatha>
    <subhead>3. Sūcilomasuttaṃ</subhead>
    <paragraph nr="237"> Ekaṃ  samayaṃ bhagavā gayāyaṃ viharati ṭaṅkitamañce sūcilomassa yakkhassa bhavane. Tena kho pana samayena kharo ca yakkho sūcilomo  ca yakkho bhagavato avidūre atikkamanti. Atha kho kharo yakkho sūcilomaṃ yakkhaṃ etadavoca – ‘‘eso samaṇo’’ti! ‘‘Neso samaṇo, samaṇako eso’’. ‘‘Yāva jānāmi yadi vā so samaṇo yadi vā pana so samaṇako’’ti.</paragraph>
    <paragraph>Atha kho sūcilomo yakkho yena bhagavā tenupasaṅkami; upasaṅkamitvā bhagavato kāyaṃ upanāmesi. Atha kho bhagavā kāyaṃ apanāmesi. Atha kho sūcilomo yakkho bhagavantaṃ etadavoca – ‘‘bhāyasi maṃ samaṇā’’ti? ‘‘Na khvāhaṃ taṃ, āvuso, bhāyāmi; api ca te samphasso pāpako’’ti. ‘‘Pañhaṃ taṃ, samaṇa pucchissāmi. Sace me na byākarissasi, cittaṃ vā te khipissāmi, hadayaṃ vā te phālessāmi, pādesu  vā gahetvā pāragaṅgāya <note>[pāraṃ gaṅgāya (ka.)]</note> khipissāmī’’ti. ‘‘Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya; api ca tvaṃ, āvuso, puccha yadā kaṅkhasī’’ti. Atha kho sūcilomo yakkho bhagavantaṃ gāthāya ajjhabhāsi – ( ) <note>[(atha kho sūcilomo yakkho bhagavantaṃ gāthāya ajjhabhāsi.) (sī.)]</note></paragraph>
    <gatha type="1">‘‘Rāgo  ca doso ca kutonidānā,</gatha>
    <gatha type="2">Aratī ratī lomahaṃso kutojā;</gatha>
    <gatha type="3">Kuto samuṭṭhāya manovitakkā,</gatha>
    <gatha type="last">Kumārakā dhaṅkamivossajantī’’ti.</gatha>
    <gatha type="1">‘‘Rāgo ca doso ca itonidānā,</gatha>
    <gatha type="2">Aratī ratī lomahaṃso itojā;</gatha>
    <gatha type="3">Ito samuṭṭhāya manovitakkā,</gatha>
    <gatha type="last">Kumārakā dhaṅkamivossajanti.</gatha>
    <gatha type="1">‘‘Snehajā attasambhūtā, nigrodhasseva khandhajā;</gatha>
    <gatha type="last">Puthū visattā kāmesu, māluvāva vitatā <note>[vitthatā (syā. kaṃ.)]</note> vane.</gatha>
    <gatha type="1">‘‘Ye  naṃ pajānanti yatonidānaṃ,</gatha>
    <gatha type="2">Te naṃ vinodenti suṇohi yakkha;</gatha>
    <gatha type="3">Te duttaraṃ oghamimaṃ taranti,</gatha>
    <gatha type="last">Atiṇṇapubbaṃ apunabbhavāyā’’ti.</gatha>
    <subhead>4. Maṇibhaddasuttaṃ</subhead>
    <paragraph nr="238"> Ekaṃ  samayaṃ bhagavā magadhesu viharati maṇimālike cetiye maṇibhaddassa yakkhassa bhavane. Atha kho maṇibhaddo yakkho yena bhagavā tenupasaṅkami; upasaṅkamitvā bhagavato santike imaṃ gāthaṃ abhāsi –</paragraph>
    <gatha type="1">‘‘Satīmato  sadā bhaddaṃ, satimā sukhamedhati;</gatha>
    <gatha type="last">Satīmato suve seyyo, verā ca parimuccatī’’ti.</gatha>
    <gatha type="1">‘‘Satīmato sadā bhaddaṃ, satimā sukhamedhati;</gatha>
    <gatha type="last">Satīmato suve seyyo, verā na parimuccati.</gatha>
    <gatha type="1">‘‘Yassa sabbamahorattaṃ <note>[rattiṃ (syā. kaṃ. ka.)]</note>, ahiṃsāya rato mano;</gatha>
    <gatha type="last">Mettaṃ so sabbabhūtesu, veraṃ tassa na kenacī’’ti.</gatha>
    <subhead>5. Sānusuttaṃ</subhead>
    <paragraph nr="239"> Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarissā upāsikāya sānu nāma putto yakkhena gahito hoti. Atha kho sā upāsikā paridevamānā tāyaṃ velāyaṃ imā gāthāyo abhāsi –</paragraph>
    <gatha type="1">‘‘Cātuddasiṃ  pañcadasiṃ, yā ca pakkhassa aṭṭhamī;</gatha>
    <gatha type="last">Pāṭihāriyapakkhañca, aṭṭhaṅgasusamāgataṃ.</gatha>
    <gatha type="1">‘‘Uposathaṃ upavasanti, brahmacariyaṃ caranti ye;</gatha>
    <gatha type="2">Na tehi yakkhā kīḷanti, iti me arahataṃ sutaṃ;</gatha>
    <gatha type="last">Sā dāni ajja passāmi, yakkhā kīḷanti sānunā’’ti.</gatha>
    <gatha type="1">‘‘Cātuddasiṃ  pañcadasiṃ, yā ca pakkhassa aṭṭhamī;</gatha>
    <gatha type="2">Pāṭihāriyapakkhañca, aṭṭhaṅgasusamāgataṃ;</gatha>
    <gatha type="last">Uposathaṃ  upavasanti, brahmacariyaṃ caranti ye.</gatha>
    <gatha type="1">‘‘Na tehi yakkhā kīḷanti, sāhu te arahataṃ sutaṃ;</gatha>
    <gatha type="2">Sānuṃ pabuddhaṃ vajjāsi, yakkhānaṃ vacanaṃ idaṃ;</gatha>
    <gatha type="last">Mākāsi pāpakaṃ kammaṃ, āvi vā yadi vā raho.</gatha>
    <gatha type="1">‘‘Sace  ca <note>[saceva (syā. kaṃ. pī. ka.), yañceva (sī.)]</note> pāpakaṃ kammaṃ, karissasi karosi vā;</gatha>
    <gatha type="last">Na te dukkhā pamutyatthi, uppaccāpi palāyato’’ti.</gatha>
    <gatha type="1">‘‘Mataṃ vā amma rodanti, yo vā jīvaṃ na dissati;</gatha>
    <gatha type="last">Jīvantaṃ amma passantī, kasmā maṃ amma rodasī’’ti.</gatha>
    <gatha type="1">‘‘Mataṃ vā putta rodanti, yo vā jīvaṃ na dissati;</gatha>
    <gatha type="2">Yo ca kāme cajitvāna, punarāgacchate idha;</gatha>
    <gatha type="last">Taṃ vāpi putta rodanti, puna jīvaṃ mato hi so.</gatha>
    <gatha type="1">‘‘Kukkuḷā ubbhato tāta, kukkuḷaṃ <note>[kukkuḷe (sī.)]</note> patitumicchasi;</gatha>
    <gatha type="last">Narakā ubbhato tāta, narakaṃ patitumicchasi.</gatha>
    <gatha type="1">‘‘Abhidhāvatha  bhaddante, kassa ujjhāpayāmase;</gatha>
    <gatha type="last">Ādittā nīhataṃ <note>[nibbhataṃ (syā. kaṃ. ka.), nibhataṃ (pī. ka.)]</note> bhaṇḍaṃ, puna ḍayhitumicchasī’’ti.</gatha>
    <subhead>6. Piyaṅkarasuttaṃ</subhead>
    <paragraph nr="240"> Ekaṃ samayaṃ āyasmā anuruddho sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā anuruddho rattiyā paccūsasamayaṃ paccuṭṭhāya dhammapadāni bhāsati. Atha kho piyaṅkaramātā yakkhinī puttakaṃ evaṃ tosesi –</paragraph>
    <gatha type="1">‘‘Mā saddaṃ kari piyaṅkara, bhikkhu dhammapadāni bhāsati;</gatha>
    <gatha type="last">Api <note>[api (sī.)]</note> ca dhammapadaṃ vijāniya, paṭipajjema hitāya no siyā.</gatha>
    <gatha type="1">‘‘Pāṇesu ca saṃyamāmase, sampajānamusā na bhaṇāmase;</gatha>
    <gatha type="last">Sikkhema susīlyamattano <note>[susīlamattano (sī. ka.)]</note>, api muccema pisācayoniyā’’ti.</gatha>
    <subhead>7. Punabbasusuttaṃ</subhead>
    <paragraph nr="241"> Ekaṃ  samayaṃ bhagavā sāvatthiyaṃ viharati jetavane anāthapiṇḍikassa ārāme. Tena  kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā  samannāharitvā ohitasotā dhammaṃ suṇanti. Atha kho punabbasumātā yakkhinī puttake evaṃ tosesi –</paragraph>
    <gatha type="1">‘‘Tuṇhī uttarike hohi, tuṇhī hohi punabbasu;</gatha>
    <gatha type="last">Yāvāhaṃ buddhaseṭṭhassa, dhammaṃ sossāmi satthuno.</gatha>
    <gatha type="1">‘‘Nibbānaṃ bhagavā āha, sabbaganthappamocanaṃ;</gatha>
    <gatha type="last">Ativelā ca me hoti, asmiṃ dhamme piyāyanā.</gatha>
    <gatha type="1">‘‘Piyo loke sako putto, piyo loke sako pati;</gatha>
    <gatha type="last">Tato piyatarā mayhaṃ, assa dhammassa magganā.</gatha>
    <gatha type="1">‘‘Na hi putto pati vāpi, piyo dukkhā pamocaye;</gatha>
    <gatha type="last">Yathā saddhammassavanaṃ, dukkhā moceti pāṇinaṃ.</gatha>
    <gatha type="1">‘‘Loke dukkhaparetasmiṃ, jarāmaraṇasaṃyute;</gatha>
    <gatha type="2">Jarāmaraṇamokkhāya, yaṃ dhammaṃ abhisambudhaṃ;</gatha>
    <gatha type="last">Taṃ dhammaṃ sotumicchāmi, tuṇhī hohi punabbasū’’ti.</gatha>
    <gatha type="1">‘‘Ammā na byāharissāmi, tuṇhībhūtāyamuttarā;</gatha>
    <gatha type="2">Dhammameva nisāmehi, saddhammassavanaṃ sukhaṃ;</gatha>
    <gatha type="last">Saddhammassa anaññāya, ammā dukkhaṃ carāmase.</gatha>
    <gatha type="1">‘‘Esa  devamanussānaṃ, sammūḷhānaṃ pabhaṅkaro;</gatha>
    <gatha type="last">Buddho antimasārīro, dhammaṃ deseti cakkhumā’’ti.</gatha>
    <gatha type="1">‘‘Sādhu kho paṇḍito nāma, putto jāto uresayo;</gatha>
    <gatha type="last">Putto me buddhaseṭṭhassa, dhammaṃ suddhaṃ piyāyati.</gatha>
    <gatha type="1">‘‘Punabbasu  sukhī hohi, ajjāhamhi samuggatā;</gatha>
    <gatha type="last">Diṭṭhāni ariyasaccāni, uttarāpi suṇātu me’’ti.</gatha>
    <subhead>8. Sudattasuttaṃ</subhead>
    <paragraph nr="242"> Ekaṃ  samayaṃ bhagavā rājagahe viharati sītavane. Tena kho pana samayena anāthapiṇḍiko gahapati rājagahaṃ anuppatto hoti kenacideva karaṇīyena. Assosi kho anāthapiṇḍiko gahapati – ‘‘buddho kira loke uppanno’’ti. Tāvadeva ca pana bhagavantaṃ dassanāya upasaṅkamitukāmo hoti. Athassa  anāthapiṇḍikassa gahapatissa etadahosi – ‘‘akālo kho ajja bhagavantaṃ dassanāya upasaṅkamituṃ. Sve dānāhaṃ kālena bhagavantaṃ dassanāya gamissāmī’’ti buddhagatāya satiyā nipajji. Rattiyā sudaṃ tikkhattuṃ vuṭṭhāsi pabhātanti maññamāno. Atha kho anāthapiṇḍiko gahapati yena sivathikadvāraṃ <note>[sīvathikadvāraṃ (sī. syā. kaṃ. pī.)]</note> tenupasaṅkami. Amanussā dvāraṃ vivariṃsu. Atha kho anāthapiṇḍikassa gahapatissa nagaramhā nikkhamantassa āloko antaradhāyi, andhakāro pāturahosi, bhayaṃ chambhitattaṃ lomahaṃso udapādi, tatova puna nivattitukāmo ahosi. Atha kho sivako <note>[sīvako (sī. pī.)]</note> yakkho antarahito saddamanussāvesi –</paragraph>
    <gatha type="1">‘‘Sataṃ hatthī sataṃ assā, sataṃ assatarīrathā;</gatha>
    <gatha type="2">Sataṃ kaññāsahassāni, āmukkamaṇikuṇḍalā;</gatha>
    <gatha type="last">Ekassa padavītihārassa, kalaṃ nāgghanti soḷasiṃ.</gatha>
    <gatha type="1">‘‘Abhikkama  gahapati, abhikkama gahapati;</gatha>
    <gatha type="last">Abhikkamanaṃ te seyyo, no paṭikkamana’’nti.</gatha>
    <paragraph>Atha  kho anāthapiṇḍikassa gahapatissa andhakāro antaradhāyi, āloko pāturahosi, yaṃ ahosi bhayaṃ chambhitattaṃ lomahaṃso, so paṭippassambhi. Dutiyampi kho anāthapiṇḍikassa gahapatissa āloko antaradhāyi, andhakāro pāturahosi, bhayaṃ chambhitattaṃ lomahaṃso udapādi, tatova puna nivattitukāmo ahosi. Dutiyampi kho sivako yakkho antarahito saddamanussāvesi –</paragraph>
    <gatha type="1">‘‘Sataṃ  hatthī sataṃ assā…pe…</gatha>
    <gatha type="last">Kalaṃ nāgghanti soḷasiṃ.</gatha>
    <gatha type="1">‘‘Abhikkama gahapati, abhikkama gahapati;</gatha>
    <gatha type="last">Abhikkamanaṃ te seyyo, no paṭikkamana’’nti.</gatha>
    <paragraph>Atha  kho anāthapiṇḍikassa gahapatissa andhakāro antaradhāyi , āloko pāturahosi, yaṃ ahosi bhayaṃ chambhitattaṃ lomahaṃso, so paṭippassambhi. Tatiyampi kho anāthapiṇḍikassa gahapatissa āloko antaradhāyi, andhakāro pāturahosi, bhayaṃ chambhitattaṃ lomahaṃso udapādi, tatova puna nivattitukāmo ahosi. Tatiyampi kho sivako yakkho antarahito saddamanussāvesi –</paragraph>
    <gatha type="1">‘‘Sataṃ hatthī sataṃ assā…pe…</gatha>
    <gatha type="last">Kalaṃ nāgghanti soḷasiṃ.</gatha>
    <gatha type="1">‘‘Abhikkama gahapati, abhikkama gahapati;</gatha>
    <gatha type="last">Abhikkamanaṃ te seyyo, no paṭikkamana’’nti.</gatha>
    <paragraph>Atha kho anāthapiṇḍikassa gahapatissa andhakāro antaradhāyi, āloko pāturahosi, yaṃ  ahosi bhayaṃ chambhitattaṃ lomahaṃso, so paṭippassambhi. Atha kho anāthapiṇḍiko gahapati yena sītavanaṃ yena bhagavā tenupasaṅkami.</paragraph>
    <paragraph>Tena kho pana samayena bhagavā rattiyā paccūsasamayaṃ paccuṭṭhāya abbhokāse caṅkamati. Addasā kho bhagavā anāthapiṇḍikaṃ gahapatiṃ dūratova āgacchantaṃ. Disvāna caṅkamā orohitvā paññatte āsane nisīdi. Nisajja kho bhagavā anāthapiṇḍikaṃ gahapatiṃ etadavoca – ‘‘ehi sudattā’’ti. Atha kho anāthapiṇḍiko gahapati, nāmena maṃ bhagavā ālapatīti, haṭṭho udaggo tattheva bhagavato pādesu sirasā nipatitvā bhagavantaṃ etadavoca – ‘‘kacci, bhante, bhagavā sukhamasayitthā’’ti?</paragraph>
    <gatha type="1">‘‘Sabbadā ve sukhaṃ seti, brāhmaṇo parinibbuto;</gatha>
    <gatha type="last">Yo na limpati kāmesu, sītibhūto nirūpadhi.</gatha>
    <gatha type="1">‘‘Sabbā āsattiyo chetvā, vineyya hadaye daraṃ;</gatha>
    <gatha type="last">Upasanto sukhaṃ seti, santiṃ pappuyya cetasā’’ti <note>[cetasoti (sī.)]</note>.</gatha>
    <subhead>9. Paṭhamasukkāsuttaṃ</subhead>
    <paragraph nr="243"> Ekaṃ  samayaṃ bhagavā rājagahe viharati veḷuvane kalandakanivāpe. Tena kho pana samayena sukkā bhikkhunī mahatiyā parisāya parivutā dhammaṃ deseti. Atha kho sukkāya bhikkhuniyā abhippasanno yakkho rājagahe rathikāya  rathikaṃ siṅghāṭakena siṅghāṭakaṃ upasaṅkamitvā tāyaṃ velāyaṃ imā gāthāyo abhāsi –</paragraph>
    <gatha type="1">‘‘Kiṃ me katā rājagahe manussā, madhupītāva seyare;</gatha>
    <gatha type="last">Ye sukkaṃ na payirupāsanti, desentiṃ amataṃ padaṃ.</gatha>
    <gatha type="1">‘‘Tañca pana appaṭivānīyaṃ, asecanakamojavaṃ;</gatha>
    <gatha type="last">Pivanti maññe sappaññā, valāhakamiva panthagū’’ti <note>[valāhakamivaddhagūti (sī.)]</note>.</gatha>
    <subhead>10. Dutiyasukkāsuttaṃ</subhead>
    <paragraph nr="244"> Ekaṃ  samayaṃ bhagavā rājagahe viharati veḷuvane kalandakanivāpe. Tena  kho pana samayena aññataro upāsako sukkāya bhikkhuniyā bhojanaṃ adāsi. Atha kho sukkāya bhikkhuniyā abhippasanno yakkho rājagahe rathikāya rathikaṃ siṅghāṭakena siṅghāṭakaṃ upasaṅkamitvā tāyaṃ velāyaṃ imaṃ gāthaṃ abhāsi –</paragraph>
    <gatha type="1">‘‘Puññaṃ vata pasavi bahuṃ, sappañño vatāyaṃ upāsako;</gatha>
    <gatha type="last">Yo sukkāya adāsi bhojanaṃ, sabbaganthehi vippamuttiyā’’ti <note>[vippamuttāyāti (syā. kaṃ.)]</note>.</gatha>
    <subhead>11. Cīrāsuttaṃ</subhead>
    <paragraph nr="245"> Evaṃ me sutaṃ – ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena aññataro upāsako cīrāya <note>[cirāya (ka.)]</note> bhikkhuniyā cīvaraṃ adāsi. Atha  kho cīrāya bhikkhuniyā abhippasanno yakkho rājagahe rathikāya rathikaṃ siṅghāṭakena siṅghāṭakaṃ upasaṅkamitvā tāyaṃ velāyaṃ imaṃ gāthaṃ abhāsi –</paragraph>
    <gatha type="1">‘‘Puññaṃ  vata pasavi bahuṃ, sappañño vatāyaṃ upāsako;</gatha>
    <gatha type="last">Yo cīrāya adāsi cīvaraṃ, sabbayogehi vippamuttiyā’’ti <note>[vippamuttāyāti (syā. kaṃ.)]</note>.</gatha>
    <subhead>12. Āḷavakasuttaṃ</subhead>
    <paragraph nr="246"> Evaṃ me sutaṃ – ekaṃ samayaṃ bhagavā āḷaviyaṃ viharati āḷavakassa yakkhassa bhavane. Atha kho āḷavako yakkho yena bhagavā tenupasaṅkami; upasaṅkamitvā bhagavantaṃ etadavoca – ‘‘nikkhama, samaṇā’’ti. ‘‘Sādhāvuso’’ti bhagavā nikkhami. ‘‘Pavisa, samaṇā’’ti. ‘‘Sādhāvuso’’ti bhagavā pāvisi. Dutiyampi kho āḷavako yakkho bhagavantaṃ etadavoca – ‘‘nikkhama, samaṇā’’ti. ‘‘Sādhāvuso’’ti bhagavā nikkhami. ‘‘Pavisa, samaṇā’’ti. ‘‘Sādhāvuso’’ti bhagavā pāvisi. Tatiyampi  kho āḷavako yakkho bhagavantaṃ etadavoca  – ‘‘nikkhama, samaṇā’’ti. ‘‘Sādhāvuso’’ti bhagavā nikkhami. ‘‘Pavisa, samaṇā’’ti. ‘‘Sādhāvuso’’ti bhagavā pāvisi. Catutthampi kho āḷavako yakkho bhagavantaṃ etadavoca – ‘‘nikkhama, samaṇā’’ti. ‘‘Na khvāhaṃ taṃ, āvuso, nikkhamissāmi. Yaṃ te karaṇīyaṃ taṃ karohī’’ti. ‘‘Pañhaṃ taṃ, samaṇa, pucchissāmi. Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī’’ti. ‘‘Na khvāhaṃ taṃ, āvuso, passāmi sadevake loke samārake  sabrahmake sassamaṇabrāhmaṇiyā pajāya sadevamanussāya, ye me cittaṃ vā khipeyya hadayaṃ vā phāleyya, pādesu vā gahetvā pāragaṅgāya khipeyya. Api ca tvaṃ, āvuso, puccha yadā kaṅkhasī’’ti <note>[(atha kho āḷavako yakkho bhagavantaṃ gāthāya ajjhabhāsi.) (sī.)]</note>.</paragraph>
    <gatha type="1">‘‘Kiṃsūdha vittaṃ purisassa seṭṭhaṃ, kiṃsu suciṇṇaṃ sukhamāvahāti;</gatha>
    <gatha type="last">Kiṃsu have sādutaraṃ rasānaṃ, kathaṃjīviṃ jīvitamāhu seṭṭha’’nti.</gatha>
    <gatha type="1">‘‘Saddhīdha vittaṃ purissa seṭṭhaṃ, dhammo suciṇṇo sukhamāvahāti;</gatha>
    <gatha type="last">Saccaṃ have sādutaraṃ rasānaṃ, paññājīviṃ jīvitamāhu seṭṭha’’nti.</gatha>
    <gatha type="1">‘‘Kathaṃsu tarati oghaṃ, kathaṃsu tarati aṇṇavaṃ;</gatha>
    <gatha type="last">Kathaṃsu dukkhamacceti, kathaṃsu parisujjhatī’’ti.</gatha>
    <gatha type="1">‘‘Saddhāya  tarati oghaṃ, appamādena aṇṇavaṃ;</gatha>
    <gatha type="last">Vīriyena dukkhamacceti, paññāya parisujjhatī’’ti.</gatha>
    <gatha type="1">‘‘Kathaṃsu labhate paññaṃ, kathaṃsu vindate dhanaṃ;</gatha>
    <gatha type="2">Kathaṃsu kittiṃ pappoti, kathaṃ mittāni ganthati;</gatha>
    <gatha type="last">Asmā lokā paraṃ lokaṃ, kathaṃ pecca na socatī’’ti.</gatha>
    <gatha type="1">‘‘Saddahāno arahataṃ, dhammaṃ nibbānapattiyā;</gatha>
    <gatha type="last">Sussūsaṃ <note>[sussūsā (sī. pī.)]</note> labhate paññaṃ, appamatto vicakkhaṇo.</gatha>
    <gatha type="1">‘‘Patirūpakārī  dhuravā, uṭṭhātā vindate dhanaṃ;</gatha>
    <gatha type="2">Saccena  kittiṃ pappoti, dadaṃ mittāni ganthati;</gatha>
    <gatha type="last">Asmā lokā paraṃ lokaṃ, evaṃ pecca na socati.</gatha>
    <gatha type="1">‘‘Yassete caturo dhammā, saddhassa gharamesino;</gatha>
    <gatha type="last">Saccaṃ dammo dhiti cāgo, sa ve pecca na socati.</gatha>
    <gatha type="1">‘‘Iṅgha aññepi pucchassu, puthū samaṇabrāhmaṇe;</gatha>
    <gatha type="last">Yadi saccā dammā cāgā, khantyā bhiyyodha vijjatī’’ti.</gatha>
    <gatha type="1">‘‘Kathaṃ nu dāni puccheyyaṃ, puthū samaṇabrāhmaṇe;</gatha>
    <gatha type="last">Yohaṃ <note>[sohaṃ (sī.), svāhaṃ (ka.)]</note> ajja pajānāmi, yo attho samparāyiko.</gatha>
    <gatha type="1">‘‘Atthāya vata me buddho, vāsāyāḷavimāgamā <note>[māgato (pī. ka.)]</note>;</gatha>
    <gatha type="last">Yohaṃ <note>[sohaṃ (sī.)]</note> ajja pajānāmi, yattha dinnaṃ mahapphalaṃ.</gatha>
    <gatha type="1">‘‘So ahaṃ vicarissāmi, gāmā gāmaṃ purā puraṃ;</gatha>
    <gatha type="last">Namassamāno sambuddhaṃ, dhammassa ca sudhammata’’nti.</gatha>
    <centered>Yakkhasaṃyuttaṃ samattaṃ.</centered>
    <paragraph>Tassuddānaṃ –</paragraph>
    <gatha type="1">Indako sakka sūci ca, maṇibhaddo ca sānu ca;</gatha>
    <gatha type="last">Piyaṅkara punabbasu sudatto ca, dve sukkā cīraāḷavīti dvādasa.</gatha>
  </text>
</tree>
