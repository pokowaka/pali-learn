<?xml version='1.0' encoding='UTF-8'?>
<tree text="6. Brahmasa&#x1E43;yutta&#x1E43;" target="text">
  <text>
    <title>1. Paṭhamavaggo</title>
    <subhead>1. Brahmāyācanasuttaṃ</subhead>
    <paragraph nr="172"> Evaṃ  me sutaṃ – ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Atha kho bhagavato rahogatassa paṭisallīnassa evaṃ cetaso parivitakko udapādi – ‘‘adhigato kho myāyaṃ dhammo gambhīro duddaso duranubodho santo paṇīto atakkāvacaro nipuṇo paṇḍitavedanīyo. Ālayarāmā kho panāyaṃ pajā ālayaratā ālayasammuditā. Ālayarāmāya kho pana pajāya ālayaratāya ālayasammuditāya duddasaṃ idaṃ ṭhānaṃ yadidaṃ idappaccayatāpaṭiccasamuppādo. Idampi kho ṭhānaṃ duddasaṃ yadidaṃ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṃ. Ahañceva kho pana dhammaṃ deseyyaṃ; pare ca me na ājāneyyuṃ; so mamassa kilamatho, sā mamassa vihesā’’ti. Apissu bhagavantaṃ imā anacchariyā gāthāyo paṭibhaṃsu pubbe assutapubbā –</paragraph>
    <gatha type="1">‘‘Kicchena me adhigataṃ, halaṃ dāni pakāsituṃ;</gatha>
    <gatha type="last">Rāgadosaparetehi, nāyaṃ dhammo susambudho.</gatha>
    <gatha type="1">‘‘Paṭisotagāmiṃ  nipuṇaṃ, gambhīraṃ duddasaṃ aṇuṃ;</gatha>
    <gatha type="last">Rāgarattā na dakkhanti, tamokhandhena āvuṭā’’ti <note>[tamokkhandhena āvutāti (sī. syā. kaṃ. pī.)]</note>.</gatha>
    <paragraph>Itiha  bhagavato paṭisañcikkhato appossukkatāya cittaṃ namati, no dhammadesanāya.</paragraph>
    <paragraph>Atha  kho brahmuno sahampatissa bhagavato cetasā cetoparivitakkamaññāya etadahosi – ‘‘nassati vata bho loko, vinassati vata bho loko, yatra hi nāma tathāgatassa arahato sammāsambuddhassa appossukkatāya cittaṃ namati <note>[namissati (?)]</note>, no dhammadesanāyā’’ti. Atha  kho brahmā sahampati – seyyathāpi nāma balavā puriso samiñjitaṃ <note>[sammiñjitaṃ (sī. syā. kaṃ. pī.)]</note> vā bāhaṃ pasāreyya, pasāritaṃ vā bāhaṃ samiñjeyya evameva – brahmaloke antarahito bhagavato purato pāturahosi. Atha kho brahmā sahampati ekaṃsaṃ uttarāsaṅgaṃ karitvā dakkhiṇajāṇumaṇḍalaṃ pathaviyaṃ nihantvā yena bhagavā tenañjaliṃ paṇāmetvā bhagavantaṃ etadavoca – ‘‘desetu, bhante, bhagavā dhammaṃ, desetu sugato dhammaṃ. Santi sattā apparajakkhajātikā, assavanatā dhammassa parihāyanti. Bhavissanti dhammassa aññātāro’’ti. Idamavoca brahmā sahampati, idaṃ vatvā athāparaṃ etadavoca –</paragraph>
    <gatha type="1">‘‘Pāturahosi magadhesu pubbe,</gatha>
    <gatha type="2">Dhammo asuddho samalehi cintito;</gatha>
    <gatha type="3">Apāpuretaṃ <note>[avāpuretaṃ (sī.)]</note> amatassa dvāraṃ,</gatha>
    <gatha type="last">Suṇantu  dhammaṃ vimalenānubuddhaṃ.</gatha>
    <gatha type="1">‘‘Sele yathā pabbatamuddhaniṭṭhito,</gatha>
    <gatha type="2">Yathāpi passe janataṃ samantato;</gatha>
    <gatha type="3">Tathūpamaṃ dhammamayaṃ sumedha,</gatha>
    <gatha type="2">Pāsādamāruyha samantacakkhu;</gatha>
    <gatha type="3">Sokāvatiṇṇaṃ <note>[sokāvakiṇṇaṃ (sī.)]</note> janatamapetasoko,</gatha>
    <gatha type="last">Avekkhassu jātijarābhibhūtaṃ.</gatha>
    <gatha type="1">‘‘Uṭṭhehi vīra vijitasaṅgāma,</gatha>
    <gatha type="2">Satthavāha anaṇa <note>[aṇaṇa (rūpasiddhiṭīkā)]</note> vicara loke;</gatha>
    <gatha type="3">Desassu <note>[desetu (syā. kaṃ. pī. ka.)]</note> bhagavā dhammaṃ,</gatha>
    <gatha type="last">Aññātāro bhavissantī’’ti.</gatha>
    <paragraph>Atha  kho bhagavā brahmuno ca ajjhesanaṃ viditvā sattesu ca kāruññataṃ paṭicca buddhacakkhunā  lokaṃ volokesi. Addasā kho bhagavā buddhacakkhunā lokaṃ volokento satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye, appekacce paralokavajjabhayadassāvine viharante, appekacce na paralokavajjabhayadassāvine <note>[dassāvino (sī. syā. kaṃ. pī.)]</note> viharante. Seyyathāpi nāma uppaliniyaṃ vā paduminiyaṃ vā puṇḍarīkiniyaṃ vā appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakānuggatāni anto nimuggaposīni, appekaccāni uppalāni vā  padumāni vā puṇḍarīkāni vā udake jātāni udake saṃvaḍḍhāni samodakaṃ ṭhitāni, appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakā accuggamma ṭhitāni <note>[tiṭṭhanti (sī. syā. kaṃ. pī.)]</note> anupalittāni udakena; evameva bhagavā buddhacakkhunā lokaṃ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye, appekacce paralokavajjabhayadassāvine viharante, appekacce na paralokavajjabhayadassāvine viharante. Disvāna brahmānaṃ sahampatiṃ gāthāya paccabhāsi –</paragraph>
    <gatha type="1">‘‘Apārutā tesaṃ amatassa dvārā,</gatha>
    <gatha type="2">Ye sotavanto pamuñcantu saddhaṃ;</gatha>
    <gatha type="3">Vihiṃsasaññī paguṇaṃ na bhāsiṃ,</gatha>
    <gatha type="last">Dhammaṃ paṇītaṃ manujesu brahme’’ti.</gatha>
    <paragraph>Atha kho brahmā sahampati ‘‘katāvakāso khomhi bhagavatā dhammadesanāyā’’ti bhagavantaṃ abhivādetvā padakkhiṇaṃ katvā tatthevantaradhāyīti.</paragraph>
    <subhead>2. Gāravasuttaṃ</subhead>
    <paragraph nr="173"> Evaṃ me sutaṃ – ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Atha  kho bhagavato rahogatassa paṭisallīnassa evaṃ cetaso parivitakko udapādi – ‘‘dukkhaṃ kho agāravo viharati appatisso, kaṃ nu khvāhaṃ samaṇaṃ vā brāhmaṇaṃ vā sakkatvā garuṃ katvā <note>[garukatvā (sī. syā. kaṃ. pī.)]</note> upanissāya vihareyya’’nti?</paragraph>
    <paragraph>Atha  kho bhagavato etadahosi – ‘‘aparipuṇṇassa kho sīlakkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ . Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya attanā sīlasampannataraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ.</paragraph>
    <paragraph>‘‘Aparipuṇṇassa kho samādhikkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke…pe… attanā samādhisampannataraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ.</paragraph>
    <paragraph>‘‘Aparipuṇṇassa paññākkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake…pe… attanā paññāsampannataraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ.</paragraph>
    <paragraph>‘‘Aparipuṇṇassa kho vimuttikkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake…pe… attanā vimuttisampannataraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ.</paragraph>
    <paragraph>‘‘Aparipuṇṇassa kho vimuttiñāṇadassanakkhandhassa pāripūriyā aññaṃ samaṇaṃ vā brāhmaṇaṃ vā  sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya attanā vimuttiñāṇadassanasampannataraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ. Yaṃnūnāhaṃ yvāyaṃ dhammo mayā abhisambuddho tameva dhammaṃ sakkatvā garuṃ katvā upanissāya vihareyya’’nti.</paragraph>
    <paragraph>Atha kho brahmā sahampati bhagavato cetasā cetoparivitakkamaññāya – seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya evameva – brahmaloke  antarahito bhagavato purato pāturahosi. Atha kho brahmā sahampati ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca – ‘‘evametaṃ , bhagavā, evametaṃ, sugata! Yepi te, bhante, ahesuṃ atītamaddhānaṃ arahanto sammāsambuddhā, tepi  bhagavanto dhammaññeva sakkatvā garuṃ katvā upanissāya vihariṃsu; yepi te, bhante, bhavissanti anāgatamaddhānaṃ arahanto sammāsambuddhā tepi bhagavanto dhammaññeva sakkatvā garuṃ katvā upanissāya viharissanti. Bhagavāpi, bhante, etarahi arahaṃ sammāsambuddho dhammaññeva sakkatvā garuṃ katvā upanissāya viharatū’’ti. Idamavoca brahmā sahampati, idaṃ vatvā athāparaṃ etadavoca –</paragraph>
    <gatha type="1">‘‘Ye  ca atītā sambuddhā, ye ca buddhā anāgatā;</gatha>
    <gatha type="last">Yo cetarahi sambuddho, bahūnaṃ <note>[bahunnaṃ (sī. syā. kaṃ. pī.)]</note> sokanāsano.</gatha>
    <gatha type="1">‘‘Sabbe saddhammagaruno, vihaṃsu <note>[vihariṃsu (sī. syā. kaṃ. pī.)]</note> viharanti ca;</gatha>
    <gatha type="last">Tathāpi viharissanti, esā buddhāna dhammatā.</gatha>
    <gatha type="1">‘‘Tasmā hi attakāmena <note>[atthakāmena (sī. pī. ka.)]</note>, mahattamabhikaṅkhatā;</gatha>
    <gatha type="last">Saddhammo garukātabbo, saraṃ buddhāna sāsana’’nti.</gatha>
    <subhead>3. Brahmadevasuttaṃ</subhead>
    <paragraph nr="174"> Evaṃ me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarissā brāhmaṇiyā brahmadevo nāma putto bhagavato santike agārasmā anagāriyaṃ pabbajito hoti.</paragraph>
    <paragraph>Atha kho āyasmā brahmadevo eko vūpakaṭṭho appamatto ātāpī pahitatto viharanto nacirasseva – yassatthāya kulaputtā sammadeva agārasmā anagāriyaṃ pabbajanti, tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ‘‘Khīṇā jāti , vusitaṃ brahmacariyaṃ, kataṃ karaṇīyaṃ, nāparaṃ itthattāyā’’ti abbhaññāsi. Aññataro ca panāyasmā brahmadevo arahataṃ ahosi.</paragraph>
    <paragraph>Atha kho āyasmā brahmadevo pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ sapadānaṃ piṇḍāya caramāno yena sakamātu nivesanaṃ tenupasaṅkami. Tena  kho pana  samayena āyasmato brahmadevassa mātā brāhmaṇī brahmuno āhutiṃ niccaṃ paggaṇhāti . Atha kho brahmuno sahampatissa etadahosi – ‘‘ayaṃ kho āyasmato brahmadevassa mātā brāhmaṇī brahmuno āhutiṃ niccaṃ paggaṇhāti. Yaṃnūnāhaṃ taṃ upasaṅkamitvā saṃvejeyya’’nti. Atha kho brahmā sahampati – seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya evameva – brahmaloke antarahito āyasmato brahmadevassa mātu nivesane pāturahosi. Atha kho brahmā sahampati vehāsaṃ ṭhito āyasmato brahmadevassa mātaraṃ brāhmaṇiṃ gāthāya ajjhabhāsi –</paragraph>
    <gatha type="1">‘‘Dūre ito brāhmaṇi brahmaloko,</gatha>
    <gatha type="2">Yassāhutiṃ paggaṇhāsi niccaṃ;</gatha>
    <gatha type="3">Netādiso brāhmaṇi brahmabhakkho,</gatha>
    <gatha type="last">Kiṃ jappasi brahmapathaṃ ajānaṃ <note>[ajānantī (sī. pī. ka.)]</note>.</gatha>
    <gatha type="1">‘‘Eso hi te brāhmaṇi brahmadevo,</gatha>
    <gatha type="2">Nirūpadhiko atidevapatto;</gatha>
    <gatha type="3">Akiñcano bhikkhu anaññaposī,</gatha>
    <gatha type="last">Yo te so <note>[te so (sī. pī.), yo te sa (?)]</note> piṇḍāya gharaṃ paviṭṭho.</gatha>
    <gatha type="1">‘‘Āhuneyyo vedagu bhāvitatto,</gatha>
    <gatha type="2">Narānaṃ devānañca dakkhiṇeyyo;</gatha>
    <gatha type="3">Bāhitvā pāpāni anūpalitto,</gatha>
    <gatha type="last">Ghāsesanaṃ  iriyati sītibhūto.</gatha>
    <gatha type="1">‘‘Na  tassa pacchā na puratthamatthi,</gatha>
    <gatha type="2">Santo vidhūmo anigho nirāso;</gatha>
    <gatha type="3">Nikkhittadaṇḍo tasathāvaresu,</gatha>
    <gatha type="last">So tyāhutiṃ bhuñjatu aggapiṇḍaṃ.</gatha>
    <gatha type="1">‘‘Visenibhūto upasantacitto,</gatha>
    <gatha type="2">Nāgova danto carati anejo;</gatha>
    <gatha type="3">Bhikkhu susīlo suvimuttacitto,</gatha>
    <gatha type="last">So tyāhutiṃ bhuñjatu aggapiṇḍaṃ.</gatha>
    <gatha type="1">‘‘Tasmiṃ  pasannā avikampamānā,</gatha>
    <gatha type="2">Patiṭṭhapehi  dakkhiṇaṃ dakkhiṇeyye;</gatha>
    <gatha type="3">Karohi puññaṃ sukhamāyatikaṃ,</gatha>
    <gatha type="last">Disvā muniṃ brāhmaṇi oghatiṇṇa’’nti.</gatha>
    <gatha type="1">‘‘Tasmiṃ pasannā avikampamānā,</gatha>
    <gatha type="2">Patiṭṭhapesi dakkhiṇaṃ dakkhiṇeyye;</gatha>
    <gatha type="3">Akāsi puññaṃ sukhamāyatikaṃ,</gatha>
    <gatha type="last">Disvā muniṃ brāhmaṇī oghatiṇṇa’’nti.</gatha>
    <subhead>4. Bakabrahmasuttaṃ</subhead>
    <paragraph nr="175"> Evaṃ me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bakassa brahmuno evarūpaṃ pāpakaṃ  diṭṭhigataṃ uppannaṃ hoti – ‘‘idaṃ niccaṃ, idaṃ dhuvaṃ, idaṃ sassataṃ, idaṃ kevalaṃ, idaṃ acavanadhammaṃ, idañhi na jāyati na jīyati na mīyati na cavati na upapajjati, ito ca panaññaṃ uttariṃ <note>[uttariṃ (sī. syā. kaṃ. pī.)]</note> nissaraṇaṃ natthī’’ti.</paragraph>
    <paragraph>Atha  kho bhagavā bakassa brahmuno cetasā cetoparivitakkamaññāya – seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya evameva – jetavane antarahito tasmiṃ brahmaloke pāturahosi. Addasā kho bako brahmā bhagavantaṃ dūratova āgacchantaṃ. Disvāna bhagavantaṃ etadavoca – ‘‘ehi kho mārisa, svāgataṃ te, mārisa! Cirassaṃ kho mārisa! Imaṃ pariyāyamakāsi yadidaṃ idhāgamanāya. Idañhi, mārisa, niccaṃ, idaṃ dhuvaṃ, idaṃ sassataṃ, idaṃ kevalaṃ, idaṃ acavanadhammaṃ, idañhi na jāyati na jīyati na mīyati na cavati na upapajjati. Ito ca panaññaṃ uttari nissaraṇaṃ natthī’’ti.</paragraph>
    <paragraph>Evaṃ vutte, bhagavā bakaṃ brahmānaṃ etadavoca – ‘‘avijjāgato vata, bho, bako brahmā; avijjāgato vata, bho, bako brahmā. Yatra  hi nāma aniccaṃyeva samānaṃ niccanti vakkhati, adhuvaṃyeva samānaṃ dhuvanti vakkhati, asassataṃyeva samānaṃ sassatanti vakkhati, akevalaṃyeva  samānaṃ kevalanti vakkhati, cavanadhammaṃyeva samānaṃ acavanadhammanti vakkhati. Yattha ca pana jāyati ca jīyati ca mīyati ca cavati ca upapajjati ca, tañca tathā vakkhati – ‘idañhi na jāyati na jīyati na mīyati na cavati na  upapajjati’. Santañca panaññaṃ uttari nissaraṇaṃ, ‘natthaññaṃ uttari nissaraṇa’nti vakkhatī’’ti.</paragraph>
    <gatha type="1">‘‘Dvāsattati gotama puññakammā,</gatha>
    <gatha type="2">Vasavattino jātijaraṃ atītā;</gatha>
    <gatha type="3">Ayamantimā vedagū brahmupapatti,</gatha>
    <gatha type="last">Asmābhijappanti janā anekā’’ti.</gatha>
    <gatha type="1">‘‘Appañhi etaṃ na hi dīghamāyu,</gatha>
    <gatha type="2">Yaṃ tvaṃ baka maññasi dīghamāyuṃ;</gatha>
    <gatha type="3">Sataṃ sahassānaṃ <note>[sahassāna (syā. kaṃ.)]</note> nirabbudānaṃ,</gatha>
    <gatha type="last">Āyuṃ pajānāmi tavāhaṃ brahme’’ti.</gatha>
    <gatha type="1">‘‘Anantadassī bhagavāhamasmi,</gatha>
    <gatha type="2">Jātijaraṃ sokamupātivatto;</gatha>
    <gatha type="3">Kiṃ  me purāṇaṃ vatasīlavattaṃ,</gatha>
    <gatha type="last">Ācikkha me taṃ yamahaṃ vijaññā’’ti.</gatha>
    <gatha type="1">‘‘Yaṃ tvaṃ apāyesi bahū manusse,</gatha>
    <gatha type="2">Pipāsite ghammani samparete;</gatha>
    <gatha type="3">Taṃ te purāṇaṃ vatasīlavattaṃ,</gatha>
    <gatha type="last">Suttappabuddhova anussarāmi.</gatha>
    <gatha type="1">‘‘Yaṃ eṇikūlasmiṃ janaṃ gahītaṃ,</gatha>
    <gatha type="2">Amocayī gayhakaṃ nīyamānaṃ;</gatha>
    <gatha type="3">Taṃ  te purāṇaṃ vatasīlavattaṃ,</gatha>
    <gatha type="last">Suttappabuddhova anussarāmi.</gatha>
    <gatha type="1">‘‘Gaṅgāya  sotasmiṃ gahītanāvaṃ,</gatha>
    <gatha type="2">Luddena nāgena manussakamyā;</gatha>
    <gatha type="3">Pamocayittha balasā pasayha,</gatha>
    <gatha type="2">Taṃ te purāṇaṃ vatasīlavattaṃ,</gatha>
    <gatha type="last">Suttappabuddhova anussarāmi.</gatha>
    <gatha type="1">‘‘Kappo  ca te baddhacaro ahosiṃ,</gatha>
    <gatha type="2">Sambuddhimantaṃ <note>[sambuddhivantaṃ (bahūsu)]</note> vatinaṃ amaññi;</gatha>
    <gatha type="3">Taṃ te purāṇaṃ vatasīlavattaṃ,</gatha>
    <gatha type="last">Suttappabuddhova anussarāmī’’ti.</gatha>
    <gatha type="1">‘‘Addhā pajānāsi mametamāyuṃ,</gatha>
    <gatha type="2">Aññepi <note>[aññampi (sī. pī.)]</note> jānāsi tathā hi buddho;</gatha>
    <gatha type="3">Tathā hi tyāyaṃ jalitānubhāvo,</gatha>
    <gatha type="last">Obhāsayaṃ tiṭṭhati brahmaloka’’nti.</gatha>
    <subhead>5. Aññatarabrahmasuttaṃ</subhead>
    <paragraph nr="176"> Sāvatthinidānaṃ . Tena kho pana samayena aññatarassa brahmuno evarūpaṃ pāpakaṃ diṭṭhigataṃ uppannaṃ hoti – ‘‘natthi so samaṇo vā brāhmaṇo vā yo idha āgaccheyyā’’ti. Atha  kho bhagavā tassa brahmuno cetasā cetoparivitakkamaññāya – seyyathāpi nāma balavā puriso…pe… tasmiṃ brahmaloke pāturahosi. Atha kho bhagavā tassa brahmuno upari vehāsaṃ pallaṅkena nisīdi tejodhātuṃ samāpajjitvā.</paragraph>
    <paragraph>Atha kho āyasmato mahāmoggallānassa etadahosi – ‘‘kahaṃ nu kho bhagavā etarahi viharatī’’ti? Addasā kho āyasmā mahāmoggallāno <note>[mahāmoggalāno (ka.)]</note> bhagavantaṃ dibbena cakkhunā visuddhena atikkantamānusakena tassa brahmuno upari vehāsaṃ pallaṅkena nisinnaṃ tejodhātuṃ samāpannaṃ. Disvāna – seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya evameva – jetavane antarahito tasmiṃ brahmaloke pāturahosi. Atha kho āyasmā mahāmoggallāno  puratthimaṃ disaṃ nissāya <note>[upanissāya (sī.)]</note> tassa brahmuno upari vehāsaṃ pallaṅkena nisīdi tejodhātuṃ samāpajjitvā nīcataraṃ bhagavato.</paragraph>
    <paragraph>Atha kho āyasmato mahākassapassa etadahosi – ‘‘kahaṃ nu kho bhagavā etarahi viharatī’’ti? Addasā kho āyasmā mahākassapo bhagavantaṃ dibbena cakkhunā…pe… disvāna – seyyathāpi nāma balavā puriso…pe… evameva – jetavane  antarahito tasmiṃ brahmaloke pāturahosi. Atha kho āyasmā mahākassapo dakkhiṇaṃ disaṃ nissāya tassa brahmuno upari vehāsaṃ pallaṅkena nisīdi tejodhātuṃ samāpajjitvā nīcataraṃ bhagavato.</paragraph>
    <paragraph>Atha  kho āyasmato mahākappinassa etadahosi – ‘‘kahaṃ nu kho bhagavā etarahi viharatī’’ti? Addasā kho āyasmā mahākappino bhagavantaṃ dibbena cakkhunā…pe… tejodhātuṃ samāpannaṃ. Disvāna – seyyathāpi nāma balavā puriso…pe… evameva – jetavane antarahito tasmiṃ brahmaloke pāturahosi. Atha kho āyasmā mahākappino pacchimaṃ disaṃ nissāya tassa brahmuno upari vehāsaṃ pallaṅkena nisīdi tejodhātuṃ samāpajjitvā nīcataraṃ bhagavato.</paragraph>
    <paragraph>Atha  kho āyasmato anuruddhassa etadahosi – ‘‘kahaṃ nu kho bhagavā etarahi viharatī’’ti? Addasā kho āyasmā anuruddho…pe… tejodhātuṃ samāpannaṃ. Disvāna – seyyathāpi nāma balavā puriso…pe… tasmiṃ brahmaloke pāturahosi. Atha kho āyasmā anuruddho uttaraṃ disaṃ nissāya tassa brahmuno upari vehāsaṃ pallaṅkena nisīdi tejodhātuṃ samāpajjitvā nīcataraṃ bhagavato.</paragraph>
    <paragraph>Atha kho āyasmā mahāmoggallāno taṃ brahmānaṃ gāthāya ajjhabhāsi –</paragraph>
    <gatha type="1">‘‘Ajjāpi te āvuso sā diṭṭhi, yā te diṭṭhi pure ahu;</gatha>
    <gatha type="last">Passasi vītivattantaṃ, brahmaloke pabhassara’’nti.</gatha>
    <gatha type="1">‘‘Na me mārisa sā diṭṭhi, yā me diṭṭhi pure ahu;</gatha>
    <gatha type="2">Passāmi vītivattantaṃ, brahmaloke pabhassaraṃ;</gatha>
    <gatha type="last">Svāhaṃ ajja kathaṃ vajjaṃ, ahaṃ niccomhi sassato’’ti.</gatha>
    <paragraph>Atha  kho bhagavā taṃ brahmānaṃ saṃvejetvā – seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya evameva – tasmiṃ brahmaloke antarahito jetavane pāturahosi. Atha kho so brahmā aññataraṃ brahmapārisajjaṃ āmantesi – ‘‘ehi tvaṃ, mārisa, yenāyasmā mahāmoggallāno tenupasaṅkama; upasaṅkamitvā āyasmantaṃ mahāmoggallānaṃ evaṃ vadehi – ‘atthi nu kho, mārisa moggallāna, aññepi tassa bhagavato sāvakā evaṃmahiddhikā evaṃmahānubhāvā ; seyyathāpi bhavaṃ moggallāno kassapo kappino anuruddho’’’ti? ‘‘Evaṃ, mārisā’’ti kho so brahmapārisajjo tassa brahmuno paṭissutvā yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ etadavoca – ‘‘atthi nu kho, mārisa moggallāna, aññepi tassa bhagavato sāvakā evaṃmahiddhikā evaṃmahānubhāvā; seyyathāpi bhavaṃ moggallāno kassapo kappino anuruddho’’ti? Atha kho āyasmā mahāmoggallāno taṃ brahmapārisajjaṃ gāthāya ajjhabhāsi –</paragraph>
    <gatha type="1">‘‘Tevijjā  iddhipattā ca, cetopariyāyakovidā;</gatha>
    <gatha type="last">Khīṇāsavā arahanto, bahū buddhassa sāvakā’’ti.</gatha>
    <paragraph>Atha  kho so brahmapārisajjo āyasmato mahāmoggallānassa bhāsitaṃ abhinanditvā anumoditvā yena so brahmā tenupasaṅkami; upasaṅkamitvā taṃ brahmānaṃ etadavoca – ‘‘āyasmā mārisa, mahāmoggallāno evamāha –</paragraph>
    <gatha type="1">‘‘Tevijjā iddhipattā ca, cetopariyāyakovidā;</gatha>
    <gatha type="last">Khīṇāsavā arahanto, bahū buddhassa sāvakā’’ti.</gatha>
    <paragraph>Idamavoca so brahmapārisajjo. Attamano ca so brahmā tassa brahmapārisajjassa bhāsitaṃ abhinandīti.</paragraph>
    <subhead>6. Brahmalokasuttaṃ</subhead>
    <paragraph nr="177"> Sāvatthinidānaṃ. Tena kho pana samayena bhagavā divāvihāragato hoti paṭisallīno. Atha kho subrahmā ca paccekabrahmā suddhāvāso  ca paccekabrahmā yena bhagavā tenupasaṅkamiṃsu; upasaṅkamitvā paccekaṃ dvārabāhaṃ <note>[paccekadvārabāhaṃ (pī. ka.)]</note> upanissāya aṭṭhaṃsu. Atha kho subrahmā paccekabrahmā suddhāvāsaṃ paccekabrahmānaṃ etadavoca – ‘‘akālo kho tāva, mārisa, bhagavantaṃ payirupāsituṃ; divāvihāragato bhagavā paṭisallīno ca. Asuko ca brahmaloko iddho ceva phīto ca, brahmā ca tatra pamādavihāraṃ viharati. Āyāma, mārisa, yena so brahmaloko tenupasaṅkamissāma; upasaṅkamitvā taṃ brahmānaṃ saṃvejeyyāmā’’ti. ‘‘Evaṃ , mārisā’’ti kho suddhāvāso paccekabrahmā subrahmuno paccekabrahmuno paccassosi.</paragraph>
    <paragraph>Atha kho subrahmā ca paccekabrahmā  suddhāvāso ca paccekabrahmā – seyyathāpi nāma balavā puriso…pe… evameva – bhagavato purato antarahitā tasmiṃ brahmaloke pāturahesuṃ. Addasā kho so brahmā te brahmāno dūratova āgacchante. Disvāna te brahmāno etadavoca – ‘‘handa kuto nu tumhe, mārisā, āgacchathā’’ti? ‘‘Āgatā kho mayaṃ, mārisa, amha tassa bhagavato  santikā arahato sammāsambuddhassa. Gaccheyyāsi pana tvaṃ, mārisa, tassa bhagavato upaṭṭhānaṃ arahato sammāsambuddhassā’’ti?</paragraph>
    <paragraph>Evaṃ vutto <note>[evaṃ vutte (sī. syā. kaṃ.)]</note> kho so brahmā taṃ vacanaṃ anadhivāsento sahassakkhattuṃ attānaṃ abhinimminitvā subrahmānaṃ paccekabrahmānaṃ etadavoca – ‘‘passasi me no tvaṃ, mārisa, evarūpaṃ iddhānubhāva’’nti? ‘‘Passāmi kho tyāhaṃ, mārisa, evarūpaṃ iddhānubhāva’’nti. ‘‘So khvāhaṃ, mārisa, evaṃmahiddhiko evaṃmahānubhāvo kassa aññassa samaṇassa vā brāhmaṇassa vā upaṭṭhānaṃ gamissāmī’’ti?</paragraph>
    <paragraph>Atha kho subrahmā paccekabrahmā dvisahassakkhattuṃ attānaṃ abhinimminitvā taṃ brahmānaṃ etadavoca – ‘‘passasi me no tvaṃ, mārisa, evarūpaṃ iddhānubhāva’’nti? ‘‘Passāmi kho tyāhaṃ, mārisa, evarūpaṃ iddhānubhāva’’nti. ‘‘Tayā ca kho, mārisa, mayā ca sveva bhagavā mahiddhikataro ceva mahānubhāvataro ca. Gaccheyyāsi tvaṃ, mārisa, tassa bhagavato upaṭṭhānaṃ arahato sammāsambuddhassā’’ti? Atha  kho so brahmā subrahmānaṃ paccekabrahmānaṃ gāthāya ajjhabhāsi –</paragraph>
    <gatha type="1">‘‘Tayo  supaṇṇā caturo ca haṃsā,</gatha>
    <gatha type="2">Byagghīnisā pañcasatā ca jhāyino;</gatha>
    <gatha type="3">Tayidaṃ vimānaṃ jalate ca <note>[jalateva (pī. ka.)]</note> brahme,</gatha>
    <gatha type="last">Obhāsayaṃ uttarassaṃ disāya’’nti.</gatha>
    <gatha type="1">‘‘Kiñcāpi te taṃ jalate vimānaṃ,</gatha>
    <gatha type="2">Obhāsayaṃ uttarassaṃ disāyaṃ;</gatha>
    <gatha type="3">Rūpe raṇaṃ disvā sadā pavedhitaṃ,</gatha>
    <gatha type="last">Tasmā na rūpe ramatī sumedho’’ti.</gatha>
    <paragraph>Atha kho subrahmā ca paccekabrahmā suddhāvāso ca paccekabrahmā taṃ brahmānaṃ saṃvejetvā tatthevantaradhāyiṃsu . Agamāsi ca kho so brahmā aparena samayena bhagavato upaṭṭhānaṃ arahato sammāsambuddhassāti.</paragraph>
    <subhead>7. Kokālikasuttaṃ</subhead>
    <paragraph nr="178"> Sāvatthinidānaṃ. Tena kho pana samayena bhagavā divāvihāragato hoti paṭisallīno. Atha kho subrahmā ca paccekabrahmā suddhāvāso ca paccekabrahmā yena bhagavā tenupasaṅkamiṃsu; upasaṅkamitvā paccekaṃ dvārabāhaṃ nissāya aṭṭhaṃsu. Atha kho subrahmā paccekabrahmā kokālikaṃ bhikkhuṃ ārabbha  bhagavato santike imaṃ gāthaṃ abhāsi –</paragraph>
    <gatha type="1">‘‘Appameyyaṃ paminanto, kodha vidvā vikappaye;</gatha>
    <gatha type="last">Appameyyaṃ pamāyinaṃ, nivutaṃ taṃ maññe puthujjana’’nti.</gatha>
    <subhead>8. Katamodakatissasuttaṃ</subhead>
    <paragraph nr="179"> Sāvatthinidānaṃ. Tena kho pana samayena bhagavā divāvihāragato hoti paṭisallīno. Atha kho subrahmā ca paccekabrahmā suddhāvāso ca paccekabrahmā yena bhagavā tenupasaṅkamiṃsu; upasaṅkamitvā paccekaṃ dvārabāhaṃ nissāya aṭṭhaṃsu. Atha kho suddhāvāso paccekabrahmā katamodakatissakaṃ <note>[katamorakatissakaṃ (sī. syā. kaṃ.)]</note> bhikkhuṃ ārabbha bhagavato santike imaṃ gāthaṃ abhāsi –</paragraph>
    <gatha type="1">‘‘Appameyyaṃ  paminanto, kodha vidvā vikappaye;</gatha>
    <gatha type="last">Appameyyaṃ pamāyinaṃ, nivutaṃ taṃ maññe akissava’’nti.</gatha>
    <subhead>9. Turūbrahmasuttaṃ</subhead>
    <paragraph nr="180"> Sāvatthinidānaṃ. Tena kho pana samayena kokāliko bhikkhu ābādhiko hoti dukkhito bāḷhagilāno. Atha kho turū <note>[tudu (sī. syā. kaṃ. pī.)]</note> paccekabrahmā abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena kokāliko bhikkhu tenupasaṅkami; upasaṅkamitvā vehāsaṃ  ṭhito kokālikaṃ bhikkhuṃ etadavoca – ‘‘pasādehi, kokālika, sāriputtamoggallānesu cittaṃ. Pesalā sāriputtamoggallānā’’ti. ‘‘Kosi tvaṃ, āvuso’’ti? ‘‘Ahaṃ turū paccekabrahmā’’ti. ‘‘Nanu tvaṃ, āvuso, bhagavatā  anāgāmī byākato, atha kiñcarahi idhāgato? Passa, yāvañca te idaṃ aparaddha’’nti.</paragraph>
    <gatha type="1">‘‘Purisassa hi jātassa, kuṭhārī <note>[dudhārī (syā. kaṃ. ka.)]</note> jāyate mukhe;</gatha>
    <gatha type="last">Yāya chindati attānaṃ, bālo dubbhāsitaṃ bhaṇaṃ.</gatha>
    <gatha type="1">‘‘Yo nindiyaṃ pasaṃsati,</gatha>
    <gatha type="2">Taṃ vā nindati yo pasaṃsiyo;</gatha>
    <gatha type="3">Vicināti mukhena so kaliṃ,</gatha>
    <gatha type="last">Kalinā tena sukhaṃ na vindati.</gatha>
    <gatha type="1">‘‘Appamattako ayaṃ kali,</gatha>
    <gatha type="2">Yo akkhesu dhanaparājayo;</gatha>
    <gatha type="3">Sabbassāpi sahāpi attanā,</gatha>
    <gatha type="2">Ayameva mahantataro kali;</gatha>
    <gatha type="last">Yo sugatesu manaṃ padosaye.</gatha>
    <gatha type="1">‘‘Sataṃ sahassānaṃ nirabbudānaṃ,</gatha>
    <gatha type="2">Chattiṃsati pañca ca abbudāni;</gatha>
    <gatha type="3">Yamariyagarahī <note>[yamariye garahī (syā. kaṃ.), yamariyaṃ garahaṃ (ka.)]</note> nirayaṃ upeti,</gatha>
    <gatha type="last">Vācaṃ manañca paṇidhāya pāpaka’’nti.</gatha>
    <subhead>10. Kokālikasuttaṃ</subhead>
    <paragraph nr="181"> Sāvatthinidānaṃ . Atha kho kokāliko bhikkhu yena bhagavā tenupasaṅkami ; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho kokāliko bhikkhu  bhagavantaṃ etadavoca – ‘‘pāpicchā, bhante, sāriputtamoggallānā pāpikānaṃ icchānaṃ vasaṃ gatā’’ti. Evaṃ  vutte, bhagavā kokālikaṃ bhikkhuṃ etadavoca – ‘‘mā hevaṃ, kokālika, avaca; mā hevaṃ, kokālika, avaca. Pasādehi, kokālika, sāriputtamoggallānesu cittaṃ. Pesalā sāriputtamoggallānā’’ti. Dutiyampi kho kokāliko bhikkhu bhagavantaṃ etadavoca – ‘‘kiñcāpi me, bhante, bhagavā saddhāyiko paccayiko; atha kho pāpicchāva bhante, sāriputtamoggallānā pāpikānaṃ icchānaṃ vasaṃ gatā’’ti. Dutiyampi kho bhagavā kokālikaṃ bhikkhuṃ etadavoca – ‘‘mā hevaṃ, kokālika, avaca; mā hevaṃ, kokālika, avaca. Pasādehi, kokālika, sāriputtamoggallānesu cittaṃ. Pesalā sāriputtamoggallānā’’ti. Tatiyampi kho kokāliko bhikkhu bhagavantaṃ etadavoca – ‘‘kiñcāpi…pe… icchānaṃ vasaṃ gatā’’ti. Tatiyampi kho bhagavā kokālikaṃ bhikkhuṃ etadavoca – ‘‘mā hevaṃ…pe… pesalā sāriputtamoggallānā’’ti.</paragraph>
    <paragraph>Atha kho kokāliko bhikkhu uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Acirapakkantassa ca kokālikassa bhikkhuno sāsapamattīhi pīḷakāhi <note>[piḷakāhi (sī. pī.)]</note> sabbo kāyo phuṭo ahosi. Sāsapamattiyo hutvā muggamattiyo ahesuṃ, muggamattiyo hutvā kalāyamattiyo ahesuṃ, kalāyamattiyo hutvā kolaṭṭhimattiyo ahesuṃ, kolaṭṭhimattiyo hutvā kolamattiyo ahesuṃ, kolamattiyo hutvā āmalakamattiyo ahesuṃ, āmalakamattiyo hutvā beluvasalāṭukamattiyo ahesuṃ, beluvasalāṭukamattiyo hutvā billamattiyo ahesuṃ, billamattiyo  hutvā pabhijjiṃsu. Pubbañca lohitañca pagghariṃsu. Atha kho kokāliko bhikkhu teneva ābādhena kālamakāsi . Kālaṅkato ca kokāliko bhikkhu padumaṃ nirayaṃ upapajji sāriputtamoggallānesu cittaṃ āghātetvā.</paragraph>
    <paragraph>Atha  kho brahmā sahampati abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sahampati bhagavantaṃ etadavoca – ‘‘kokāliko, bhante, bhikkhu kālaṅkato. Kālaṅkato ca, bhante, kokāliko bhikkhu padumaṃ nirayaṃ upapanno sāriputtamoggallānesu cittaṃ āghātetvā’’ti. Idamavoca brahmā sahampati, idaṃ vatvā bhagavantaṃ abhivādetvā padakkhiṇaṃ katvā tatthevantaradhāyīti.</paragraph>
    <paragraph>Atha  kho bhagavā tassā rattiyā accayena bhikkhū āmantesi – ‘‘imaṃ, bhikkhave, rattiṃ brahmā sahampati abhikkantāya rattiyā abhikkantavaṇṇo kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhito kho, bhikkhave, brahmā sahampati maṃ etadavoca – ‘kokāliko, bhante, bhikkhu kālaṅkato. Kālaṅkato ca, bhante, kokāliko bhikkhu padumaṃ nirayaṃ upapanno sāriputtamoggallānesu cittaṃ āghātetvā’ti. Idamavoca, bhikkhave , brahmā sahampati, idaṃ vatvā maṃ abhivādetvā padakkhiṇaṃ katvā tatthevantaradhāyī’’ti.</paragraph>
    <paragraph>Evaṃ vutte, aññataro bhikkhu bhagavantaṃ etadavoca – ‘‘kīvadīghaṃ nu kho, bhante, padume niraye āyuppamāṇa’’nti? ‘‘Dīghaṃ kho, bhikkhu, padume niraye āyuppamāṇaṃ. Taṃ na sukaraṃ saṅkhātuṃ – ettakāni vassāni iti vā, ettakāni vassasatāni iti vā, ettakāni vassasahassāni iti vā, ettakāni vassasatasahassāni iti vā’’ti. ‘‘Sakkā pana, bhante, upamaṃ kātu’’nti? ‘‘Sakkā , bhikkhū’’ti bhagavā avoca –</paragraph>
    <paragraph>‘‘Seyyathāpi, bhikkhu vīsatikhāriko kosalako tilavāho. Tato puriso vassasatassa vassasatassa accayena ekamekaṃ tilaṃ uddhareyya; khippataraṃ kho so, bhikkhu, vīsatikhāriko kosalako tilavāho iminā upakkamena parikkhayaṃ pariyādānaṃ gaccheyya, na tveva eko abbudo nirayo. Seyyathāpi, bhikkhu, vīsati abbudā nirayā, evameko nirabbudanirayo. Seyyathāpi, bhikkhu, vīsati nirabbudā nirayā, evameko ababo nirayo. Seyyathāpi, bhikkhu, vīsati ababā nirayā, evameko  aṭaṭo nirayo. Seyyathāpi, bhikkhu, vīsati aṭaṭā nirayā, evameko ahaho nirayo. Seyyathāpi, bhikkhu, vīsati ahahā nirayā, evameko kumudo nirayo. Seyyathāpi, bhikkhu, vīsati kumudā nirayā, evameko sogandhiko nirayo. Seyyathāpi, bhikkhu, vīsati sogandhikā nirayā, evameko uppalanirayo. Seyyathāpi, bhikkhu, vīsati uppalā nirayā, evameko puṇḍariko nirayo. Seyyathāpi , bhikkhu, vīsati puṇḍarikā nirayā, evameko padumo nirayo. Padume pana, bhikkhu, niraye kokāliko bhikkhu upapanno sāriputtamoggallānesu cittaṃ āghātetvā’’ti. Idamavoca bhagavā, idaṃ vatvāna sugato athāparaṃ etadavoca satthā –</paragraph>
    <gatha type="1">‘‘Purisassa  hi jātassa,</gatha>
    <gatha type="2">Kuṭhārī jāyate mukhe;</gatha>
    <gatha type="3">Yāya chindati attānaṃ,</gatha>
    <gatha type="last">Bālo dubbhāsitaṃ bhaṇaṃ.</gatha>
    <gatha type="1">‘‘Yo nindiyaṃ pasaṃsati,</gatha>
    <gatha type="2">Taṃ vā nindati yo pasaṃsiyo;</gatha>
    <gatha type="3">Vicināti mukhena so kaliṃ,</gatha>
    <gatha type="last">Kalinā tena sukhaṃ na vindati.</gatha>
    <gatha type="1">‘‘Appamattako ayaṃ kali,</gatha>
    <gatha type="2">Yo akkhesu dhanaparājayo;</gatha>
    <gatha type="3">Sabbassāpi sahāpi attanā,</gatha>
    <gatha type="2">Ayameva mahantaro kali;</gatha>
    <gatha type="last">Yo sugatesu manaṃ padosaye.</gatha>
    <gatha type="1">‘‘Sataṃ sahassānaṃ nirabbudānaṃ,</gatha>
    <gatha type="2">Chattiṃsati pañca ca abbudāni;</gatha>
    <gatha type="3">Yamariyagarahī  nirayaṃ upeti,</gatha>
    <gatha type="last">Vācaṃ manañca paṇidhāya pāpaka’’nti.</gatha>
    <centered>Paṭhamo vaggo.</centered>
    <paragraph>Tassuddānaṃ –</paragraph>
    <gatha type="1">Āyācanaṃ  gāravo brahmadevo,</gatha>
    <gatha type="2">Bako ca brahmā aparā ca diṭṭhi;</gatha>
    <gatha type="3">Pamādakokālikatissako ca,</gatha>
    <gatha type="last">Turū ca brahmā aparo ca kokālikoti.</gatha>
    <title>2. Dutiyavaggo</title>
    <subhead>1. Sanaṅkumārasuttaṃ</subhead>
    <paragraph nr="182"> Evaṃ  me sutaṃ – ekaṃ samayaṃ bhagavā rājagahe viharati sappinītīre. Atha kho brahmā sanaṅkumāro abhikkantāya rattiyā abhikkantavaṇṇo kevalakappaṃ sappinītīraṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sanaṅkumāro bhagavato santike imaṃ gāthaṃ abhāsi –</paragraph>
    <gatha type="1">‘‘Khattiyo seṭṭho janetasmiṃ, ye gottapaṭisārino;</gatha>
    <gatha type="last">Vijjācaraṇasampanno, so seṭṭho devamānuse’’ti.</gatha>
    <paragraph>Idamavoca brahmā sanaṅkumāro. Samanuñño satthā ahosi. Atha kho brahmā sanaṅkumāro ‘‘samanuñño me satthā’’ti bhagavantaṃ abhivādetvā padakkhiṇaṃ katvā tatthevantaradhāyīti.</paragraph>
    <subhead>2. Devadattasuttaṃ</subhead>
    <paragraph nr="183"> Evaṃ me sutaṃ – ekaṃ samayaṃ bhagavā rājagahe viharati gijjhakūṭe pabbate acirapakkante devadatte. Atha kho brahmā sahampati abhikkantāya rattiyā abhikkantavaṇṇo kevalakappaṃ gijjhakūṭaṃ  pabbataṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ  ṭhito kho brahmā sahampati devadattaṃ ārabbha bhagavato santike imaṃ gāthaṃ abhāsi –</paragraph>
    <gatha type="1">‘‘Phalaṃ  ve kadaliṃ hanti, phalaṃ veḷuṃ phalaṃ naḷaṃ;</gatha>
    <gatha type="last">Sakkāro kāpurisaṃ hanti, gabbho assatariṃ yathā’’ti.</gatha>
    <subhead>3. Andhakavindasuttaṃ</subhead>
    <paragraph nr="184"> Ekaṃ  samayaṃ bhagavā māgadhesu viharati andhakavinde. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. Atha kho brahmā sahampati abhikkantāya rattiyā abhikkantavaṇṇo kevalakappaṃ andhakavindaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sahampati bhagavato santike imā gāthāyo abhāsi –</paragraph>
    <gatha type="1">‘‘Sevetha pantāni senāsanāni,</gatha>
    <gatha type="2">Careyya saṃyojanavippamokkhā;</gatha>
    <gatha type="3">Sace ratiṃ nādhigaccheyya tattha,</gatha>
    <gatha type="last">Saṅghe vase rakkhitatto satīmā.</gatha>
    <gatha type="1">‘‘Kulākulaṃ piṇḍikāya caranto,</gatha>
    <gatha type="2">Indriyagutto  nipako satīmā;</gatha>
    <gatha type="3">Sevetha pantāni senāsanāni,</gatha>
    <gatha type="last">Bhayā pamutto abhaye vimutto.</gatha>
    <gatha type="1">‘‘Yattha bheravā sarīsapā <note>[siriṃ sapā (sī. syā. kaṃ. pī.)]</note>,</gatha>
    <gatha type="2">Vijju sañcarati thanayati devo;</gatha>
    <gatha type="3">Andhakāratimisāya rattiyā,</gatha>
    <gatha type="last">Nisīdi tattha bhikkhu vigatalomahaṃso.</gatha>
    <gatha type="1">‘‘Idañhi jātu me diṭṭhaṃ, nayidaṃ itihītihaṃ;</gatha>
    <gatha type="last">Ekasmiṃ brahmacariyasmiṃ, sahassaṃ maccuhāyinaṃ.</gatha>
    <gatha type="1">‘‘Bhiyyo <note>[bhīyo (sī. syā. kaṃ. pī.)]</note> pañcasatā sekkhā, dasā ca dasadhā dasa;</gatha>
    <gatha type="last">Sabbe sotasamāpannā, atiracchānagāmino.</gatha>
    <gatha type="1">‘‘Athāyaṃ <note>[atthāyaṃ-itipi dī. ni. 2.290]</note> itarā pajā, puññabhāgāti me mano;</gatha>
    <gatha type="last">Saṅkhātuṃ nopi sakkomi, musāvādassa ottapa’’nti <note>[ottapeti (sī. syā. kaṃ. pī.), ottappeti (ka.)]</note>.</gatha>
    <subhead>4. Aruṇavatīsuttaṃ</subhead>
    <paragraph nr="185"> Evaṃ  me sutaṃ – ekaṃ samayaṃ bhagavā sāvatthiyaṃ viharati…pe… tatra kho bhagavā bhikkhū āmantesi – ‘‘bhikkhavo’’ti. ‘‘Bhadante’’ti te bhikkhū bhagavato paccassosuṃ. Bhagavā etadavoca –</paragraph>
    <paragraph>‘‘Bhūtapubbaṃ, bhikkhave, rājā ahosi aruṇavā nāma. Rañño kho pana, bhikkhave, aruṇavato aruṇavatī nāma rājadhānī ahosi. Aruṇavatiṃ kho pana, bhikkhave, rājadhāniṃ <note>[aruṇavatiyaṃ kho pana bhikkhave rājadhāniyaṃ (pī. ka.)]</note> sikhī bhagavā  arahaṃ sammāsambuddho upanissāya vihāsi. Sikhissa kho pana, bhikkhave, bhagavato arahato sammāsambuddhassa abhibhūsambhavaṃ nāma sāvakayugaṃ ahosi aggaṃ bhaddayugaṃ. Atha kho, bhikkhave, sikhī bhagavā arahaṃ sammāsambuddho abhibhuṃ bhikkhuṃ āmantesi – ‘āyāma, brāhmaṇa, yena aññataro brahmaloko tenupasaṅkamissāma, yāva bhattassa kālo bhavissatī’ti. ‘Evaṃ, bhante’ti kho bhikkhave, abhibhū bhikkhu sikhissa bhagavato arahato sammāsambuddhassa paccassosi. Atha kho, bhikkhave, sikhī bhagavā arahaṃ sammāsambuddho abhibhū ca bhikkhu – seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya evameva – aruṇavatiyā rājadhāniyā antarahitā tasmiṃ brahmaloke pāturahesuṃ.</paragraph>
    <paragraph>‘‘Atha kho, bhikkhave, sikhī bhagavā arahaṃ sammāsambuddho abhibhuṃ bhikkhuṃ āmantesi – ‘paṭibhātu, brāhmaṇa, taṃ brahmuno ca brahmaparisāya ca brahmapārisajjānañca dhammī kathā’ti. ‘Evaṃ, bhante’ti kho, bhikkhave, abhibhū bhikkhu sikhissa bhagavato arahato sammāsambuddhassa paṭissutvā, brahmānañca brahmaparisañca brahmapārisajje ca dhammiyā kathāya sandassesi samādapesi samuttejesi sampahaṃsesi. Tatra sudaṃ, bhikkhave, brahmā ca brahmaparisā ca brahmapārisajjā  ca ujjhāyanti khiyyanti <note>[khīyanti (sī. syā. kaṃ. pī.)]</note> vipācenti – ‘acchariyaṃ vata , bho, abbhutaṃ vata bho, kathañhi nāma satthari sammukhībhūte sāvako dhammaṃ desessatī’’’ti !</paragraph>
    <paragraph>‘‘Atha  kho, bhikkhave, sikhī bhagavā arahaṃ sammāsambuddho abhibhuṃ bhikkhuṃ āmantesi – ‘ujjhāyanti kho te, brāhmaṇa, brahmā ca brahmaparisā ca brahmapārisajjā ca – acchariyaṃ vata, bho, abbhutaṃ vata, bho, kathañhi nāma satthari sammukhībhūte sāvako dhammaṃ desessatīti! Tena hi tvaṃ brāhmaṇa, bhiyyosomattāya brahmānañca brahmaparisañca brahmapārisajje ca saṃvejehī’ti. ‘Evaṃ, bhante’ti kho, bhikkhave, abhibhū bhikkhu sikhissa bhagavato arahato sammāsambuddhassa paṭissutvā dissamānenapi kāyena dhammaṃ desesi, adissamānenapi kāyena dhammaṃ desesi, dissamānenapi heṭṭhimena upaḍḍhakāyena adissamānena uparimena upaḍḍhakāyena dhammaṃ desesi, dissamānenapi uparimena upaḍḍhakāyena adissamānena heṭṭhimena upaḍḍhakāyena dhammaṃ desesi. Tatra sudaṃ, bhikkhave, brahmā ca brahmaparisā ca brahmapārisajjā ca acchariyabbhutacittajātā ahesuṃ – ‘acchariyaṃ vata, bho, abbhutaṃ vata, bho, samaṇassa mahiddhikatā mahānubhāvatā’’’ti!</paragraph>
    <paragraph>‘‘Atha kho abhibhū bhikkhu sikhiṃ bhagavantaṃ arahantaṃ sammāsambuddhaṃ etadavoca – ‘abhijānāmi khvāhaṃ, bhante, bhikkhusaṅghassa majjhe evarūpiṃ vācaṃ bhāsitā – pahomi khvāhaṃ āvuso, brahmaloke ṭhito sahassilokadhātuṃ <note>[sahassīlokadhātuṃ (sī. syā. kaṃ. pī.)]</note> sarena viññāpetu’nti. ‘Etassa, brāhmaṇa, kālo, etassa, brāhmaṇa, kālo; yaṃ tvaṃ, brāhmaṇa, brahmaloke ṭhito sahassilokadhātuṃ sarena viññāpeyyāsī’ti. ‘Evaṃ, bhante’ti kho, bhikkhave, abhibhū bhikkhu sikhissa bhagavato arahato sammāsambuddhassa paṭissutvā brahmaloke ṭhito imā gāthāyo abhāsi –</paragraph>
    <gatha type="1">‘‘Ārambhatha <note>[ārabbhatha (sabbattha)]</note> nikkamatha <note>[nikkhamatha (sī. pī.)]</note>, yuñjatha buddhasāsane;</gatha>
    <gatha type="last">Dhunātha maccuno senaṃ, naḷāgāraṃva kuñjaro.</gatha>
    <gatha type="1">‘‘Yo  imasmiṃ dhammavinaye, appamatto vihassati;</gatha>
    <gatha type="last">Pahāya jātisaṃsāraṃ, dukkhassantaṃ karissatī’’ti.</gatha>
    <paragraph>‘‘Atha  kho, bhikkhave, sikhī ca bhagavā arahaṃ sammāsambuddho abhibhū ca bhikkhu brahmānañca brahmaparisañca brahmapārisajje ca saṃvejetvā – seyyathāpi nāma…pe… tasmiṃ brahmaloke antarahitā aruṇavatiyā rājadhāniyā pāturahesuṃ. Atha kho, bhikkhave, sikhī bhagavā  arahaṃ sammāsambuddho bhikkhū āmantesi – ‘assuttha no, tumhe, bhikkhave, abhibhussa bhikkhuno brahmaloke ṭhitassa gāthāyo bhāsamānassā’ti? ‘Assumha kho mayaṃ, bhante, abhibhussa bhikkhuno brahmaloke ṭhitassa gāthāyo bhāsamānassā’ti. ‘Yathā kathaṃ pana tumhe, bhikkhave, assuttha abhibhussa bhikkhuno brahmaloke ṭhitassa gāthāyo bhāsamānassā’’’ti? Evaṃ kho mayaṃ, bhante, assumha abhibhussa bhikkhuno brahmaloke ṭhitassa gāthāyo bhāsamānassa –</paragraph>
    <gatha type="1">‘‘Ārambhatha nikkamatha, yuñjatha buddhasāsane;</gatha>
    <gatha type="last">Dhunātha maccuno senaṃ, naḷāgāraṃva kuñjaro.</gatha>
    <gatha type="1">‘‘Yo  imasmiṃ dhammavinaye, appamatto vihassati;</gatha>
    <gatha type="last">Pahāya jātisaṃsāraṃ, dukkhassantaṃ karissatī’’ti.</gatha>
    <paragraph>‘‘‘Evaṃ kho mayaṃ, bhante, assumha abhibhussa bhikkhuno brahmaloke ṭhitassa gāthāyo bhāsamānassā’ti. ‘Sādhu sādhu, bhikkhave; sādhu kho tumhe, bhikkhave! Assuttha abhibhussa bhikkhuno brahmaloke ṭhitassa gāthāyo bhāsamānassā’’’ti.</paragraph>
    <paragraph>Idamavoca bhagavā, attamanā te bhikkhū bhagavato bhāsitaṃ abhinandunti.</paragraph>
    <subhead>5. Parinibbānasuttaṃ</subhead>
    <paragraph nr="186"> Ekaṃ samayaṃ bhagavā kusinārāyaṃ viharati upavattane mallānaṃ sālavane antarena yamakasālānaṃ parinibbānasamaye. Atha kho bhagavā bhikkhū āmantesi – ‘‘handa dāni, bhikkhave , āmantayāmi vo – ‘vayadhammā saṅkhārā, appamādena sampādethā’ti. Ayaṃ tathāgatassa pacchimā vācā’’.</paragraph>
    <paragraph>Atha  kho bhagavā paṭhamaṃ jhānaṃ <note>[paṭhamajjhānaṃ (syā. kaṃ.) evaṃ dutiyaṃ jhānaṃ iccādīsupi]</note> samāpajji. Paṭhamā jhānā <note>[paṭhamajjhānā (syā. kaṃ.) evaṃ dutiyā jhānā iccādīsupi]</note> vuṭṭhahitvā dutiyaṃ jhānaṃ samāpajji. Dutiyā jhānā vuṭṭhahitvā tatiyaṃ jhānaṃ samāpajji. Tatiyā jhānā vuṭṭhahitvā catutthaṃ  jhānaṃ samāpajji. Catutthā jhānā vuṭṭhahitvā ākāsānañcāyatanaṃ samāpajji. Ākāsānañcāyatanā vuṭṭhahitvā viññāṇañcāyatanaṃ samāpajji. Viññāṇañcāyatanā vuṭṭhahitvā ākiñcaññāyatanaṃ samāpajji. Ākiñcaññāyatanā vuṭṭhahitvā nevasaññānāsaññāyatanaṃ samāpajji. Nevasaññānāsaññāyatanā  vuṭṭhahitvā saññāvedayitanirodhaṃ samāpajji.</paragraph>
    <paragraph>Saññāvedayitanirodhā vuṭṭhahitvā nevasaññānāsaññāyatanaṃ samāpajji. Nevasaññānāsaññāyatanā vuṭṭhahitvā ākiñcaññāyatanaṃ samāpajji. Ākiñcaññāyatanā vuṭṭhahitvā viññāṇañcāyatanaṃ samāpajji. Viññāṇañcāyatanā vuṭṭhahitvā ākāsānañcāyatanaṃ samāpajji. Ākāsānañcāyatanā vuṭṭhahitvā catutthaṃ jhānaṃ samāpajji. Catutthā jhānā vuṭṭhahitvā tatiyaṃ jhānaṃ samāpajji. Tatiyā jhānā vuṭṭhahitvā dutiyaṃ jhānaṃ samāpajji. Dutiyā jhānā vuṭṭhahitvā paṭhamaṃ jhānaṃ samāpajji. Paṭhamā jhānā vuṭṭhahitvā dutiyaṃ jhānaṃ samāpajji. Dutiyā jhānā vuṭṭhahitvā tatiyaṃ jhānaṃ samāpajji. Tatiyā jhānā vuṭṭhahitvā catutthaṃ jhānaṃ samāpajji. Catutthā jhānā vuṭṭhahitvā samanantaraṃ bhagavā parinibbāyi. Parinibbute bhagavati saha parinibbānā brahmā sahampati imaṃ gāthaṃ abhāsi –</paragraph>
    <gatha type="1">‘‘Sabbeva nikkhipissanti, bhūtā loke samussayaṃ;</gatha>
    <gatha type="2">Yattha etādiso satthā, loke appaṭipuggalo;</gatha>
    <gatha type="last">Tathāgato balappatto, sambuddho parinibbuto’’ti.</gatha>
    <paragraph>Parinibbute bhagavati saha parinibbānā sakko devānamindo imaṃ gāthaṃ abhāsi –</paragraph>
    <gatha type="1">‘‘Aniccā vata saṅkhārā, uppādavayadhammino;</gatha>
    <gatha type="last">Uppajjitvā nirujjhanti, tesaṃ vūpasamo sukho’’ti.</gatha>
    <paragraph>Parinibbute  bhagavati saha parinibbānā āyasmā ānando imaṃ gāthaṃ abhāsi –</paragraph>
    <gatha type="1">‘‘Tadāsi yaṃ bhiṃsanakaṃ, tadāsi lomahaṃsanaṃ;</gatha>
    <gatha type="last">Sabbākāravarūpete, sambuddhe parinibbute’’ti.</gatha>
    <paragraph>Parinibbute  bhagavati saha parinibbānā āyasmā anuruddho imā gāthāyo abhāsi –</paragraph>
    <gatha type="1">‘‘Nāhu assāsapassāso, ṭhitacittassa tādino;</gatha>
    <gatha type="last">Anejo santimārabbha, cakkhumā parinibbuto <note>[yaṃ kālamakarī muni (mahāparinibbānasutte)]</note>.</gatha>
    <gatha type="1">‘‘Asallīnena cittena, vedanaṃ ajjhavāsayi;</gatha>
    <gatha type="last">Pajjotasseva nibbānaṃ, vimokkho cetaso ahū’’ti.</gatha>
    <centered>Dutiyo vaggo.</centered>
    <paragraph>Tassuddānaṃ –</paragraph>
    <gatha type="1">Brahmāsanaṃ devadatto, andhakavindo aruṇavatī;</gatha>
    <gatha type="last">Parinibbānena ca desitaṃ, idaṃ brahmapañcakanti.</gatha>
    <centered>Brahmasaṃyuttaṃ samattaṃ. <note>[ito paraṃ marammapotthakesu evampi dissati –§brahmāyācanaṃ agāravañca, brahmadevo bako ca brahmā.§aññataro ca brahmākokālikañca, tissakañca turū ca§brahmā kokālikabhikkhu, sanaṅkumārena devadattaṃ.§andhakavindaṃ aruṇavati, parinibbānena pannarasāti]</note></centered>
  </text>
</tree>
