<?xml version='1.0' encoding='UTF-8'?>
<tree text="9. Vanasa&#x1E43;yutta&#x1E43;" target="text">
  <text>
    <subhead>1. Vivekasuttaṃ</subhead>
    <paragraph nr="221"> Evaṃ  me sutaṃ – ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu divāvihāragato pāpake akusale vitakke vitakketi gehanissite. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi –</paragraph>
    <gatha type="1">‘‘Vivekakāmosi vanaṃ paviṭṭho,</gatha>
    <gatha type="2">Atha te mano niccharatī bahiddhā;</gatha>
    <gatha type="3">Jano janasmiṃ vinayassu chandaṃ,</gatha>
    <gatha type="last">Tato sukhī hohisi vītarāgo.</gatha>
    <gatha type="1">‘‘Aratiṃ pajahāsi sato, bhavāsi sataṃ taṃ sārayāmase;</gatha>
    <gatha type="last">Pātālarajo hi duttaro, mā taṃ kāmarajo avāhari.</gatha>
    <gatha type="1">‘‘Sakuṇo yathā paṃsukunthito <note>[paṃsukuṇṭhito (ka.), paṃsukuṇḍito (sī. syā. kaṃ. pī.)]</note>, vidhunaṃ pātayati sitaṃ rajaṃ;</gatha>
    <gatha type="last">Evaṃ  bhikkhu padhānavā satimā, vidhunaṃ pātayati sitaṃ raja’’ntntti.</gatha>
    <paragraph>Atha kho so bhikkhu tāya devatāya saṃvejito saṃvegamāpādīti.</paragraph>
    <subhead>2. Upaṭṭhānasuttaṃ</subhead>
    <paragraph nr="222"> Ekaṃ  samayaṃ aññataro bhikkhu kosalesu viharati aññatarasmiṃ vanasaṇḍe. Tena  kho pana samayena so bhikkhu divāvihāragato supati. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi –</paragraph>
    <gatha type="1">‘‘Uṭṭhehi bhikkhu kiṃ sesi, ko attho supitena <note>[supinena (sī.)]</note> te;</gatha>
    <gatha type="last">Āturassa hi kā niddā, sallaviddhassa ruppato.</gatha>
    <gatha type="1">‘‘Yāya  saddhāya pabbajito <note>[yāya saddhāpabbajito (sī. syā. kaṃ.)]</note>, agārasmānagāriyaṃ;</gatha>
    <gatha type="last">Tameva saddhaṃ brūhehi, mā niddāya vasaṃ gamī’’ti.</gatha>
    <gatha type="1">‘‘Aniccā addhuvā kāmā, yesu mandova mucchito;</gatha>
    <gatha type="last">Baddhesu <note>[khandhesu (sī.)]</note> muttaṃ asitaṃ, kasmā pabbajitaṃ tape.</gatha>
    <gatha type="1">‘‘Chandarāgassa vinayā, avijjāsamatikkamā;</gatha>
    <gatha type="last">Taṃ ñāṇaṃ paramodānaṃ <note>[pariyodātaṃ (sī. pī.), paramodātaṃ (syā. kaṃ.), paramavodānaṃ (sī. aṭṭha.)]</note>, kasmā pabbajitaṃ tape.</gatha>
    <gatha type="1">‘‘Chetvā <note>[bhetvā (sī. syā. kaṃ. pī.)]</note> avijjaṃ vijjāya, āsavānaṃ parikkhayā;</gatha>
    <gatha type="last">Asokaṃ anupāyāsaṃ, kasmā pabbajitaṃ tape.</gatha>
    <gatha type="1">‘‘Āraddhavīriyaṃ pahitattaṃ, niccaṃ daḷhaparakkamaṃ;</gatha>
    <gatha type="last">Nibbānaṃ abhikaṅkhantaṃ, kasmā pabbajitaṃ tape’’ti.</gatha>
    <subhead>3. Kassapagottasuttaṃ</subhead>
    <paragraph nr="223"> Ekaṃ samayaṃ āyasmā kassapagotto kosalesu viharati aññatarasmiṃ vanasaṇḍe. Tena  kho pana samayena āyasmā kassapagotto divāvihāragato aññataraṃ chetaṃ ovadati. Atha kho yā tasmiṃ vanasaṇḍe adhivatthā devatā āyasmantaṃ kassapagottaṃ saṃvejetukāmā yenāyasmā kassapagotto tenupasaṅkami; upasaṅkamitvā āyasmantaṃ kassapagottaṃ gāthāhi ajjhabhāsi –</paragraph>
    <gatha type="1">‘‘Giriduggacaraṃ chetaṃ, appapaññaṃ acetasaṃ;</gatha>
    <gatha type="last">Akāle ovadaṃ bhikkhu, mandova paṭibhāti maṃ.</gatha>
    <gatha type="1">‘‘Suṇāti na vijānāti, āloketi na passati;</gatha>
    <gatha type="last">Dhammasmiṃ bhaññamānasmiṃ, atthaṃ bālo na bujjhati.</gatha>
    <gatha type="1">‘‘Sacepi  dasa pajjote, dhārayissasi kassapa;</gatha>
    <gatha type="last">Neva dakkhati rūpāni, cakkhu hissa na vijjatī’’ti.</gatha>
    <paragraph>Atha kho āyasmā kassapagotto tāya devatāya saṃvejito saṃvegamāpādīti.</paragraph>
    <subhead>4. Sambahulasuttaṃ</subhead>
    <paragraph nr="224"> Ekaṃ  samayaṃ sambahulā bhikkhū kosalesu viharanti aññatarasmiṃ vanasaṇḍe. Atha kho te bhikkhū vassaṃvuṭṭhā <note>[vassaṃvutthā (sī. syā. kaṃ. pī.)]</note> temāsaccayena cārikaṃ pakkamiṃsu. Atha kho yā tasmiṃ vanasaṇḍe adhivatthā devatā te bhikkhū apassantī paridevamānā tāyaṃ velāyaṃ imaṃ gāthaṃ abhāsi –</paragraph>
    <gatha type="1">‘‘Arati viya mejja khāyati,</gatha>
    <gatha type="2">Bahuke disvāna vivitte āsane;</gatha>
    <gatha type="3">Te cittakathā bahussutā,</gatha>
    <gatha type="last">Kome gotamasāvakā gatā’’ti.</gatha>
    <paragraph>Evaṃ vutte, aññatarā devatā taṃ devataṃ gāthāya paccabhāsi –</paragraph>
    <gatha type="1">‘‘Māgadhaṃ  gatā kosalaṃ gatā, ekacciyā pana vajjibhūmiyā;</gatha>
    <gatha type="last">Magā viya asaṅgacārino, aniketā viharanti bhikkhavo’’ti.</gatha>
    <subhead>5. Ānandasuttaṃ</subhead>
    <paragraph nr="225"> Ekaṃ samayaṃ āyasmā ānando kosalesu viharati aññatarasmiṃ vanasaṇḍe. Tena kho pana samayena āyasmā ānando ativelaṃ gihisaññattibahulo viharati. Atha kho yā tasmiṃ vanasaṇḍe adhivatthā devatā āyasmato ānandassa  anukampikā atthakāmā āyasmantaṃ ānandaṃ saṃvejetukāmā yenāyasmā ānando tenupasaṅkami; upasaṅkamitvā āyasmantaṃ ānandaṃ gāthāya ajjhabhāsi –</paragraph>
    <gatha type="1">‘‘Rukkhamūlagahanaṃ pasakkiya, nibbānaṃ hadayasmiṃ opiya;</gatha>
    <gatha type="last">Jhā  gotama mā pamādo <note>[mā ca pamādo (sī. pī.)]</note>, kiṃ te biḷibiḷikā karissatī’’ti.</gatha>
    <paragraph>Atha kho āyasmā ānando tāya devatāya saṃvejito saṃvegamāpādīti.</paragraph>
    <subhead>6. Anuruddhasuttaṃ</subhead>
    <paragraph nr="226"> Ekaṃ samayaṃ āyasmā anuruddho kosalesu viharati aññatarasmiṃ vanasaṇḍe. Atha kho aññatarā tāvatiṃsakāyikā devatā jālinī  nāma āyasmato anuruddhassa purāṇadutiyikā yenāyasmā anuruddho tenupasaṅkami; upasaṅkamitvā āyasmantaṃ anuruddhaṃ gāthāya ajjhabhāsi –</paragraph>
    <gatha type="1">‘‘Tattha cittaṃ paṇidhehi, yattha te vusitaṃ pure;</gatha>
    <gatha type="2">Tāvatiṃsesu devesu, sabbakāmasamiddhisu;</gatha>
    <gatha type="last">Purakkhato parivuto, devakaññāhi sobhasī’’ti.</gatha>
    <gatha type="1">‘‘Duggatā  devakaññāyo, sakkāyasmiṃ patiṭṭhitā;</gatha>
    <gatha type="last">Te cāpi duggatā sattā, devakaññāhi patthitā’’ti.</gatha>
    <gatha type="1">‘‘Na  te sukhaṃ pajānanti, ye na passanti nandanaṃ;</gatha>
    <gatha type="last">Āvāsaṃ naradevānaṃ, tidasānaṃ yasassina’’nti.</gatha>
    <gatha type="1">‘‘Na tvaṃ bāle vijānāsi, yathā arahataṃ vaco;</gatha>
    <gatha type="2">Aniccā sabbasaṅkhārā, uppādavayadhammino;</gatha>
    <gatha type="last">Uppajjitvā nirujjhanti, tesaṃ vūpasamo sukho.</gatha>
    <gatha type="1">‘‘Natthi dāni punāvāso, devakāyasmi jālini;</gatha>
    <gatha type="last">Vikkhīṇo jātisaṃsāro, natthi dāni punabbhavo’’ti.</gatha>
    <subhead>7. Nāgadattasuttaṃ</subhead>
    <paragraph nr="227"> Ekaṃ samayaṃ āyasmā nāgadatto kosalesu viharati aññatarasmiṃ vanasaṇḍe. Tena kho pana samayena āyasmā nāgadatto atikālena gāmaṃ pavisati, atidivā paṭikkamati. Atha kho yā tasmiṃ vanasaṇḍe adhivatthā devatā āyasmato nāgadattassa anukampikā atthakāmā āyasmantaṃ nāgadattaṃ saṃvejetukāmā yenāyasmā nāgadatto tenupasaṅkami; upasaṅkamitvā  āyasmantaṃ nāgadattaṃ gāthāhi ajjhabhāsi –</paragraph>
    <gatha type="1">‘‘Kāle pavisa nāgadatta, divā ca āgantvā ativelacārī;</gatha>
    <gatha type="last">Saṃsaṭṭho gahaṭṭhehi, samānasukhadukkho.</gatha>
    <gatha type="1">‘‘Bhāyāmi nāgadattaṃ suppagabbhaṃ, kulesu vinibaddhaṃ;</gatha>
    <gatha type="last">Mā heva maccurañño balavato, antakassa vasaṃ upesī’’ti <note>[vasameyyāti (sī. pī.), vasamesīti (syā. kaṃ.)]</note>.</gatha>
    <paragraph>Atha  kho āyasmā nāgadatto tāya devatāya saṃvejito saṃvegamāpādīti.</paragraph>
    <subhead>8. Kulagharaṇīsuttaṃ</subhead>
    <paragraph nr="228"> Ekaṃ  samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu aññatarasmiṃ kule ativelaṃ ajjhogāḷhappatto viharati. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yā tasmiṃ kule kulagharaṇī, tassā vaṇṇaṃ abhinimminitvā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi –</paragraph>
    <gatha type="1">‘‘Nadītīresu saṇṭhāne, sabhāsu rathiyāsu ca;</gatha>
    <gatha type="last">Janā saṅgamma mantenti, mañca tañca <note>[tvañca (ka.)]</note> kimantara’’nti.</gatha>
    <gatha type="1">‘‘Bahūhi saddā paccūhā, khamitabbā tapassinā;</gatha>
    <gatha type="last">Na tena maṅku hotabbaṃ, na hi tena kilissati.</gatha>
    <gatha type="1">‘‘Yo ca saddaparittāsī, vane vātamigo yathā;</gatha>
    <gatha type="last">Lahucittoti taṃ āhu, nāssa sampajjate vata’’nti.</gatha>
    <subhead>9. Vajjiputtasuttaṃ</subhead>
    <paragraph nr="229"> Ekaṃ samayaṃ aññataro vajjiputtako bhikkhu vesāliyaṃ viharati aññatarasmiṃ vanasaṇḍe. Tena kho pana samayena vesāliyaṃ vajjiputtako sabbaratticāro hoti. Atha  kho so bhikkhu vesāliyā tūriya-tāḷita-vādita-nigghosasaddaṃ  sutvā paridevamāno tāyaṃ velāyaṃ imaṃ gāthaṃ abhāsi –</paragraph>
    <gatha type="1">‘‘Ekakā mayaṃ araññe viharāma,</gatha>
    <gatha type="2">Apaviddhaṃva <note>[apaviṭṭhaṃva (syā. kaṃ.)]</note> vanasmiṃ dārukaṃ;</gatha>
    <gatha type="3">Etādisikāya rattiyā,</gatha>
    <gatha type="last">Ko su nāmamhehi <note>[nāma amhehi (sī. pī.)]</note> pāpiyo’’ti.</gatha>
    <paragraph>Atha  kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi –</paragraph>
    <gatha type="1">‘‘Ekakova  tvaṃ araññe viharasi, apaviddhaṃva vanasmiṃ dārukaṃ;</gatha>
    <gatha type="last">Tassa te bahukā pihayanti, nerayikā viya saggagāmina’’nti.</gatha>
    <paragraph>Atha kho so bhikkhu tāya devatāya saṃvejito saṃvegamāpādīti.</paragraph>
    <subhead>10. Sajjhāyasuttaṃ</subhead>
    <paragraph nr="230"> Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu yaṃ sudaṃ pubbe ativelaṃ sajjhāyabahulo viharati so aparena samayena appossukko tuṇhībhūto saṅkasāyati. Atha kho yā tasmiṃ vanasaṇḍe adhivatthā devatā tassa bhikkhuno dhammaṃ asuṇantī yena so bhikkhu tenupasaṅkami; upasaṅkamitvā taṃ  bhikkhuṃ gāthāya ajjhabhāsi –</paragraph>
    <gatha type="1">‘‘Kasmā tuvaṃ dhammapadāni bhikkhu, nādhīyasi bhikkhūhi saṃvasanto;</gatha>
    <gatha type="last">Sutvāna dhammaṃ labhatippasādaṃ, diṭṭheva dhamme labhatippasaṃsa’’nti.</gatha>
    <gatha type="1">‘‘Ahu pure dhammapadesu chando, yāva virāgena samāgamimha;</gatha>
    <gatha type="2">Yato  virāgena samāgamimha, yaṃ kiñci diṭṭhaṃva sutaṃ mutaṃ vā;</gatha>
    <gatha type="last">Aññāya nikkhepanamāhu santo’’ti.</gatha>
    <subhead>11. Akusalavitakkasuttaṃ</subhead>
    <paragraph nr="231"> Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu divāvihāragato pāpake akusale vitakke vitakketi, seyyathidaṃ  – kāmavitakkaṃ, byāpādavitakkaṃ, vihiṃsāvitakkaṃ. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi –</paragraph>
    <gatha type="1">‘‘Ayoniso  manasikārā, so vitakkehi khajjasi;</gatha>
    <gatha type="last">Ayoniso <note>[ayoniṃ (pī. ka.)]</note> paṭinissajja, yoniso anucintaya.</gatha>
    <gatha type="1">‘‘Satthāraṃ  dhammamārabbha, saṅghaṃ sīlāni attano;</gatha>
    <gatha type="2">Adhigacchasi pāmojjaṃ, pītisukhamasaṃsayaṃ;</gatha>
    <gatha type="last">Tato pāmojjabahulo, dukkhassantaṃ karissasī’’ti.</gatha>
    <paragraph>Atha kho so bhikkhu tāya devatāya saṃvejito saṃvegamāpādīti.</paragraph>
    <subhead>12. Majjhanhikasuttaṃ</subhead>
    <paragraph nr="232"> Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Atha kho tasmiṃ vanasaṇḍe adhivatthā devatā yena so bhikkhu tenupasaṅkami; upasaṅkamitvā tassa bhikkhuno santike imaṃ gāthaṃ abhāsi –</paragraph>
    <gatha type="1">‘‘Ṭhite majjhanhike kāle, sannisīvesu <note>[sannisinnesu (syā. kaṃ. pī.)]</note> pakkhisu;</gatha>
    <gatha type="last">Saṇateva brahāraññaṃ, taṃ bhayaṃ paṭibhāti maṃ.</gatha>
    <gatha type="1">‘‘Ṭhite majjhanhike kāle, sannisīvesu pakkhisu;</gatha>
    <gatha type="last">Saṇateva brahāraññaṃ, sā rati paṭibhāti ma’’nti.</gatha>
    <subhead>13. Pākatindriyasuttaṃ</subhead>
    <paragraph nr="233"> Ekaṃ samayaṃ sambahulā bhikkhū kosalesu viharanti aññatarasmiṃ vanasaṇḍe uddhatā unnaḷā capalā mukharā vikiṇṇavācā  muṭṭhassatino asampajānā asamāhitā vibbhantacittā  pākatindriyā. Atha  kho yā tasmiṃ vanasaṇḍe adhivatthā devatā tesaṃ bhikkhūnaṃ anukampikā atthakāmā te bhikkhū saṃvejetukāmā yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi –</paragraph>
    <gatha type="1">‘‘Sukhajīvino pure āsuṃ, bhikkhū gotamasāvakā;</gatha>
    <gatha type="2">Anicchā piṇḍamesanā, anicchā sayanāsanaṃ;</gatha>
    <gatha type="last">Loke aniccataṃ ñatvā, dukkhassantaṃ akaṃsu te.</gatha>
    <gatha type="1">‘‘Dupposaṃ katvā attānaṃ, gāme gāmaṇikā viya;</gatha>
    <gatha type="last">Bhutvā bhutvā nipajjanti, parāgāresu mucchitā.</gatha>
    <gatha type="1">‘‘Saṅghassa  añjaliṃ katvā, idhekacce vadāmahaṃ;</gatha>
    <gatha type="last">Apaviddhā <note>[apaviṭṭhā (syā. kaṃ.)]</note> anāthā te, yathā petā tatheva te.</gatha>
    <gatha type="1">‘‘Ye kho pamattā viharanti, te me sandhāya bhāsitaṃ;</gatha>
    <gatha type="last">Ye appamattā viharanti, namo tesaṃ karomaha’’nti.</gatha>
    <paragraph>Atha kho te bhikkhū tāya devatāya saṃvejitā saṃvegamāpādunti.</paragraph>
    <subhead>14. Gandhatthenasuttaṃ</subhead>
    <paragraph nr="234"> Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu pacchābhattaṃ piṇḍapātapaṭikkanto pokkharaṇiṃ ogāhetvā padumaṃ upasiṅghati. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena  so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi –</paragraph>
    <gatha type="1">‘‘Yametaṃ vārijaṃ pupphaṃ, adinnaṃ upasiṅghasi;</gatha>
    <gatha type="last">Ekaṅgametaṃ theyyānaṃ, gandhatthenosi mārisā’’ti.</gatha>
    <gatha type="1">‘‘Na  harāmi na bhañjāmi, ārā siṅghāmi vārijaṃ;</gatha>
    <gatha type="last">Atha kena nu vaṇṇena, gandhatthenoti vuccati.</gatha>
    <gatha type="1">‘‘Yvāyaṃ bhisāni khanati, puṇḍarīkāni bhañjati;</gatha>
    <gatha type="last">Evaṃ ākiṇṇakammanto, kasmā eso na vuccatī’’ti.</gatha>
    <gatha type="1">‘‘Ākiṇṇaluddo  puriso, dhāticelaṃva makkhito;</gatha>
    <gatha type="last">Tasmiṃ me vacanaṃ natthi, tvañcārahāmi vattave.</gatha>
    <gatha type="1">‘‘Anaṅgaṇassa posassa, niccaṃ sucigavesino;</gatha>
    <gatha type="last">Vālaggamattaṃ pāpassa, abbhāmattaṃva khāyatī’’ti.</gatha>
    <gatha type="1">‘‘Addhā maṃ yakkha jānāsi, atho me anukampasi;</gatha>
    <gatha type="last">Punapi yakkha vajjāsi, yadā passasi edisa’’nti.</gatha>
    <gatha type="1">‘‘Neva  taṃ upajīvāma, napi te bhatakāmhase;</gatha>
    <gatha type="last">Tvameva bhikkhu jāneyya, yena gaccheyya suggati’’nti.</gatha>
    <paragraph>Atha kho so bhikkhu tāya devatāya saṃvejito saṃvegamāpādīti.</paragraph>
    <centered>Vanasaṃyuttaṃ samattaṃ.</centered>
    <paragraph>Tassuddānaṃ –</paragraph>
    <gatha type="1">Vivekaṃ  upaṭṭhānañca, kassapagottena sambahulā;</gatha>
    <gatha type="last">Ānando anuruddho ca, nāgadattañca kulagharaṇī.</gatha>
    <gatha type="1">Vajjiputto ca vesālī, sajjhāyena ayoniso;</gatha>
    <gatha type="last">Majjhanhikālamhi pākatindriya, padumapupphena cuddasa bhaveti.</gatha>
  </text>
</tree>
