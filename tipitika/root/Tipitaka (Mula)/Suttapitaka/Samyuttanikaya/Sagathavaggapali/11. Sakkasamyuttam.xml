<?xml version='1.0' encoding='UTF-8'?>
<tree text="11. Sakkasa&#x1E43;yutta&#x1E43;" target="text">
  <text>
    <title>1. Paṭhamavaggo</title>
    <subhead>1. Suvīrasuttaṃ</subhead>
    <paragraph nr="247"> Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi – ‘‘bhikkhavo’’ti. ‘‘Bhadante’’ti te bhikkhū bhagavato paccassosuṃ. Bhagavā etadavoca –</paragraph>
    <paragraph>‘‘Bhūtapubbaṃ, bhikkhave, asurā deve abhiyaṃsu. Atha kho, bhikkhave, sakko devānamindo suvīraṃ devaputtaṃ āmantesi – ‘ete, tāta suvīra, asurā deve abhiyanti. Gaccha, tāta suvīra, asure paccuyyāhī’ti. ‘Evaṃ bhaddantavā’ti kho, bhikkhave, suvīro devaputto sakkassa devānamindassa paṭissutvā pamādaṃ āpādesi <note>[āharesi (katthaci) navaṅguttare sīhanādasuttepi]</note>. Dutiyampi kho, bhikkhave, sakko devānamindo suvīraṃ devaputtaṃ āmantesi – ‘ete, tāta suvīra, asurā deve abhiyanti. Gaccha, tāta suvīra, asure paccuyyāhī’ti. ‘Evaṃ bhaddantavā’ti kho, bhikkhave, suvīro devaputto sakkassa devānamindassa paṭissutvā dutiyampi pamādaṃ āpādesi. Tatiyampi kho, bhikkhave, sakko devānamindo suvīraṃ devaputtaṃ āmantesi – ‘ete, tāta suvīra, asurā deve abhiyanti. Gaccha, tāta suvīra, asure paccuyyāhī’ti . ‘Evaṃ bhaddantavā’ti kho, bhikkhave, suvīro devaputto sakkassa devānamindassa paṭissutvā tatiyampi pamādaṃ āpādesi. Atha  kho, bhikkhave, sakko devānamindo suvīraṃ devaputtaṃ gāthāya ajjhabhāsi –</paragraph>
    <gatha type="1">‘‘Anuṭṭhahaṃ avāyāmaṃ, sukhaṃ yatrādhigacchati;</gatha>
    <gatha type="last">Suvīra tattha gacchāhi, mañca tattheva pāpayā’’ti.</gatha>
    <gatha type="1">‘‘Alasvassa <note>[alasa’ssa (sī. pī.), alasvāyaṃ (syā. kaṃ.)]</note> anuṭṭhātā, na ca kiccāni kāraye;</gatha>
    <gatha type="last">Sabbakāmasamiddhassa, taṃ me sakka varaṃ disā’’ti.</gatha>
    <gatha type="1">‘‘Yatthālaso  anuṭṭhātā, accantaṃ sukhamedhati;</gatha>
    <gatha type="last">Suvīra tattha gacchāhi, mañca tattheva pāpayā’’ti.</gatha>
    <gatha type="1">‘‘Akammunā <note>[akammanā (sī. pī.)]</note> devaseṭṭha, sakka vindemu yaṃ sukhaṃ;</gatha>
    <gatha type="last">Asokaṃ anupāyāsaṃ, taṃ me sakka varaṃ disā’’ti.</gatha>
    <gatha type="1">‘‘Sace atthi akammena, koci kvaci na jīvati;</gatha>
    <gatha type="2">Nibbānassa hi so maggo, suvīra tattha gacchāhi;</gatha>
    <gatha type="last">Mañca tattheva pāpayā’’ti.</gatha>
    <paragraph>‘‘So hi nāma, bhikkhave, sakko devānamindo sakaṃ puññaphalaṃ upajīvamāno devānaṃ tāvatiṃsānaṃ issariyādhipaccaṃ rajjaṃ kārento uṭṭhānavīriyassa vaṇṇavādī bhavissati. Idha kho taṃ, bhikkhave, sobhetha, yaṃ tumhe evaṃ svākkhāte dhammavinaye pabbajitā samānā uṭṭhaheyyātha  ghaṭeyyātha vāyameyyātha appattassa pattiyā anadhigatassa adhigamāya, asacchikatassa sacchikiriyāyā’’ti.</paragraph>
    <subhead>2. Susīmasuttaṃ</subhead>
    <paragraph nr="248"> Sāvatthiyaṃ. Tatra kho bhagavā bhikkhū āmantesi – ‘‘bhikkhavo’’ti. ‘‘Bhadante’’ti te bhikkhū bhagavato paccassosuṃ. Bhagavā etadavoca –</paragraph>
    <paragraph>‘‘Bhūtapubbaṃ, bhikkhave, asurā deve abhiyaṃsu. Atha kho, bhikkhave, sakko devānamindo susīmaṃ <note>[susimaṃ (syā. kaṃ. ka.)]</note> devaputtaṃ āmantesi – ‘ete, tāta susīma, asurā deve abhiyanti. Gaccha, tāta susīma, asure paccuyyāhī’ti. ‘Evaṃ bhaddantavā’ti kho, bhikkhave, susīmo devaputto sakkassa devānamindassa paṭissutvā pamādaṃ āpādesi. Dutiyampi  kho, bhikkhave, sakko  devānamindo susīmaṃ devaputtaṃ āmantesi…pe… dutiyampi pamādaṃ āpādesi. Tatiyampi kho, bhikkhave, sakko devānamindo susīmaṃ devaputtaṃ āmantesi…pe… tatiyampi pamādaṃ āpādesi. Atha kho, bhikkhave, sakko devānamindo susīmaṃ devaputtaṃ gāthāya ajjhabhāsi –</paragraph>
    <gatha type="1">‘‘Anuṭṭhahaṃ  avāyāmaṃ, sukhaṃ yatrādhigacchati;</gatha>
    <gatha type="last">Susīma tattha gacchāhi, mañca tattheva pāpayā’’ti.</gatha>
    <gatha type="1">‘‘Alasvassa  anuṭṭhātā, na ca kiccāni kāraye;</gatha>
    <gatha type="last">Sabbakāmasamiddhassa, taṃ me sakka varaṃ disā’’ti.</gatha>
    <gatha type="1">‘‘Yatthālaso anuṭṭhātā, accantaṃ sukhamedhati;</gatha>
    <gatha type="last">Susīma tattha gacchāhi, mañca tattheva pāpayā’’ti.</gatha>
    <gatha type="1">‘‘Akammunā devaseṭṭha, sakka vindemu yaṃ sukhaṃ;</gatha>
    <gatha type="last">Asokaṃ anupāyāsaṃ, taṃ me sakka varaṃ disā’’ti.</gatha>
    <gatha type="1">‘‘Sace atthi akammena, koci kvaci na jīvati;</gatha>
    <gatha type="2">Nibbānassa hi so maggo, susīma tattha gacchāhi;</gatha>
    <gatha type="last">Mañca tattheva pāpayā’’ti.</gatha>
    <paragraph>‘‘So hi nāma, bhikkhave, sakko devānamindo sakaṃ puññaphalaṃ upajīvamāno devānaṃ tāvatiṃsānaṃ issariyādhipaccaṃ rajjaṃ kārento uṭṭhānavīriyassa vaṇṇavādī bhavissati. Idha kho taṃ, bhikkhave, sobhetha, yaṃ tumhe evaṃ svākkhāte dhammavinaye pabbajitā samānā uṭṭhaheyyātha ghaṭeyyātha vāyameyyātha appattassa pattiyā, anadhigatassa adhigamāya, asacchikatassa sacchikiriyāyā’’ti.</paragraph>
    <subhead>3. Dhajaggasuttaṃ</subhead>
    <paragraph nr="249"> Sāvatthiyaṃ . Tatra kho bhagavā bhikkhū āmantesi – ‘‘bhikkhavo’’ti . ‘‘Bhadante’’ti te bhikkhū bhagavato paccassosuṃ. Bhagavā etadavoca –</paragraph>
    <paragraph>‘‘Bhūtapubbaṃ, bhikkhave, devāsurasaṅgāmo samupabyūḷho ahosi. Atha kho, bhikkhave, sakko devānamindo deve tāvatiṃse āmantesi –</paragraph>
    <paragraph>‘Sace, mārisā, devānaṃ saṅgāmagatānaṃ uppajjeyya  bhayaṃ vā chambhitattaṃ vā lomahaṃso vā, mameva tasmiṃ samaye dhajaggaṃ ullokeyyātha. Mamañhi vo dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati’.</paragraph>
    <paragraph>‘No ce me dhajaggaṃ ullokeyyātha, atha pajāpatissa devarājassa dhajaggaṃ ullokeyyātha. Pajāpatissa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati’.</paragraph>
    <paragraph>‘No  ce pajāpatissa devarājassa dhajaggaṃ ullokeyyātha, atha varuṇassa devarājassa dhajaggaṃ ullokeyyātha. Varuṇassa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati’.</paragraph>
    <paragraph>‘No ce varuṇassa devarājassa dhajaggaṃ ullokeyyātha, atha īsānassa devarājassa dhajaggaṃ ullokeyyātha. Īsānassa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissatī’’’ti.</paragraph>
    <paragraph>‘‘Taṃ kho pana, bhikkhave, sakkassa vā devānamindassa dhajaggaṃ ullokayataṃ, pajāpatissa vā devarājassa dhajaggaṃ ullokayataṃ, varuṇassa vā devarājassa dhajaggaṃ ullokayataṃ, īsānassa vā devarājassa dhajaggaṃ ullokayataṃ yaṃ  bhavissati bhayaṃ vā chambhitattaṃ vā lomahaṃso vā, so pahīyethāpi nopi pahīyetha <note>[no pahīyetha (ka.)]</note>.</paragraph>
    <paragraph>‘‘Taṃ  kissa hetu? Sakko hi, bhikkhave, devānamindo avītarāgo avītadoso avītamoho bhīru chambhī utrāsī palāyīti.</paragraph>
    <paragraph>‘‘Ahañca kho, bhikkhave, evaṃ vadāmi – ‘sace tumhākaṃ, bhikkhave, araññagatānaṃ vā rukkhamūlagatānaṃ vā suññāgāragatānaṃ vā uppajjeyya bhayaṃ vā chambhitattaṃ vā lomahaṃso vā, mameva tasmiṃ samaye anussareyyātha – itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Mamañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</paragraph>
    <paragraph>‘‘No  ce maṃ anussareyyātha, atha dhammaṃ anussareyyātha – ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Dhammañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</paragraph>
    <paragraph>‘‘No ce dhammaṃ anussareyyātha, atha saṅghaṃ anussareyyātha – ‘suppaṭipanno bhagavato sāvakasaṅgho ujuppaṭipanno bhagavato sāvakasaṅgho  ñāyappaṭipanno bhagavato sāvakasaṅgho sāmīcippaṭipanno bhagavato sāvakasaṅgho, yadidaṃ cattāri purisayugāni aṭṭha purisapuggalā esa bhagavato sāvakasaṅgho, āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. Saṅghañhi vo, bhikkhave, anussarataṃ  yaṃ bhavissati bhayaṃ vā chambhitattaṃ vā lomahaṃso vā, so pahīyissati.</paragraph>
    <paragraph>‘‘Taṃ kissa hetu? Tathāgato hi, bhikkhave, arahaṃ sammāsambuddho vītarāgo vītadoso vītamoho abhīru acchambhī anutrāsī apalāyī’’ti. Idamavoca bhagavā. Idaṃ vatvāna sugato athāparaṃ etadavoca satthā –</paragraph>
    <gatha type="1">‘‘Araññe rukkhamūle vā, suññāgāreva bhikkhavo;</gatha>
    <gatha type="last">Anussaretha <note>[anussareyyātha (ka.) padasiddhi pana cintetabbā]</note> sambuddhaṃ, bhayaṃ tumhāka no siyā.</gatha>
    <gatha type="1">‘‘No  ce buddhaṃ sareyyātha, lokajeṭṭhaṃ narāsabhaṃ;</gatha>
    <gatha type="last">Atha dhammaṃ sareyyātha, niyyānikaṃ sudesitaṃ.</gatha>
    <gatha type="1">‘‘No ce dhammaṃ sareyyātha, niyyānikaṃ sudesitaṃ;</gatha>
    <gatha type="last">Atha saṅghaṃ sareyyātha, puññakkhettaṃ anuttaraṃ.</gatha>
    <gatha type="1">‘‘Evaṃ buddhaṃ sarantānaṃ, dhammaṃ saṅghañca bhikkhavo;</gatha>
    <gatha type="last">Bhayaṃ vā chambhitattaṃ vā, lomahaṃso na hessatī’’ti.</gatha>
    <subhead>4. Vepacittisuttaṃ</subhead>
    <paragraph nr="250"> Sāvatthinidānaṃ. ‘‘Bhūtapubbaṃ , bhikkhave, devāsurasaṅgāmo samupabyūḷho ahosi. Atha kho, bhikkhave, vepacitti asurindo asure āmantesi – ‘sace, mārisā, devānaṃ asurasaṅgāme samupabyūḷhe asurā  jineyyuṃ devā parājineyyuṃ <note>[parājeyyuṃ (sī. pī.)]</note>, yena naṃ sakkaṃ devānamindaṃ kaṇṭhapañcamehi bandhanehi bandhitvā mama santike āneyyātha asurapura’nti. Sakkopi kho, bhikkhave, devānamindo deve tāvatiṃse āmantesi – ‘sace, mārisā, devānaṃ asurasaṅgāme samupabyūḷhe devā jineyyuṃ asurā parājineyyuṃ, yena naṃ vepacittiṃ asurindaṃ kaṇṭhapañcamehi bandhanehi bandhitvā mama santike āneyyātha sudhammasabha’’’nti. Tasmiṃ kho pana, bhikkhave, saṅgāme devā jiniṃsu , asurā parājiniṃsu <note>[parājiṃsu (sī. pī.)]</note>. Atha kho, bhikkhave, devā tāvatiṃsā vepacittiṃ asurindaṃ kaṇṭhapañcamehi bandhanehi bandhitvā sakkassa devānamindassa santike ānesuṃ sudhammasabhaṃ. Tatra sudaṃ, bhikkhave, vepacitti asurindo kaṇṭhapañcamehi bandhanehi baddho sakkaṃ devānamindaṃ sudhammasabhaṃ pavisantañca nikkhamantañca asabbhāhi pharusāhi vācāhi akkosati paribhāsati. Atha kho, bhikkhave, mātali saṅgāhako sakkaṃ devānamindaṃ gāthāhi ajjhabhāsi –</paragraph>
    <gatha type="1">‘‘Bhayā nu maghavā sakka, dubbalyā no titikkhasi;</gatha>
    <gatha type="last">Suṇanto pharusaṃ vācaṃ, sammukhā vepacittino’’ti.</gatha>
    <gatha type="1">‘‘Nāhaṃ  bhayā na dubbalyā, khamāmi vepacittino;</gatha>
    <gatha type="last">Kathañhi mādiso viññū, bālena paṭisaṃyuje’’ti.</gatha>
    <gatha type="1">‘‘Bhiyyo bālā pabhijjeyyuṃ, no cassa paṭisedhako;</gatha>
    <gatha type="last">Tasmā bhusena daṇḍena, dhīro bālaṃ nisedhaye’’ti.</gatha>
    <gatha type="1">‘‘Etadeva  ahaṃ maññe, bālassa paṭisedhanaṃ;</gatha>
    <gatha type="last">Paraṃ saṅkupitaṃ ñatvā, yo sato upasammatī’’ti.</gatha>
    <gatha type="1">‘‘Etadeva titikkhāya, vajjaṃ passāmi vāsava;</gatha>
    <gatha type="2">Yadā naṃ maññati bālo, bhayā myāyaṃ titikkhati;</gatha>
    <gatha type="last">Ajjhāruhati dummedho, gova bhiyyo palāyina’’nti.</gatha>
    <gatha type="1">‘‘Kāmaṃ  maññatu vā mā vā, bhayā myāyaṃ titikkhati;</gatha>
    <gatha type="last">Sadatthaparamā atthā, khantyā bhiyyo na vijjati.</gatha>
    <gatha type="1">‘‘Yo have balavā santo, dubbalassa titikkhati;</gatha>
    <gatha type="last">Tamāhu paramaṃ khantiṃ, niccaṃ khamati dubbalo.</gatha>
    <gatha type="1">‘‘Abalaṃ taṃ balaṃ āhu, yassa bālabalaṃ balaṃ;</gatha>
    <gatha type="last">Balassa dhammaguttassa, paṭivattā na vijjati.</gatha>
    <gatha type="1">‘‘Tasseva tena pāpiyo, yo kuddhaṃ paṭikujjhati;</gatha>
    <gatha type="last">Kuddhaṃ appaṭikujjhanto, saṅgāmaṃ jeti dujjayaṃ.</gatha>
    <gatha type="1">‘‘Ubhinnamatthaṃ  carati, attano ca parassa ca;</gatha>
    <gatha type="last">Paraṃ saṅkupitaṃ ñatvā, yo sato upasammati.</gatha>
    <gatha type="1">‘‘Ubhinnaṃ  tikicchantānaṃ, attano ca parassa ca;</gatha>
    <gatha type="last">Janā maññanti bāloti, ye dhammassa akovidā’’ti.</gatha>
    <paragraph>‘‘So hi nāma, bhikkhave, sakko devānamindo sakaṃ puññaphalaṃ upajīvamāno devānaṃ tāvatiṃsānaṃ issariyādhipaccaṃ rajjaṃ kārento khantisoraccassa vaṇṇavādī bhavissati. Idha kho taṃ, bhikkhave, sobhetha yaṃ  tumhe evaṃ svākkhāte dhammavinaye pabbajitā samānā khamā ca bhaveyyātha soratā cā’’ti.</paragraph>
    <subhead>5. Subhāsitajayasuttaṃ</subhead>
    <paragraph nr="251"> Sāvatthinidānaṃ. ‘‘Bhūtapubbaṃ, bhikkhave, devāsurasaṅgāmo samupabyūḷho ahosi. Atha kho, bhikkhave, vepacitti asurindo sakkaṃ devānamindaṃ etadavoca – ‘hotu, devānaminda, subhāsitena jayo’ti. ‘Hotu, vepacitti, subhāsitena jayo’ti. Atha kho, bhikkhave, devā ca asurā ca pārisajje ṭhapesuṃ – ‘ime no subhāsitadubbhāsitaṃ ājānissantī’ti. Atha kho, bhikkhave, vepacittiṃ asurindo sakkaṃ devānamindaṃ etadavoca – ‘bhaṇa, devānaminda, gātha’nti. Evaṃ vutte, bhikkhave, sakko devānamindo vepacitti asurindaṃ etadavoca – ‘tumhe khvettha, vepacitti, pubbadevā. Bhaṇa, vepacitti, gātha’nti. Evaṃ  vutte, bhikkhave, vepacitti asurindo imaṃ gāthaṃ abhāsi –</paragraph>
    <gatha type="1">‘‘Bhiyyo bālā pabhijjeyyuṃ, no cassa paṭisedhako;</gatha>
    <gatha type="last">Tasmā bhusena daṇḍena, dhīro bālaṃ nisedhaye’’ti.</gatha>
    <paragraph>‘‘Bhāsitāya kho pana, bhikkhave, vepacittinā asurindena gāthāya asurā anumodiṃsu, devā tuṇhī ahesuṃ. Atha kho, bhikkhave, vepacitti asurindo sakkaṃ devānamindaṃ etadavoca – ‘bhaṇa, devānaminda, gātha’nti. Evaṃ  vutte, bhikkhave, sakko devānamindo imaṃ gāthaṃ abhāsi –</paragraph>
    <gatha type="1">‘‘Etadeva  ahaṃ maññe, bālassa paṭisedhanaṃ;</gatha>
    <gatha type="last">Paraṃ saṅkupitaṃ ñatvā, yo sato upasammatī’’ti.</gatha>
    <paragraph>‘‘Bhāsitāya  kho pana, bhikkhave, sakkena devānamindena gāthāya, devā anumodiṃsu, asurā tuṇhī ahesuṃ. Atha kho, bhikkhave, sakko devānamindo vepacittiṃ asurindaṃ etadavoca – ‘bhaṇa, vepacitti, gātha’nti. Evaṃ vutte, bhikkhave, vepacitti asurindo imaṃ gāthaṃ abhāsi –</paragraph>
    <gatha type="1">‘‘Etadeva titikkhāya, vajjaṃ passāmi vāsava;</gatha>
    <gatha type="2">Yadā naṃ maññati bālo, bhayā myāyaṃ titikkhati;</gatha>
    <gatha type="last">Ajjhāruhati dummedho, gova bhiyyo palāyina’’nti.</gatha>
    <paragraph>‘‘Bhāsitāya kho pana, bhikkhave, vepacittinā asurindena gāthāya asurā anumodiṃsu, devā tuṇhī ahesuṃ. Atha kho, bhikkhave, vepacitti asurindo sakkaṃ devānamindaṃ etadavoca – ‘bhaṇa, devānaminda, gātha’nti. Evaṃ vutte, bhikkhave, sakko devānamindo imā gāthāyo abhāsi –</paragraph>
    <gatha type="1">‘‘Kāmaṃ maññatu vā mā vā, bhayā myāyaṃ titikkhati;</gatha>
    <gatha type="last">Sadatthaparamā atthā, khantyā bhiyyo na vijjati.</gatha>
    <gatha type="1">‘‘Yo have balavā santo, dubbalassa titikkhati;</gatha>
    <gatha type="last">Tamāhu paramaṃ khantiṃ, niccaṃ khamati dubbalo.</gatha>
    <gatha type="1">‘‘Abalaṃ  taṃ balaṃ āhu, yassa bālabalaṃ balaṃ;</gatha>
    <gatha type="last">Balassa dhammaguttassa, paṭivattā na vijjati.</gatha>
    <gatha type="1">‘‘Tasseva tena pāpiyo, yo kuddhaṃ paṭikujjhati;</gatha>
    <gatha type="last">Kuddhaṃ appaṭikujjhanto, saṅgāmaṃ jeti dujjayaṃ.</gatha>
    <gatha type="1">‘‘Ubhinnamatthaṃ  carati, attano ca parassa ca;</gatha>
    <gatha type="last">Paraṃ saṅkupitaṃ ñatvā, yo sato upasammati.</gatha>
    <gatha type="1">‘‘Ubhinnaṃ  tikicchantānaṃ, attano ca parassa ca;</gatha>
    <gatha type="last">Janā maññanti bāloti, ye dhammassa akovidā’’ti.</gatha>
    <paragraph>‘‘Bhāsitāsu kho pana, bhikkhave, sakkena devānamindena gāthāsu, devā anumodiṃsu, asurā tuṇhī ahesuṃ. Atha kho, bhikkhave, devānañca asurānañca pārisajjā etadavocuṃ – ‘bhāsitā kho vepacittinā asurindena gāthāyo. Tā ca kho sadaṇḍāvacarā sasatthāvacarā, iti bhaṇḍanaṃ iti  viggaho iti kalaho. Bhāsitā kho <note>[bhāsitā kho pana (sī.)]</note> sakkena devānamindena gāthāyo. Tā ca kho adaṇḍāvacarā asatthāvacarā, iti abhaṇḍanaṃ iti aviggaho iti akalaho. Sakkassa devānamindassa subhāsitena jayo’ti. Iti kho, bhikkhave sakkassa devānamindassa subhāsitena jayo ahosī’’ti.</paragraph>
    <subhead>6. Kulāvakasuttaṃ</subhead>
    <paragraph nr="252"> Sāvatthiyaṃ. ‘‘Bhūtapubbaṃ, bhikkhave, devāsurasaṅgāmo samupabyūḷho ahosi. Tasmiṃ kho pana, bhikkhave, saṅgāme asurā jiniṃsu , devā parājiniṃsu. Parājitā ca kho, bhikkhave, devā apāyaṃsveva uttarenamukhā, abhiyaṃsveva ne asurā. Atha kho, bhikkhave, sakko devānamindo mātali saṅgāhakaṃ gāthāya ajjhabhāsi –</paragraph>
    <gatha type="1">‘‘Kulāvakā mātali simbalismiṃ,</gatha>
    <gatha type="2">Īsāmukhena parivajjayassu;</gatha>
    <gatha type="3">Kāmaṃ cajāma asuresu pāṇaṃ,</gatha>
    <gatha type="last">Māyime dijā vikulāvakā <note>[vikulāvā (syā. kaṃ. ka.)]</note> ahesu’’nti.</gatha>
    <paragraph>‘‘‘Evaṃ bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṃ ājaññarathaṃ paccudāvattesi. Atha kho, bhikkhave, asurānaṃ etadahosi  – ‘paccudāvatto kho dāni sakkassa devānamindassa sahassayutto ājaññaratho . Dutiyampi kho devā asurehi saṅgāmessantīti bhītā asurapurameva pāvisiṃsu. Iti kho, bhikkhave, sakkassa devānamindassa dhammena jayo ahosī’’’ti.</paragraph>
    <subhead>7. Nadubbhiyasuttaṃ</subhead>
    <paragraph nr="253"> Sāvatthiyaṃ. ‘‘Bhūtapubbaṃ, bhikkhave, sakkassa devānamindassa rahogatassa paṭisallīnassa evaṃ cetaso parivitakko udapādi – ‘yopi me assa supaccatthiko tassapāhaṃ na dubbheyya’nti. Atha kho, bhikkhave, vepacitti asurindo sakkassa devānamindassa cetasā cetoparivitakkamaññāya  yena sakko devānamindo tenupasaṅkami. Addasā  kho, bhikkhave, sakko devānamindo vepacittiṃ asurindaṃ dūratova āgacchantaṃ. Disvāna vepacittiṃ asurindaṃ etadavoca – ‘tiṭṭha, vepacitti, gahitosī’’’ti.</paragraph>
    <paragraph>‘‘Yadeva te, mārisa, pubbe cittaṃ, tadeva tvaṃ mā pajahāsī’’ti <note>[tadeva tvaṃ mārisa pahāsīti (sī. syā. kaṃ.)]</note>.</paragraph>
    <paragraph>‘‘Sapassu ca me, vepacitti, adubbhāyā’’ti <note>[adrubbhāya (ka.)]</note>.</paragraph>
    <gatha type="1">‘‘Yaṃ musā bhaṇato pāpaṃ, yaṃ pāpaṃ ariyūpavādino;</gatha>
    <gatha type="2">Mittadduno ca yaṃ pāpaṃ, yaṃ pāpaṃ akataññuno;</gatha>
    <gatha type="last">Tameva pāpaṃ phusatu <note>[phusati (sī. pī.)]</note>, yo te dubbhe sujampatī’’ti.</gatha>
    <subhead>8. Verocanaasurindasuttaṃ</subhead>
    <paragraph nr="254"> Sāvatthiyaṃ jetavane. Tena kho pana samayena bhagavā divāvihāragato hoti paṭisallīno. Atha kho sakko ca devānamindo verocano ca asurindo yena bhagavā tenupasaṅkamiṃsu; upasaṅkamitvā paccekaṃ dvārabāhaṃ nissāya aṭṭhaṃsu. Atha kho verocano asurindo bhagavato santike imaṃ gāthaṃ abhāsi –</paragraph>
    <gatha type="1">‘‘Vāyametheva  puriso, yāva atthassa nipphadā;</gatha>
    <gatha type="last">Nipphannasobhano <note>[sobhino (sī.), sobhaṇo (pī. ka.)]</note> attho <note>[atthā (sī.)]</note>, verocanavaco ida’’nti.</gatha>
    <gatha type="1">‘‘Vāyametheva  puriso, yāva atthassa nipphadā;</gatha>
    <gatha type="last">Nipphannasobhano attho <note>[nipphannasobhino atthā (sī. syā. kaṃ.)]</note>, khantyā bhiyyo na vijjatī’’ti.</gatha>
    <gatha type="1">‘‘Sabbe  sattā atthajātā, tattha tattha yathārahaṃ;</gatha>
    <gatha type="2">Saṃyogaparamā tveva, sambhogā sabbapāṇinaṃ;</gatha>
    <gatha type="last">Nipphannasobhano attho, verocanavaco ida’’nti.</gatha>
    <gatha type="1">‘‘Sabbe sattā atthajātā, tattha tattha yathārahaṃ;</gatha>
    <gatha type="2">Saṃyogaparamā tveva, sambhogā sabbapāṇinaṃ;</gatha>
    <gatha type="last">Nipphannasobhano attho, khantyā bhiyyo na vijjatī’’ti.</gatha>
    <subhead>9. Araññāyatanaisisuttaṃ</subhead>
    <paragraph nr="255"> Sāvatthiyaṃ . ‘‘Bhūtapubbaṃ, bhikkhave, sambahulā isayo sīlavanto kalyāṇadhammā araññāyatane paṇṇakuṭīsu sammanti. Atha kho, bhikkhave, sakko ca devānamindo vepacitti ca asurindo yena te isayo sīlavanto kalyāṇadhammā tenupasaṅkamiṃsu. Atha kho, bhikkhave, vepacitti asurindo paṭaliyo <note>[aṭaliyo (sī. syā. kaṃ. pī.), āṭaliyo (ka.) ma. ni. 2.410]</note> upāhanā ārohitvā khaggaṃ olaggetvā chattena dhāriyamānena aggadvārena assamaṃ pavisitvā te isayo sīlavante kalyāṇadhamme apabyāmato karitvā atikkami. Atha kho, bhikkhave, sakko devānamindo paṭaliyo upāhanā orohitvā khaggaṃ aññesaṃ datvā chattaṃ apanāmetvā dvāreneva assamaṃ pavisitvā te isayo sīlavante kalyāṇadhamme anuvātaṃ pañjaliko namassamāno aṭṭhāsi’’. Atha kho, bhikkhave, te isayo sīlavanto kalyāṇadhammā sakkaṃ devānamindaṃ gāthāya ajjhabhāsiṃsu –</paragraph>
    <gatha type="1">‘‘Gandho  isīnaṃ ciradikkhitānaṃ,</gatha>
    <gatha type="2">Kāyā cuto gacchati mālutena;</gatha>
    <gatha type="3">Ito  paṭikkamma sahassanetta,</gatha>
    <gatha type="last">Gandho isīnaṃ asuci devarājā’’ti.</gatha>
    <gatha type="1">‘‘Gandho isīnaṃ ciradikkhitānaṃ,</gatha>
    <gatha type="2">Kāyā cuto gacchatu <note>[gacchati (sī. syā. kaṃ.)]</note> mālutena,</gatha>
    <gatha type="3">Sucitrapupphaṃ sirasmiṃva mālaṃ;</gatha>
    <gatha type="2">Gandhaṃ  etaṃ paṭikaṅkhāma bhante,</gatha>
    <gatha type="last">Na hettha devā paṭikūlasaññino’’ti.</gatha>
    <subhead>10. Samuddakasuttaṃ</subhead>
    <paragraph nr="256"> Sāvatthiyaṃ. ‘‘Bhūtapubbaṃ, bhikkhave, sambahulā isayo sīlavanto kalyāṇadhammā samuddatīre paṇṇakuṭīsu sammanti. Tena kho pana samayena devāsurasaṅgāmo samupabyūḷho ahosi. Atha kho, bhikkhave, tesaṃ isīnaṃ sīlavantānaṃ kalyāṇadhammānaṃ etadahosi – ‘dhammikā kho devā, adhammikā asurā. Siyāpi no asurato bhayaṃ. Yaṃnūna mayaṃ sambaraṃ asurindaṃ upasaṅkamitvā  abhayadakkhiṇaṃ yāceyyāmā’’’ti. ‘‘Atha kho, bhikkhave, te isayo sīlavanto kalyāṇadhammā – seyyathāpi  nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya evameva – samuddatīre paṇṇakuṭīsu antarahitā sambarassa asurindassa sammukhe pāturahesuṃ. Atha kho, bhikkhave, te isayo sīlavanto kalyāṇadhammā sambaraṃ asurindaṃ gāthāya ajjhabhāsiṃsu –</paragraph>
    <gatha type="1">‘‘Isayo sambaraṃ pattā, yācanti abhayadakkhiṇaṃ;</gatha>
    <gatha type="last">Kāmaṃkaro hi te dātuṃ, bhayassa abhayassa vā’’ti.</gatha>
    <gatha type="1">‘‘Isīnaṃ abhayaṃ natthi, duṭṭhānaṃ sakkasevinaṃ;</gatha>
    <gatha type="last">Abhayaṃ yācamānānaṃ, bhayameva dadāmi vo’’ti.</gatha>
    <gatha type="1">‘‘Abhayaṃ  yācamānānaṃ, bhayameva dadāsi no;</gatha>
    <gatha type="last">Paṭiggaṇhāma te etaṃ, akkhayaṃ hotu te bhayaṃ.</gatha>
    <gatha type="1">‘‘Yādisaṃ vapate bījaṃ, tādisaṃ harate phalaṃ;</gatha>
    <gatha type="2">Kalyāṇakārī kalyāṇaṃ, pāpakārī ca pāpakaṃ;</gatha>
    <gatha type="last">Pavuttaṃ tāta te bījaṃ, phalaṃ paccanubhossasī’’ti.</gatha>
    <paragraph>‘‘Atha kho, bhikkhave, te isayo sīlavanto kalyāṇadhammā sambaraṃ asurindaṃ abhisapitvā – seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya evameva – sambarassa asurindassa sammukhe antarahitā samuddatīre paṇṇakuṭīsu pāturahesuṃ. Atha  kho, bhikkhave, sambaro asurindo tehi isīhi sīlavantehi kalyāṇadhammehi abhisapito rattiyā sudaṃ tikkhattuṃ ubbijjī’’ti.</paragraph>
    <centered>Paṭhamo vaggo.</centered>
    <paragraph>Tassuddānaṃ –</paragraph>
    <gatha type="1">Suvīraṃ susīmañceva, dhajaggaṃ vepacittino;</gatha>
    <gatha type="2">Subhāsitaṃ jayañceva, kulāvakaṃ nadubbhiyaṃ;</gatha>
    <gatha type="3">Verocana asurindo, isayo araññakañceva;</gatha>
    <gatha type="last">Isayo ca samuddakāti.</gatha>
    <title>2. Dutiyavaggo</title>
    <subhead>1. Vatapadasuttaṃ</subhead>
    <paragraph nr="257"> Sāvatthiyaṃ . ‘‘Sakkassa, bhikkhave, devānamindassa pubbe manussabhūtassa satta vatapadāni <note>[vattapadāni (ka.)]</note> samattāni samādinnāni ahesuṃ, yesaṃ samādinnattā sakko sakkattaṃ ajjhagā. Katamāni satta vatapadāni? Yāvajīvaṃ mātāpettibharo assaṃ, yāvajīvaṃ kule jeṭṭhāpacāyī assaṃ, yāvajīvaṃ saṇhavāco assaṃ, yāvajīvaṃ apisuṇavāco assaṃ, yāvajīvaṃ vigatamalamaccherena cetasā agāraṃ ajjhāvaseyyaṃ muttacāgo payatapāṇi vossaggarato yācayogo dānasaṃvibhāgarato, yāvajīvaṃ saccavāco assaṃ, yāvajīvaṃ akkodhano assaṃ – sacepi me kodho uppajjeyya, khippameva naṃ paṭivineyya’’nti. ‘‘Sakkassa, bhikkhave, devānamindassa pubbe manussabhūtassa imāni satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagā’’ti.</paragraph>
    <gatha type="1">‘‘Mātāpettibharaṃ  jantuṃ, kule jeṭṭhāpacāyinaṃ;</gatha>
    <gatha type="last">Saṇhaṃ sakhilasambhāsaṃ, pesuṇeyyappahāyinaṃ.</gatha>
    <gatha type="1">‘‘Maccheravinaye yuttaṃ, saccaṃ kodhābhibhuṃ naraṃ;</gatha>
    <gatha type="last">Taṃ ve devā tāvatiṃsā, āhu sappuriso itī’’ti.</gatha>
    <subhead>2. Sakkanāmasuttaṃ</subhead>
    <paragraph nr="258"> Sāvatthiyaṃ  jetavane. Tatra kho bhagavā bhikkhū etadavoca – ‘‘sakko, bhikkhave, devānamindo pubbe manussabhūto samāno magho nāma māṇavo ahosi, tasmā maghavāti vuccati.</paragraph>
    <paragraph>‘‘Sakko, bhikkhave, devānamindo pubbe manussabhūto samāno pure <note>[pure pure (sī. pī.)]</note> dānaṃ adāsi, tasmā purindadoti vuccati.</paragraph>
    <paragraph>‘‘Sakko, bhikkhave, devānamindo pubbe manussabhūto samāno sakkaccaṃ dānaṃ adāsi, tasmā sakkoti vuccati.</paragraph>
    <paragraph>‘‘Sakko , bhikkhave, devānamindo pubbe manussabhūto samāno āvasathaṃ adāsi, tasmā vāsavoti vuccati.</paragraph>
    <paragraph>‘‘Sakko, bhikkhave, devānamindo sahassampi atthānaṃ muhuttena cinteti, tasmā sahassakkhoti vuccati.</paragraph>
    <paragraph>‘‘Sakkassa, bhikkhave, devānamindassa sujā nāma asurakaññā pajāpati, tasmā sujampatīti vuccati.</paragraph>
    <paragraph>‘‘Sakko, bhikkhave, devānamindo devānaṃ tāvatiṃsānaṃ issariyādhipaccaṃ rajjaṃ kāreti, tasmā devānamindoti vuccati.</paragraph>
    <paragraph>‘‘Sakkassa , bhikkhave devānamindassa pubbe manussabhūtassa satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagā. Katamāni satta vatapadāni? Yāvajīvaṃ mātāpettibharo assaṃ, yāvajīvaṃ kule jeṭṭhāpacāyī assaṃ, yāvajīvaṃ saṇhavāco assaṃ, yāvajīvaṃ apisuṇavāco assaṃ, yāvajīvaṃ vigatamalamaccherena cetasā agāraṃ ajjhāvaseyyaṃ muttacāgo payatapāṇi vossaggarato yācayogo dānasaṃvibhāgarato, yāvajīvaṃ saccavāco assaṃ, yāvajīvaṃ akkodhano assaṃ – sacepi me kodho uppajjeyya, khippameva naṃ paṭivineyya’’nti. ‘‘Sakkassa, bhikkhave, devānamindassa pubbe manussabhūtassa imāni satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagā’’ti.</paragraph>
    <gatha type="1">‘‘Mātāpettibharaṃ  jantuṃ, kule jeṭṭhāpacāyinaṃ;</gatha>
    <gatha type="last">Saṇhaṃ sakhilasambhāsaṃ, pesuṇeyyappahāyinaṃ.</gatha>
    <gatha type="1">‘‘Maccheravinaye yuttaṃ, saccaṃ kodhābhibhuṃ naraṃ;</gatha>
    <gatha type="last">Taṃ ve devā tāvatiṃsā, āhu sappuriso itī’’ti.</gatha>
    <subhead>3. Mahālisuttaṃ</subhead>
    <paragraph nr="259"> Evaṃ  me sutaṃ – ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho mahāli licchavī yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ  nisinno kho mahāli licchavī bhagavantaṃ etadavoca –</paragraph>
    <paragraph>‘‘Diṭṭho kho , bhante, bhagavatā sakko devānamindo’’ti?</paragraph>
    <paragraph>‘‘Diṭṭho kho me, mahāli, sakko devānamindo’’ti.</paragraph>
    <paragraph>‘‘So hi nūna, bhante, sakkapatirūpako bhavissati. Duddaso hi, bhante, sakko devānamindo’’ti.</paragraph>
    <paragraph>‘‘Sakkañca khvāhaṃ, mahāli, pajānāmi sakkakaraṇe ca dhamme, yesaṃ dhammānaṃ samādinnattā sakko sakkattaṃ ajjhagā, tañca pajānāmi.</paragraph>
    <paragraph>‘‘Sakko, mahāli, devānamindo pubbe manussabhūto samāno magho nāma māṇavo ahosi, tasmā maghavāti vuccati.</paragraph>
    <paragraph>‘‘Sakko, mahāli, devānamindo pubbe manussabhūto samāno sakkaccaṃ dānaṃ adāsi, tasmā sakkoti vuccati.</paragraph>
    <paragraph>‘‘Sakko, mahāli, devānamindo pubbe manussabhūto samāno pure dānaṃ adāsi, tasmā purindadoti vuccati.</paragraph>
    <paragraph>‘‘Sakko, mahāli, devānamindo pubbe manussabhūto samāno āvasathaṃ adāsi, tasmā vāsavoti vuccati.</paragraph>
    <paragraph>‘‘Sakko, mahāli, devānamindo sahassampi atthānaṃ muhuttena cinteti, tasmā sahassakkhoti vuccati.</paragraph>
    <paragraph>‘‘Sakkassa , mahāli, devānamindassa sujā nāma asurakaññā pajāpati, tasmā sujampatīti vuccati.</paragraph>
    <paragraph>‘‘Sakko, mahāli, devānamindo devānaṃ tāvatiṃsānaṃ issariyādhipaccaṃ  rajjaṃ kāreti, tasmā devānamindoti vuccati.</paragraph>
    <paragraph>‘‘Sakkassa, mahāli, devānamindassa pubbe manussabhūtassa satta  vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagā. Katamāni satta vatapadāni? Yāvajīvaṃ mātāpettibharo assaṃ, yāvajīvaṃ kule jeṭṭhāpacāyī assaṃ, yāvajīvaṃ saṇhavāco assaṃ, yāvajīvaṃ apisuṇavāco assaṃ, yāvajīvaṃ vigatamalamaccherena cetasā agāraṃ ajjhāvaseyyaṃ muttacāgo payatapāṇi vossaggarato yācayogo dānasaṃvibhāgarato, yāvajīvaṃ saccavāco assaṃ, yāvajīvaṃ akkodhano assaṃ – sacepi me kodho uppajeyya, khippameva naṃ paṭivineyya’’nti. ‘‘Sakkassa, mahāli, devānamindassa pubbe manussabhūtassa imāni  satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagā’’ti.</paragraph>
    <gatha type="1">‘‘Mātāpettibharaṃ jantuṃ, kule jeṭṭhāpacāyinaṃ;</gatha>
    <gatha type="last">Saṇhaṃ sakhilasambhāsaṃ, pesuṇeyyappahāyinaṃ.</gatha>
    <gatha type="1">‘‘Maccheravinaye yuttaṃ, saccaṃ kodhābhibhuṃ naraṃ;</gatha>
    <gatha type="last">Taṃ ve devā tāvatiṃsā, āhu sappuriso itī’’ti.</gatha>
    <subhead>4. Daliddasuttaṃ</subhead>
    <paragraph nr="260"> Ekaṃ samayaṃ bhagavā rājagahe viharati veḷuvane kalandakanivāpe. Tatra kho bhagavā bhikkhū āmantesi – ‘‘bhikkhavo’’ti. ‘‘Bhadante’’ti te bhikkhū bhagavato paccassosuṃ. Bhagavā etadavoca –</paragraph>
    <paragraph>‘‘Bhūtapubbaṃ, bhikkhave, aññataro puriso imasmiṃyeva  rājagahe manussadaliddo <note>[manussadaḷiddo (sī. syā. kaṃ.)]</note> ahosi manussakapaṇo  manussavarāko. So tathāgatappavedite dhammavinaye saddhaṃ samādiyi, sīlaṃ samādiyi, sutaṃ samādiyi, cāgaṃ samādiyi, paññaṃ samādiyi. So tathāgatappavedite dhammavinaye saddhaṃ samādiyitvā sīlaṃ samādiyitvā sutaṃ samādiyitvā cāgaṃ samādiyitvā paññaṃ samādiyitvā kāyassa bhedā paraṃ maraṇā sugatiṃ  saggaṃ lokaṃ upapajji devānaṃ tāvatiṃsānaṃ sahabyataṃ. So aññe deve atirocati vaṇṇena ceva yasasā ca. Tatra sudaṃ, bhikkhave, devā tāvatiṃsā ujjhāyanti khiyyanti vipācenti – ‘acchariyaṃ vata bho, abbhutaṃ vata bho! Ayañhi devaputto pubbe manussabhūto samāno manussadaliddo ahosi manussakapaṇo manussavarāko; so kāyassa bhedā paraṃ maraṇā sugatiṃ saggaṃ lokaṃ upapanno devānaṃ tāvatiṃsānaṃ sahabyataṃ. So aññe deve atirocati vaṇṇena ceva yasasā cā’’’ti.</paragraph>
    <paragraph>‘‘Atha kho, bhikkhave, sakko devānamindo deve tāvatiṃse āmantesi – ‘mā kho tumhe, mārisā, etassa devaputtassa ujjhāyittha. Eso kho, mārisā, devaputto pubbe manussabhūto samāno tathāgatappavedite  dhammavinaye saddhaṃ samādiyi, sīlaṃ samādiyi, sutaṃ samādiyi, cāgaṃ samādiyi, paññaṃ samādiyi. So tathāgatappavedite dhammavinaye saddhaṃ samādiyitvā sīlaṃ samādiyitvā sutaṃ samādiyitvā cāgaṃ samādiyitvā paññaṃ samādiyitvā kāyassa bhedā paraṃ maraṇā sugatiṃ saggaṃ lokaṃ upapanno devānaṃ tāvatiṃsānaṃ sahabyataṃ . So aññe deve atirocati vaṇṇena ceva yasasā cā’’’ti. Atha kho, bhikkhave, sakko devānamindo deve tāvatiṃse anunayamāno tāyaṃ velāyaṃ imā gāthāyo abhāsi –</paragraph>
    <gatha type="1">‘‘Yassa saddhā tathāgate, acalā suppatiṭṭhitā;</gatha>
    <gatha type="last">Sīlañca yassa kalyāṇaṃ, ariyakantaṃ pasaṃsitaṃ.</gatha>
    <gatha type="1">‘‘Saṅghe pasādo yassatthi, ujubhūtañca dassanaṃ;</gatha>
    <gatha type="last">Adaliddoti taṃ āhu, amoghaṃ tassa jīvitaṃ.</gatha>
    <gatha type="1">‘‘Tasmā saddhañca sīlañca, pasādaṃ dhammadassanaṃ;</gatha>
    <gatha type="last">Anuyuñjetha medhāvī, saraṃ buddhāna sāsana’’nti.</gatha>
    <subhead>5. Rāmaṇeyyakasuttaṃ</subhead>
    <paragraph nr="261"> Sāvatthiyaṃ  jetavane. Atha kho sakko devānamindo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho sakko devānamindo bhagavantaṃ etadavoca – ‘‘kiṃ nu kho, bhante, bhūmirāmaṇeyyaka’’nti?</paragraph>
    <gatha type="1">‘‘Ārāmacetyā  vanacetyā, pokkharañño sunimmitā;</gatha>
    <gatha type="last">Manussarāmaṇeyyassa, kalaṃ nāgghanti soḷasiṃ.</gatha>
    <gatha type="1">‘‘Gāme vā yadi vāraññe, ninne vā yadi vā thale;</gatha>
    <gatha type="last">Yattha arahanto viharanti, taṃ bhūmirāmaṇeyyaka’’nti.</gatha>
    <subhead>6. Yajamānasuttaṃ</subhead>
    <paragraph nr="262"> Ekaṃ  samayaṃ bhagavā rājagahe viharati gijjhakūṭe pabbate. Atha kho sakko devānamindo yena bhagavā tenupasaṅkami; upasaṅkamitvā bhagavantaṃ  abhivādetvā ekamantaṃ aṭṭhāsi. Ekamantaṃ ṭhito kho sakko devānamindo bhagavantaṃ gāthāya ajjhabhāsi –</paragraph>
    <gatha type="1">‘‘Yajamānānaṃ manussānaṃ, puññapekkhāna pāṇinaṃ;</gatha>
    <gatha type="last">Karotaṃ opadhikaṃ puññaṃ, kattha dinnaṃ mahapphala’’nti.</gatha>
    <gatha type="1">‘‘Cattāro ca paṭipannā, cattāro ca phale ṭhitā;</gatha>
    <gatha type="last">Esa saṅgho ujubhūto, paññāsīlasamāhito.</gatha>
    <gatha type="1">‘‘Yajamānānaṃ manussānaṃ, puññapekkhāna pāṇinaṃ;</gatha>
    <gatha type="last">Karotaṃ opadhikaṃ puññaṃ, saṅghe dinnaṃ mahapphala’’nti.</gatha>
    <subhead>7. Buddhavandanāsuttaṃ</subhead>
    <paragraph nr="263"> Sāvatthiyaṃ  jetavane. Tena kho pana samayena bhagavā divāvihāragato hoti paṭisallīno. Atha kho sakko ca devānamindo brahmā ca sahampati yena bhagavā tenupasaṅkamiṃsu; upasaṅkamitvā paccekaṃ dvārabāhaṃ nissāya aṭṭhaṃsu. Atha kho sakko devānamindo bhagavato santike imaṃ gāthaṃ abhāsi –</paragraph>
    <gatha type="1">‘‘Uṭṭhehi  vīra vijitasaṅgāma,</gatha>
    <gatha type="2">Pannabhāra anaṇa vicara loke;</gatha>
    <gatha type="3">Cittañca te suvimuttaṃ,</gatha>
    <gatha type="last">Cando yathā pannarasāya ratti’’nti.</gatha>
    <paragraph>‘‘Na  kho, devānaminda, tathāgatā evaṃ vanditabbā. Evañca kho, devānaminda, tathāgatā vanditabbā –</paragraph>
    <gatha type="1">‘‘Uṭṭhehi vīra vijitasaṅgāma,</gatha>
    <gatha type="2">Satthavāha anaṇa vicara loke;</gatha>
    <gatha type="3">Desassu bhagavā dhammaṃ,</gatha>
    <gatha type="last">Aññātāro bhavissantī’’ti.</gatha>
    <subhead>8. Gahaṭṭhavandanāsuttaṃ</subhead>
    <paragraph nr="264"> Sāvatthiyaṃ. Tatra…pe… etadavoca – ‘‘bhūtapubbaṃ, bhikkhave, sakko devānamindo mātaliṃ saṅgāhakaṃ āmantesi – ‘yojehi, samma mātali, sahassayuttaṃ  ājaññarathaṃ. Uyyānabhūmiṃ gacchāma subhūmiṃ dassanāyā’ti. ‘Evaṃ bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṃ ājaññarathaṃ yojetvā sakkassa devānamindassa paṭivedesi – ‘yutto kho te, mārisa, sahassayutto ājaññaratho. Yassa dāni kālaṃ maññasī’’’ti. Atha kho, bhikkhave, sakko devānamindo vejayantapāsādā orohanto  añjaliṃ katvā <note>[pañjaliko (pī.), pañjaliṃ katvā (ka.)]</note> sudaṃ puthuddisā namassati. Atha  kho, bhikkhave, mātali saṅgāhako sakkaṃ devānamindaṃ gāthāya ajjhabhāsi –</paragraph>
    <gatha type="1">‘‘Taṃ namassanti tevijjā, sabbe bhummā ca khattiyā;</gatha>
    <gatha type="2">Cattāro ca mahārājā, tidasā ca yasassino;</gatha>
    <gatha type="last">Atha ko nāma so yakkho, yaṃ tvaṃ sakka namassasī’’ti.</gatha>
    <gatha type="1">‘‘Maṃ namassanti tevijjā, sabbe bhummā ca khattiyā;</gatha>
    <gatha type="last">Cattāro ca mahārājā, tidasā ca yasassino.</gatha>
    <gatha type="1">‘‘Ahañca sīlasampanne, cirarattasamāhite;</gatha>
    <gatha type="last">Sammāpabbajite vande, brahmacariyaparāyane.</gatha>
    <gatha type="1">‘‘Ye gahaṭṭhā puññakarā, sīlavanto upāsakā;</gatha>
    <gatha type="last">Dhammena dāraṃ posenti, te namassāmi mātalī’’ti.</gatha>
    <gatha type="1">‘‘Seṭṭhā hi kira lokasmiṃ, ye tvaṃ sakka namassasi;</gatha>
    <gatha type="last">Ahampi te namassāmi, ye namassasi vāsavā’’ti.</gatha>
    <gatha type="1">‘‘Idaṃ vatvāna maghavā, devarājā sujampati;</gatha>
    <gatha type="last">Puthuddisā namassitvā, pamukho rathamāruhī’’ti.</gatha>
    <subhead>9. Satthāravandanāsuttaṃ</subhead>
    <paragraph nr="265"> Sāvatthiyaṃ  jetavane. ‘‘Bhūtapubbaṃ, bhikkhave, sakko devānamindo mātaliṃ saṅgāhakaṃ āmantesi – ‘yojehi, samma mātali, sahassayuttaṃ ājaññarathaṃ, uyyānabhūmiṃ gacchāma subhūmiṃ dassanāyā’ti. ‘Evaṃ bhaddantavā’ti kho, bhikkhave, mātali saṅgāhako sakkassa devānamindassa paṭissutvā  sahassayuttaṃ ājaññarathaṃ yojetvā sakkassa devānamindassa  paṭivedesi  – ‘yutto kho te, mārisa, sahassayutto ājaññaratho. Yassa dāni kālaṃ maññasī’’’ti. Atha kho, bhikkhave, sakko devānamindo vejayantapāsādā orohanto añjaliṃ katvā sudaṃ bhagavantaṃ namassati. Atha kho, bhikkhave, mātali saṅgāhako sakkaṃ devānamindaṃ gāthāya ajjhabhāsi –</paragraph>
    <gatha type="1">‘‘Yañhi devā manussā ca, taṃ namassanti vāsava;</gatha>
    <gatha type="last">Atha ko nāma so yakkho, yaṃ tvaṃ sakka namassasī’’ti.</gatha>
    <gatha type="1">‘‘Yo idha sammāsambuddho, asmiṃ loke sadevake;</gatha>
    <gatha type="last">Anomanāmaṃ satthāraṃ, taṃ namassāmi mātali.</gatha>
    <gatha type="1">‘‘Yesaṃ rāgo ca doso ca, avijjā ca virājitā;</gatha>
    <gatha type="last">Khīṇāsavā arahanto, te namassāmi mātali.</gatha>
    <gatha type="1">‘‘Ye rāgadosavinayā, avijjāsamatikkamā;</gatha>
    <gatha type="2">Sekkhā apacayārāmā, appamattānusikkhare;</gatha>
    <gatha type="last">Te namassāmi mātalī’’ti.</gatha>
    <gatha type="1">‘‘Seṭṭhā hi kira lokasmiṃ, ye tvaṃ sakka namassasi;</gatha>
    <gatha type="last">Ahampi te namassāmi, ye namassasi vāsavā’’ti.</gatha>
    <gatha type="1">‘‘Idaṃ vatvāna maghavā, devarājā sujampati;</gatha>
    <gatha type="last">Bhagavantaṃ namassitvā, pamukho rathamāruhī’’ti.</gatha>
    <subhead>10. Saṅghavandanāsuttaṃ</subhead>
    <paragraph nr="266"> Sāvatthiyaṃ  jetavane. Tatra kho…pe… etadavoca – ‘‘bhūtapubbaṃ, bhikkhave, sakko devānamindo mātaliṃ saṅgāhakaṃ āmantesi – ‘yojehi, samma mātali, sahassayuttaṃ ājaññarathaṃ , uyyānabhūmiṃ gacchāma subhūmiṃ dassanāyā’ti. ‘Evaṃ  bhaddantavā’ti kho, bhikkhave, mātali saṅgāhako sakkassa devānamindassa paṭissutvā, sahassayuttaṃ ājaññarathaṃ yojetvā sakkassa devānamindassa paṭivedesi – ‘yutto kho te, mārisa, sahassayutto ājaññaratho, yassa dāni kālaṃ maññasī’’’ti. Atha kho, bhikkhave , sakko devānamindo vejayantapāsādā orohanto añjaliṃ katvā sudaṃ bhikkhusaṅghaṃ namassati. Atha kho, bhikkhave, mātali saṅgāhako sakkaṃ devānamindaṃ gāthāya ajjhabhāsi –</paragraph>
    <gatha type="1">‘‘Tañhi ete namasseyyuṃ, pūtidehasayā narā;</gatha>
    <gatha type="last">Nimuggā kuṇapamhete, khuppipāsasamappitā.</gatha>
    <gatha type="1">‘‘Kiṃ nu tesaṃ pihayasi, anāgārāna vāsava;</gatha>
    <gatha type="last">Ācāraṃ isinaṃ brūhi, taṃ suṇoma vaco tavā’’ti.</gatha>
    <gatha type="1">‘‘Etaṃ tesaṃ pihayāmi, anāgārāna mātali;</gatha>
    <gatha type="last">Yamhā gāmā pakkamanti, anapekkhā vajanti te.</gatha>
    <gatha type="1">‘‘Na tesaṃ koṭṭhe openti, na kumbhi <note>[na kumbhā (syā. kaṃ. pī. ka.)]</note> na kaḷopiyaṃ <note>[khaḷopiyaṃ (sī.)]</note>;</gatha>
    <gatha type="last">Paraniṭṭhitamesānā <note>[paraniṭṭhitamesanā (syā. kaṃ. ka.)]</note>, tena yāpenti subbatā.</gatha>
    <gatha type="1">‘‘Sumantamantino  dhīrā, tuṇhībhūtā samañcarā;</gatha>
    <gatha type="last">Devā viruddhā asurehi, puthu maccā ca mātali.</gatha>
    <gatha type="1">‘‘Aviruddhā viruddhesu, attadaṇḍesu nibbutā;</gatha>
    <gatha type="last">Sādānesu anādānā, te namassāmi mātalī’’ti.</gatha>
    <gatha type="1">‘‘Seṭṭhā hi kira lokasmiṃ, ye tvaṃ sakka namassasi;</gatha>
    <gatha type="last">Ahampi te namassāmi, ye namassasi vāsavā’’ti.</gatha>
    <gatha type="1">‘‘Idaṃ  vatvāna maghavā, devarājā sujampati;</gatha>
    <gatha type="last">Bhikkhusaṅghaṃ namassitvā, pamukho rathamāruhī’’ti.</gatha>
    <centered>Dutiyo vaggo.</centered>
    <paragraph>Tassuddānaṃ –</paragraph>
    <gatha type="1">Devā pana <note>[va tapadena (sī. syā. kaṃ.)]</note> tayo vuttā, daliddañca rāmaṇeyyakaṃ;</gatha>
    <gatha type="last">Yajamānañca vandanā, tayo sakkanamassanāti.</gatha>
    <title>3. Tatiyavaggo</title>
    <subhead>1. Chetvāsuttaṃ</subhead>
    <paragraph nr="267"> Sāvatthiyaṃ  jetavane. Atha kho sakko devānamindo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho sakko devānamindo bhagavantaṃ gāthāya ajjhabhāsi –</paragraph>
    <gatha type="1">‘‘Kiṃsu chetvā sukhaṃ seti, kiṃsu chetvā na socati;</gatha>
    <gatha type="last">Kissassu ekadhammassa, vadhaṃ rocesi gotamā’’ti.</gatha>
    <gatha type="1">‘‘Kodhaṃ chetvā sukhaṃ seti, kodhaṃ chetvā na socati;</gatha>
    <gatha type="2">Kodhassa visamūlassa, madhuraggassa vāsava;</gatha>
    <gatha type="last">Vadhaṃ ariyā pasaṃsanti, tañhi chetvā na socatī’’ti.</gatha>
    <subhead>2. Dubbaṇṇiyasuttaṃ</subhead>
    <paragraph nr="268"> Sāvatthiyaṃ  jetavane. Tatra kho…pe… etadavoca – ‘‘bhūtapubbaṃ, bhikkhave, aññataro yakkho dubbaṇṇo okoṭimako sakkassa devānamindassa āsane nisinno ahosi. Tatra sudaṃ, bhikkhave, devā tāvatiṃsā ujjhāyanti khiyyanti vipācenti – ‘acchariyaṃ vata bho, abbhutaṃ vata, bho! Ayaṃ yakkho dubbaṇṇo okoṭimako sakkassa devānamindassa āsane nisinno’’’ti! Yathā  yathā kho, bhikkhave, devā tāvatiṃsā ujjhāyanti khiyyanti vipācenti, tathā tathā so yakkho abhirūpataro ceva hoti dassanīyataro ca pāsādikataro ca.</paragraph>
    <paragraph>‘‘Atha kho, bhikkhave, devā tāvatiṃsā yena sakko devānamindo tenupasaṅkamiṃsu; upasaṅkamitvā sakkaṃ devānamindaṃ etadavocuṃ – ‘idha te, mārisa, aññataro yakkho dubbaṇṇo okoṭimako sakkassa devānamindassa āsane nisinno. Tatra sudaṃ, mārisa, devā tāvatiṃsā ujjhāyanti khiyyanti vipācenti – acchariyaṃ vata, bho, abbhutaṃ vata, bho! Ayaṃ yakkho dubbaṇṇo okoṭimako  sakkassa devānamindassa āsane nisinnoti. Yathā yathā kho, mārisa, devā ujjhāyanti khiyyanti vipācenti, tathā tathā so yakkho abhirūpataro ceva hoti dassanīyataro  ca pāsādikataro cāti. So hi nūna, mārisa, kodhabhakkho yakkho bhavissatī’’’ti.</paragraph>
    <paragraph>‘‘Atha kho, bhikkhave, sakko devānamindo yena so kodhabhakkho yakkho tenupasaṅkami; upasaṅkamitvā ekaṃsaṃ uttarāsaṅgaṃ karitvā dakkhiṇajāṇumaṇḍalaṃ pathaviyaṃ nihantvā yena so kodhabhakkho yakkho tenañjaliṃ paṇāmetvā tikkhattuṃ nāmaṃ sāveti – ‘sakkohaṃ mārisa, devānamindo, sakkohaṃ, mārisa, devānamindo’ti. Yathā yathā kho, bhikkhave, sakko devānamindo nāmaṃ sāvesi, tathā tathā so yakkho dubbaṇṇataro ceva ahosi okoṭimakataro ca. Dubbaṇṇataro ceva  hutvā okoṭimakataro ca tatthevantaradhāyī’’ti. Atha kho, bhikkhave, sakko devānamindo sake āsane nisīditvā deve tāvatiṃse anunayamāno tāyaṃ velāyaṃ imā gāthāyo abhāsi –</paragraph>
    <gatha type="1">‘‘Na  sūpahatacittomhi, nāvattena suvānayo;</gatha>
    <gatha type="last">Na vo cirāhaṃ kujjhāmi, kodho mayi nāvatiṭṭhati.</gatha>
    <gatha type="1">‘‘Kuddhāhaṃ na pharusaṃ brūmi, na ca dhammāni kittaye;</gatha>
    <gatha type="last">Sanniggaṇhāmi attānaṃ, sampassaṃ atthamattano’’ti.</gatha>
    <subhead>3. Sambarimāyāsuttaṃ</subhead>
    <paragraph nr="269"> Sāvatthiyaṃ…pe… bhagavā etadavoca – ‘‘bhūtapubbaṃ, bhikkhave, vepacitti asurindo ābādhiko ahosi dukkhito bāḷhagilāno. Atha kho bhikkhave, sakko devānamindo yena vepacitti asurindo tenupasaṅkami gilānapucchako. Addasā kho, bhikkhave, vepacitti asurindo sakkaṃ devānamindaṃ dūratova āgacchantaṃ. Disvāna sakkaṃ devānamindaṃ etadavoca – ‘tikiccha maṃ devānamindā’ti. ‘Vācehi  maṃ, vepacitti, sambarimāya’nti. ‘Na tāvāhaṃ vācemi, yāvāhaṃ, mārisa, asure paṭipucchāmī’’’ti. ‘‘Atha kho, bhikkhave, vepacitti asurindo asure paṭipucchi – ‘vācemahaṃ, mārisā, sakkaṃ devānamindaṃ sambarimāya’nti? ‘Mā kho tvaṃ, mārisa, vācesi sakkaṃ devānamindaṃ sambarimāya’’’nti. Atha kho, bhikkhave, vepacitti asurindo sakkaṃ devānamindaṃ gāthāya  ajjhabhāsi –</paragraph>
    <gatha type="1">‘‘Māyāvī  maghavā sakka, devarāja sujampati;</gatha>
    <gatha type="last">Upeti nirayaṃ ghoraṃ, sambarova sataṃ sama’’nti.</gatha>
    <subhead>4. Accayasuttaṃ</subhead>
    <paragraph nr="270"> Sāvatthiyaṃ…pe… ārāme. Tena kho pana samayena dve bhikkhū sampayojesuṃ. Tatreko bhikkhu accasarā. Atha kho so bhikkhu tassa bhikkhuno santike accayaṃ accayato deseti; so bhikkhu nappaṭiggaṇhāti. Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ – ‘‘idha, bhante, dve bhikkhū sampayojesuṃ, tatreko bhikkhu accasarā . Atha kho so, bhante, bhikkhu tassa bhikkhuno santike accayaṃ accayato deseti, so bhikkhu nappaṭiggaṇhātī’’ti.</paragraph>
    <paragraph>‘‘Dveme, bhikkhave, bālā. Yo ca accayaṃ accayato na passati, yo ca accayaṃ desentassa yathādhammaṃ nappaṭiggaṇhā’’ti – ime kho, bhikkhave, dve bālā. ‘‘Dveme, bhikkhave, paṇḍitā. Yo ca accayaṃ accayato passati, yo ca accayaṃ desentassa yathādhammaṃ paṭiggaṇhā’’ti – ime kho, bhikkhave, dve paṇḍitā.</paragraph>
    <paragraph>‘‘Bhūtapubbaṃ , bhikkhave, sakko devānamindo sudhammāyaṃ sabhāyaṃ deve tāvatiṃse anunayamāno tāyaṃ velāyaṃ imaṃ gāthaṃ abhāsi –</paragraph>
    <gatha type="1">‘‘Kodho  vo vasamāyātu, mā ca mittehi vo jarā;</gatha>
    <gatha type="1">Agarahiyaṃ mā garahittha, mā ca bhāsittha pesuṇaṃ;</gatha>
    <gatha type="last">Atha pāpajanaṃ kodho, pabbatovābhimaddatī’’ti.</gatha>
    <subhead>5. Akkodhasuttaṃ</subhead>
    <paragraph nr="271"> Evaṃ me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū…pe… bhagavā etadavoca – ‘‘bhūtapubbaṃ, bhikkhave, sakko devānamindo sudhammāyaṃ sabhāyaṃ deve tāvatiṃse anunayamāno tāyaṃ velāyaṃ imaṃ gāthaṃ abhāsi –</paragraph>
    <gatha type="1">‘‘Mā  vo kodho ajjhabhavi, mā ca kujjhittha kujjhataṃ;</gatha>
    <gatha type="2">Akkodho avihiṃsā ca, ariyesu ca paṭipadā <note>[vasatī sadā (sī. syā. kaṃ. pī.)]</note>;</gatha>
    <gatha type="last">Atha pāpajanaṃ kodho, pabbatovābhimaddatī’’ti.</gatha>
    <centered>Tatiyo vaggo.</centered>
    <paragraph>Tassuddānaṃ  –</paragraph>
    <gatha type="1">Chetvā dubbaṇṇiyamāyā, accayena akodhano;</gatha>
    <gatha type="2">Desitaṃ buddhaseṭṭhena, idañhi sakkapañcakanti.</gatha>
    <centered>Sakkasaṃyuttaṃ samattaṃ.</centered>
    <subhead>Sagāthāvaggo paṭhamo.</subhead>
    <paragraph>Tassuddānaṃ –</paragraph>
    <gatha type="1">Devatā  devaputto ca, rājā māro ca bhikkhunī;</gatha>
    <gatha type="last">Brahmā brāhmaṇa vaṅgīso, vanayakkhena vāsavoti.</gatha>
    <centered>Sagāthāvaggasaṃyuttapāḷi niṭṭhitā.</centered>
  </text>
</tree>
