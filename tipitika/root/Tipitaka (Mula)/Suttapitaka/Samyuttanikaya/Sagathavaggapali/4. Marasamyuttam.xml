<?xml version='1.0' encoding='UTF-8'?>
<tree text="4. M&#x101;rasa&#x1E43;yutta&#x1E43;" target="text">
  <text>
    <title>1. Paṭhamavaggo</title>
    <subhead>1. Tapokammasuttaṃ</subhead>
    <paragraph nr="137"> Evaṃ  me sutaṃ – ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Atha kho bhagavato rahogatassa paṭisallīnassa evaṃ cetaso parivitakko udapādi – ‘‘mutto vatamhi tāya dukkarakārikāya. Sādhu mutto vatamhi tāya anatthasaṃhitāya dukkarakārikāya. Sādhu vatamhi mutto bodhiṃ samajjhaga’’nti <note>[sādhu ṭhito sato bodhiṃ samajjheganti (sī. pī.), sādhu vatamhi satto bodhisamajjhagūti (syā. kaṃ.)]</note>.</paragraph>
    <paragraph>Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Tapokammā apakkamma, yena na sujjhanti māṇavā;</gatha>
    <gatha type="last">Asuddho maññasi suddho, suddhimaggā aparaddho’’ <note>[suddhimaggamaparaddho (sī. syā. kaṃ. pī.)]</note> ti.</gatha>
    <paragraph>Atha kho bhagavā ‘‘māro ayaṃ pāpimā’’ iti viditvā māraṃ pāpimantaṃ gāthāhi ajjhabhāsi –</paragraph>
    <gatha type="1">‘‘Anatthasaṃhitaṃ  ñatvā, yaṃ kiñci amaraṃ tapaṃ <note>[aparaṃ tapaṃ (ka.)]</note>;</gatha>
    <gatha type="last">Sabbaṃ natthāvahaṃ hoti, phiyārittaṃva dhammani <note>[vammani (sī.), dhammaniṃ (pī.), jammaniṃ (ka.) etthāyaṃ dhammasaddo sakkate dhanvanaṃ-saddena sadiso maruvācakoti veditabbo, yathā daḷhadhammātipadaṃ]</note>.</gatha>
    <gatha type="1">‘‘Sīlaṃ samādhi paññañca, maggaṃ bodhāya bhāvayaṃ;</gatha>
    <gatha type="last">Pattosmi paramaṃ suddhiṃ, nihato tvamasi antakā’’ti.</gatha>
    <paragraph>Atha  kho māro pāpimā ‘‘jānāti maṃ bhagavā, jānāti maṃ sugato’’ti, dukkhī dummano tatthevantaradhāyīti.</paragraph>
    <subhead>2. Hatthirājavaṇṇasuttaṃ</subhead>
    <paragraph nr="138"> Evaṃ  me sutaṃ – ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho . Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo mahantaṃ hatthirājavaṇṇaṃ abhinimminitvā yena bhagavā tenupasaṅkami. Seyyathāpi nāma mahāariṭṭhako maṇi, evamassa sīsaṃ hoti. Seyyathāpi nāma suddhaṃ rūpiyaṃ, evamassa dantā honti. Seyyathāpi nāma mahatī naṅgalīsā <note>[naṅgalasīsā (pī. ka.)]</note>, evamassa soṇḍo hoti. Atha kho bhagavā ‘‘māro ayaṃ pāpimā’’ iti viditvā māraṃ pāpimantaṃ gāthāya ajjhabhāsi –</paragraph>
    <gatha type="1">‘‘Saṃsaraṃ dīghamaddhānaṃ, vaṇṇaṃ katvā subhāsubhaṃ;</gatha>
    <gatha type="last">Alaṃ te tena pāpima, nihato tvamasi antakā’’ti.</gatha>
    <paragraph>Atha  kho māro pāpimā ‘‘jānāti maṃ bhagavā, jānāti maṃ sugato’’ti dukkhī dummano tatthevantaradhāyīti.</paragraph>
    <subhead>3. Subhasuttaṃ</subhead>
    <paragraph nr="139"> Evaṃ me sutaṃ – ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. Atha kho māro pāpimā, bhagavato bhayaṃ chambhitattaṃ lomahaṃsaṃ uppādetukāmo, yena bhagavā tenupasaṅkami; upasaṅkamitvā bhagavato avidūre uccāvacā vaṇṇanibhā upadaṃseti, subhā ceva asubhā ca. Atha kho bhagavā ‘‘māro ayaṃ pāpimā’’ iti viditvā māraṃ pāpimantaṃ gāthāhi ajjhabhāsi –</paragraph>
    <gatha type="1">‘‘Saṃsaraṃ  dīghamaddhānaṃ, vaṇṇaṃ katvā subhāsubhaṃ;</gatha>
    <gatha type="last">Alaṃ te tena pāpima, nihato tvamasi antaka.</gatha>
    <gatha type="1">‘‘Ye  ca kāyena vācāya, manasā ca susaṃvutā;</gatha>
    <gatha type="last">Na te māravasānugā, na te mārassa baddhagū’’ <note>[baddhabhū (ka.), paccagū (sī. syā. kaṃ. pī.)]</note> ti.</gatha>
    <paragraph>Atha kho māro…pe… tatthevantaradhāyīti.</paragraph>
    <subhead>4. Paṭhamamārapāsasuttaṃ</subhead>
    <paragraph nr="140"> Evaṃ  me sutaṃ – ekaṃ samayaṃ bhagavā bārāṇasiyaṃ viharati isipatane migadāye. Tatra kho bhagavā bhikkhū āmantesi – ‘‘bhikkhavo’’ti. ‘‘Bhadante’’ti  te bhikkhū bhagavato paccassosuṃ. Bhagavā etadavoca –</paragraph>
    <paragraph>‘‘Mayhaṃ kho, bhikkhave, yoniso manasikārā yoniso sammappadhānā anuttarā vimutti anuppattā, anuttarā vimutti sacchikatā. Tumhepi, bhikkhave, yoniso manasikārā yoniso sammappadhānā anuttaraṃ vimuttiṃ anupāpuṇātha, anuttaraṃ vimuttiṃ sacchikarothā’’ti. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Baddhosi mārapāsena, ye dibbā ye ca mānusā;</gatha>
    <gatha type="last">Mārabandhanabaddhosi, na me samaṇa mokkhasī’’ti.</gatha>
    <gatha type="1">‘‘Muttāhaṃ <note>[muttohaṃ (sī. syā. kaṃ. pī.)]</note> mārapāsena, ye dibbā ye ca mānusā;</gatha>
    <gatha type="last">Mārabandhanamuttomhi, nihato tvamasi antakā’’ti.</gatha>
    <paragraph>Atha kho māro pāpimā…pe… tatthevantaradhāyīti.</paragraph>
    <subhead>5. Dutiyamārapāsasuttaṃ</subhead>
    <paragraph nr="141"> Ekaṃ  samayaṃ bhagavā bārāṇasiyaṃ viharati isipatane migadāye. Tatra kho bhagavā bhikkhū āmantesi – ‘‘bhikkhavo’’ti. ‘‘Bhadante’’ti te bhikkhū bhagavato paccassosuṃ. Bhagavā etadavoca –</paragraph>
    <paragraph>‘‘Muttāhaṃ, bhikkhave, sabbapāsehi ye dibbā ye ca mānusā. Tumhepi, bhikkhave, muttā sabbapāsehi ye dibbā ye ca mānusā. Caratha, bhikkhave, cārikaṃ bahujanahitāya bahujanasukhāya lokānukampāya atthāya hitāya  sukhāya devamanussānaṃ. Mā ekena dve agamittha. Desetha, bhikkhave, dhammaṃ ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ  kevalaparipuṇṇaṃ parisuddhaṃ brahmacariyaṃ pakāsetha. Santi sattā apparajakkhajātikā, assavanatā dhammassa  parihāyanti. Bhavissanti dhammassa aññātāro. Ahampi, bhikkhave, yena uruvelā senānigamo tenupasaṅkamissāmi dhammadesanāyā’’ti. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Baddhosi sabbapāsehi, ye dibbā ye ca mānusā;</gatha>
    <gatha type="last">Mahābandhanabaddhosi, na me samaṇa mokkhasī’’ti.</gatha>
    <gatha type="1">‘‘Muttāhaṃ sabbapāsehi, ye dibbā ye ca mānusā;</gatha>
    <gatha type="last">Mahābandhanamuttomhi, nihato tvamasi antakā’’ti.</gatha>
    <paragraph>Atha kho māro pāpimā…pe… tatthevantaradhāyīti.</paragraph>
    <subhead>6. Sappasuttaṃ</subhead>
    <paragraph nr="142"> Evaṃ me sutaṃ – ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati.</paragraph>
    <paragraph>Atha  kho māro pāpimā bhagavato bhayaṃ chambhitattaṃ lomahaṃsaṃ uppādetukāmo mahantaṃ sapparājavaṇṇaṃ abhinimminitvā yena bhagavā tenupasaṅkami. Seyyathāpi nāma mahatī ekarukkhikā nāvā, evamassa kāyo hoti. Seyyathāpi nāma mahantaṃ soṇḍikākiḷañjaṃ, evamassa phaṇo hoti. Seyyathāpi nāma mahatī kosalikā kaṃsapāti, evamassa akkhīni bhavanti. Seyyathāpi nāma deve gaḷagaḷāyante vijjullatā niccharanti, evamassa mukhato jivhā niccharati. Seyyathāpi nāma kammāragaggariyā dhamamānāya saddo hoti, evamassa assāsapassāsānaṃ saddo hoti.</paragraph>
    <paragraph>Atha kho bhagavā ‘‘māro ayaṃ pāpimā’’ iti viditvā māraṃ pāpimantaṃ gāthāhi ajjhabhāsi –</paragraph>
    <gatha type="1">‘‘Yo suññagehāni sevati,</gatha>
    <gatha type="2">Seyyo so muni attasaññato;</gatha>
    <gatha type="3">Vossajja careyya tattha so,</gatha>
    <gatha type="last">Patirūpañhi tathāvidhassa taṃ.</gatha>
    <gatha type="1">‘‘Carakā  bahū bheravā bahū,</gatha>
    <gatha type="2">Atho ḍaṃsasarīsapā <note>[ḍaṃsa siriṃsapā (sī. syā. kaṃ. pī.)]</note> bahū;</gatha>
    <gatha type="3">Lomampi  na tattha iñjaye,</gatha>
    <gatha type="last">Suññāgāragato mahāmuni.</gatha>
    <gatha type="1">‘‘Nabhaṃ  phaleyya pathavī caleyya,</gatha>
    <gatha type="2">Sabbepi pāṇā uda santaseyyuṃ;</gatha>
    <gatha type="3">Sallampi ce urasi pakappayeyyuṃ,</gatha>
    <gatha type="last">Upadhīsu tāṇaṃ na karonti buddhā’’ti.</gatha>
    <paragraph>Atha kho māro pāpimā ‘‘jānāti maṃ bhagavā, jānāti maṃ sugato’’ti dukkhī dummano tatthevantaradhāyīti.</paragraph>
    <subhead>7. Supatisuttaṃ</subhead>
    <paragraph nr="143"> Ekaṃ  samayaṃ bhagavā rājagahe viharati veḷuvane kalandakanivāpe. Atha kho bhagavā bahudevarattiṃ abbhokāse caṅkamitvā rattiyā paccūsasamayaṃ pāde pakkhāletvā vihāraṃ pavisitvā dakkhiṇena passena sīhaseyyaṃ kappesi pāde pādaṃ accādhāya sato sampajāno uṭṭhānasaññaṃ manasi karitvā. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Kiṃ soppasi kiṃ nu soppasi,</gatha>
    <gatha type="2">Kimidaṃ soppasi dubbhago <note>[dubbhato (syā. kaṃ.), dubbhayo (pī.)]</note> viya;</gatha>
    <gatha type="3">Suññamagāranti soppasi,</gatha>
    <gatha type="last">Kimidaṃ soppasi sūriye uggate’’ti.</gatha>
    <gatha type="1">‘‘Yassa  jālinī visattikā,</gatha>
    <gatha type="2">Taṇhā natthi kuhiñci netave;</gatha>
    <gatha type="3">Sabbūpadhiparikkhayā buddho,</gatha>
    <gatha type="last">Soppati kiṃ tavettha mārā’’ti.</gatha>
    <paragraph>Atha kho māro pāpimā…pe… tatthevantaradhāyīti.</paragraph>
    <subhead>8. Nandatisuttaṃ</subhead>
    <paragraph nr="144"> Evaṃ  me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho māro pāpimā yena bhagavā tenupasaṅkami; upasaṅkamitvā bhagavato santike imaṃ gāthaṃ abhāsi –</paragraph>
    <gatha type="1">‘‘Nandati puttehi puttimā, gomā gobhi tatheva nandati;</gatha>
    <gatha type="last">Upadhīhi  narassa nandanā, na hi so nandati yo nirūpadhī’’ti.</gatha>
    <gatha type="1">‘‘Socati  puttehi puttimā, gomā gobhi tatheva socati;</gatha>
    <gatha type="last">Upadhīhi narassa socanā, na hi so socati yo nirūpadhī’’ti.</gatha>
    <paragraph>Atha kho māro pāpimā ‘‘jānāti maṃ bhagavā, jānāti maṃ sugato’’ti dukkhī dummano tatthevantaradhāyīti.</paragraph>
    <subhead>9. Paṭhamaāyusuttaṃ</subhead>
    <paragraph nr="145"> Evaṃ  me sutaṃ – ekaṃ samayaṃ bhagavā rājagahe viharati veḷuvane kalandakanivāpe. Tatra kho bhagavā bhikkhū āmantesi – ‘‘bhikkhavo’’ti. ‘‘Bhadante’’ti te bhikkhū bhagavato paccassosuṃ. Bhagavā etadavoca –</paragraph>
    <paragraph>‘‘Appamidaṃ, bhikkhave, manussānaṃ āyu. Gamanīyo samparāyo, kattabbaṃ kusalaṃ, caritabbaṃ brahmacariyaṃ. Natthi jātassa amaraṇaṃ. Yo, bhikkhave, ciraṃ jīvati, so vassasataṃ appaṃ vā bhiyyo’’ti.</paragraph>
    <paragraph>Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Dīghamāyu manussānaṃ, na naṃ hīḷe suporiso;</gatha>
    <gatha type="last">Careyya khīramattova, natthi maccussa āgamo’’ti.</gatha>
    <gatha type="1">‘‘Appamāyu manussānaṃ, hīḷeyya naṃ suporiso;</gatha>
    <gatha type="last">Careyyādittasīsova, natthi maccussa nāgamo’’ti.</gatha>
    <paragraph>Atha kho māro…pe… tatthevantaradhāyīti.</paragraph>
    <subhead>10. Dutiyaāyusuttaṃ</subhead>
    <paragraph nr="146"> Evaṃ  me sutaṃ – ekaṃ samayaṃ bhagavā rājagahe viharati veḷuvane kalandakanivāpe. Tatra kho bhagavā…pe… etadavoca –</paragraph>
    <paragraph>‘‘Appamidaṃ, bhikkhave, manussānaṃ āyu. Gamanīyo samparāyo, kattabbaṃ kusalaṃ, caritabbaṃ brahmacariyaṃ. Natthi jātassa amaraṇaṃ. Yo, bhikkhave, ciraṃ jīvati, so vassasataṃ appaṃ vā bhiyyo’’ti.</paragraph>
    <paragraph>Atha kho māro pāpimā yena bhagavā tenupasaṅkami; upasaṅkamitvā  bhagavantaṃ gāthāya ajjhabhāsi –</paragraph>
    <gatha type="1">‘‘Nāccayanti  ahorattā, jīvitaṃ nūparujjhati;</gatha>
    <gatha type="last">Āyu anupariyāyati, maccānaṃ nemīva rathakubbara’’nti.</gatha>
    <gatha type="1">‘‘Accayanti ahorattā, jīvitaṃ uparujjhati;</gatha>
    <gatha type="last">Āyu khīyati maccānaṃ, kunnadīnaṃva odaka’’nti.</gatha>
    <paragraph>Atha kho māro pāpimā ‘‘jānāti maṃ bhagavā, jānāti maṃ sugato’’ti dukkhī dummano tatthevantaradhāyīti.</paragraph>
    <centered>Paṭhamo vaggo.</centered>
    <paragraph>Tassuddānaṃ –</paragraph>
    <gatha type="1">Tapokammañca nāgo ca, subhaṃ pāsena te duve;</gatha>
    <gatha type="last">Sappo supati nandanaṃ, āyunā apare duveti.</gatha>
    <title>2. Dutiyavaggo</title>
    <subhead>1. Pāsāṇasuttaṃ</subhead>
    <paragraph nr="147"> Ekaṃ  samayaṃ bhagavā rājagahe viharati gijjhakūṭe pabbate. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo yena bhagavā  tenupasaṅkami; upasaṅkamitvā bhagavato avidūre mahante pāsāṇe padālesi.</paragraph>
    <paragraph>Atha kho bhagavā ‘‘māro ayaṃ pāpimā’’ iti viditvā māraṃ pāpimantaṃ gāthāya ajjhabhāsi –</paragraph>
    <gatha type="1">‘‘Sacepi kevalaṃ sabbaṃ, gijjhakūṭaṃ calessasi <note>[gaḷeyyasi (syā. kaṃ.), caleyyāsi (ka.)]</note>;</gatha>
    <gatha type="last">Neva sammāvimuttānaṃ, buddhānaṃ atthi iñjita’’ntntti.</gatha>
    <paragraph>Atha kho māro pāpimā ‘‘jānāti maṃ bhagavā, jānāti maṃ sugato’’ti dukkhī dummano tatthevantaradhāyīti.</paragraph>
    <subhead>2. Kinnusīhasuttaṃ</subhead>
    <paragraph nr="148"> Ekaṃ samayaṃ bhagavā sāvatthiyaṃ viharati jetavane anāthapiṇḍikassa  ārāme. Tena kho pana samayena bhagavā mahatiyā parisāya parivuto dhammaṃ deseti.</paragraph>
    <paragraph>Atha  kho mārassa pāpimato etadahosi – ‘‘ayaṃ kho samaṇo gotamo mahatiyā parisāya parivuto dhammaṃ deseti. Yaṃnūnāhaṃ yena samaṇo gotamo tenupasaṅkameyyaṃ vicakkhukammāyā’’ti. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Kinnu  sīhova nadasi, parisāyaṃ visārado;</gatha>
    <gatha type="last">Paṭimallo hi te atthi, vijitāvī nu maññasī’’ti.</gatha>
    <gatha type="1">‘‘Nadanti ve mahāvīrā, parisāsu visāradā;</gatha>
    <gatha type="last">Tathāgatā balappattā, tiṇṇā loke visattika’’nti.</gatha>
    <paragraph>Atha kho māro pāpimā ‘‘jānāti maṃ bhagavā, jānāti maṃ sugato’’ti dukkhī dummano tatthevantaradhāyīti.</paragraph>
    <subhead>3. Sakalikasuttaṃ</subhead>
    <paragraph nr="149"> Evaṃ me sutaṃ – ekaṃ samayaṃ bhagavā rājagahe viharati maddakucchismiṃ migadāye. Tena kho pana samayena bhagavato pādo sakalikāya  khato hoti, bhusā sudaṃ bhagavato vedanā vattanti sārīrikā dukkhā tibbā kharā kaṭukā asātā amanāpā. Tā sudaṃ bhagavā sato sampajāno adhivāseti avihaññamāno. Atha kho bhagavā catugguṇaṃ saṅghāṭiṃ paññapetvā dakkhiṇena passena sīhaseyyaṃ kappesi  pāde pādaṃ accādhāya sato sampajāno. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Mandiyā nu kho sesi udāhu kāveyyamatto,</gatha>
    <gatha type="2">Atthā nu te sampacurā na santi;</gatha>
    <gatha type="3">Eko vivitte sayanāsanamhi,</gatha>
    <gatha type="last">Niddāmukho kimidaṃ soppase vā’’ti.</gatha>
    <gatha type="1">‘‘Na mandiyā sayāmi nāpi kāveyyamatto,</gatha>
    <gatha type="2">Atthaṃ sameccāhamapetasoko;</gatha>
    <gatha type="3">Eko vivitte sayanāsanamhi,</gatha>
    <gatha type="last">Sayāmahaṃ sabbabhūtānukampī.</gatha>
    <gatha type="1">‘‘Yesampi sallaṃ urasi paviṭṭhaṃ,</gatha>
    <gatha type="2">Muhuṃ muhuṃ hadayaṃ vedhamānaṃ;</gatha>
    <gatha type="3">Tepīdha  soppaṃ labhare sasallā,</gatha>
    <gatha type="last">Tasmā  ahaṃ na supe vītasallo.</gatha>
    <gatha type="1">‘‘Jaggaṃ na saṅke napi bhemi sottuṃ,</gatha>
    <gatha type="2">Rattindivā nānutapanti māmaṃ;</gatha>
    <gatha type="3">Hāniṃ na passāmi kuhiñci loke,</gatha>
    <gatha type="last">Tasmā supe sabbabhūtānukampī’’ti.</gatha>
    <paragraph>Atha  kho māro pāpimā ‘‘jānāti maṃ bhagavā, jānāti maṃ sugato’’ti dukkhī dummano tatthevantaradhāyīti.</paragraph>
    <subhead>4. Patirūpasuttaṃ</subhead>
    <paragraph nr="150"> Ekaṃ samayaṃ bhagavā kosalesu viharati ekasālāyaṃ brāhmaṇagāme. Tena kho pana samayena bhagavā mahatiyā gihiparisāya parivuto dhammaṃ deseti.</paragraph>
    <paragraph>Atha  kho mārassa pāpimato etadahosi – ‘‘ayaṃ kho samaṇo gotamo mahatiyā gihiparisāya parivuto dhammaṃ deseti. Yaṃnūnāhaṃ yena samaṇo gotamo tenupasaṅkameyyaṃ vicakkhukammāyā’’ti. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Netaṃ tava patirūpaṃ, yadaññamanusāsasi;</gatha>
    <gatha type="last">Anurodhavirodhesu, mā sajjittho tadācara’’nti.</gatha>
    <gatha type="1">‘‘Hitānukampī sambuddho, yadaññamanusāsati;</gatha>
    <gatha type="last">Anurodhavirodhehi, vippamutto tathāgato’’ti.</gatha>
    <paragraph>Atha  kho māro pāpimā ‘‘jānāti maṃ bhagavā, jānāti maṃ sugato’’ti dukkhī dummano tatthevantaradhāyīti.</paragraph>
    <subhead>5. Mānasasuttaṃ</subhead>
    <paragraph nr="151"> Evaṃ me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha  kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Antalikkhacaro pāso, yvāyaṃ carati mānaso;</gatha>
    <gatha type="last">Tena taṃ bādhayissāmi, na me samaṇa mokkhasī’’ti.</gatha>
    <gatha type="1">‘‘Rūpā saddā rasā gandhā, phoṭṭhabbā ca manoramā;</gatha>
    <gatha type="last">Ettha me vigato chando, nihato tvamasi antakā’’ti.</gatha>
    <paragraph>Atha kho māro pāpimā ‘‘jānāti maṃ bhagavā, jānāti maṃ sugato’’ti dukkhī dummano tatthevantaradhāyīti.</paragraph>
    <subhead>6. Pattasuttaṃ</subhead>
    <paragraph nr="152"> Sāvatthinidānaṃ . Tena kho pana samayena bhagavā pañcannaṃ upādānakkhandhānaṃ upādāya bhikkhūnaṃ dhammiyā kathāya sandasseti samādapeti <note>[samādāpeti (?)]</note> samuttejeti sampahaṃseti. Te ca bhikkhū aṭṭhiṃ katvā <note>[aṭṭhikatvā (sī. syā. kaṃ. pī.)]</note> manasi  katvā sabbacetasā <note>[sabbacetaso (sī. syā. kaṃ. pī.), sabbaṃ cetasā (ka.)]</note> samannāharitvā ohitasotā dhammaṃ suṇanti.</paragraph>
    <paragraph>Atha kho mārassa pāpimato etadahosi – ‘‘ayaṃ kho samaṇo gotamo pañcannaṃ upādānakkhandhānaṃ upādāya bhikkhūnaṃ dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā  dhammaṃ suṇanti. Yaṃnūnāhaṃ yena samaṇo gotamo tenupasaṅkameyyaṃ vicakkhukammāyā’’ti.</paragraph>
    <paragraph>Tena kho pana samayena sambahulā pattā abbhokāse nikkhittā honti. Atha  kho māro pāpimā balībaddavaṇṇaṃ abhinimminitvā yena te pattā tenupasaṅkami. Atha kho aññataro bhikkhu aññataraṃ bhikkhuṃ etadavoca – ‘‘bhikkhu, bhikkhu, eso balībaddo patte bhindeyyā’’ti. Evaṃ vutte bhagavā taṃ bhikkhuṃ etadavoca – ‘‘na so, bhikkhu, balībaddo. Māro eso pāpimā tumhākaṃ vicakkhukammāya āgato’’ti. Atha kho bhagavā ‘‘māro ayaṃ pāpimā’’ iti viditvā māraṃ pāpimantaṃ gāthāya ajjhabhāsi –</paragraph>
    <gatha type="1">‘‘Rūpaṃ vedayitaṃ saññā, viññāṇaṃ yañca saṅkhataṃ;</gatha>
    <gatha type="last">Nesohamasmi netaṃ me, evaṃ tattha virajjati.</gatha>
    <gatha type="1">‘‘Evaṃ virattaṃ khemattaṃ, sabbasaṃyojanātigaṃ;</gatha>
    <gatha type="last">Anvesaṃ sabbaṭṭhānesu, mārasenāpi nājjhagā’’ti.</gatha>
    <paragraph>Atha kho māro pāpimā…pe… tatthevantaradhāyīti.</paragraph>
    <subhead>7. Chaphassāyatanasuttaṃ</subhead>
    <paragraph nr="153"> Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Tena  kho pana samayena bhagavā channaṃ phassāyatanānaṃ upādāya bhikkhūnaṃ dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti.</paragraph>
    <paragraph>Atha  kho mārassa pāpimato etadahosi – ‘‘ayaṃ kho samaṇo gotamo channaṃ phassāyatanānaṃ upādāya bhikkhūnaṃ dhammiyā kathāya sandasseti samādapeti samuttejeti sappahaṃseti . Te ca bhikkhū aṭṭhiṃ katvā manasi katvā sabbacetasā samannāharitvā ohitasotā  dhammaṃ suṇanti. Yaṃnūnāhaṃ yena samaṇo gotamo tenupasaṅkameyyaṃ vicakkhukammāyā’’ti. Atha kho māro pāpimā yena bhagavā tenupasaṅkami; upasaṅkamitvā bhagavato avidūre mahantaṃ bhayabheravaṃ saddamakāsi, apissudaṃ pathavī maññe undrīyati <note>[udrīyati (sī. syā. kaṃ. pī) u + dara + ya + ti = udrīyati]</note>. Atha kho aññataro bhikkhu aññataraṃ bhikkhuṃ etadavoca – ‘‘bhikkhu, bhikkhu, esā pathavī maññe undrīyatī’’ti. Evaṃ vutte, bhagavā taṃ bhikkhuṃ etadavoca – ‘‘nesā bhikkhu pathavī undrīyati. Māro eso pāpimā tumhākaṃ vicakkhukammāya āgato’’ti. Atha kho bhagavā ‘‘māro ayaṃ pāpimā’’ iti viditvā māraṃ pāpimantaṃ gāthāya ajjhabhāsi –</paragraph>
    <gatha type="1">‘‘Rūpā saddā rasā gandhā, phassā dhammā ca kevalā;</gatha>
    <gatha type="last">Etaṃ lokāmisaṃ ghoraṃ, ettha loko vimucchito.</gatha>
    <gatha type="1">‘‘Etañca samatikkamma, sato buddhassa sāvako;</gatha>
    <gatha type="last">Māradheyyaṃ atikkamma, ādiccova virocatī’’ti.</gatha>
    <paragraph>Atha kho māro pāpimā…pe… tatthevantaradhāyīti.</paragraph>
    <subhead>8. Piṇḍasuttaṃ</subhead>
    <paragraph nr="154"> Ekaṃ samayaṃ bhagavā magadhesu viharati pañcasālāyaṃ brāhmaṇagāme. Tena  kho pana samayena pañcasālāyaṃ brāhmaṇagāme kumārikānaṃ  pāhunakāni bhavanti. Atha kho bhagavā pubbaṇhasamayaṃ nivāsetvā pattacīvaramādāya pañcasālaṃ brāhmaṇagāmaṃ piṇḍāya pāvisi. Tena kho pana samayena pañcasāleyyakā brāhmaṇagahapatikā mārena pāpimatā anvāviṭṭhā bhavanti – mā samaṇo gotamo piṇḍamalatthāti.</paragraph>
    <paragraph>Atha kho bhagavā yathādhotena pattena pañcasālaṃ brāhmaṇagāmaṃ piṇḍāya pāvisi tathādhotena <note>[yathādhotena (?)]</note> pattena paṭikkami. Atha kho māro pāpimā yena bhagavā tenupasaṅkami; upasaṅkamitvā bhagavantaṃ etadavoca – ‘‘api  tvaṃ, samaṇa, piṇḍamalatthā’’ti? ‘‘Tathā nu tvaṃ, pāpima, akāsi yathāhaṃ piṇḍaṃ  na labheyya’’nti. ‘‘Tena hi, bhante, bhagavā dutiyampi pañcasālaṃ brāhmaṇagāmaṃ piṇḍāya pavisatu. Tathāhaṃ karissāmi yathā bhagavā piṇḍaṃ lacchatī’’ti.</paragraph>
    <gatha type="1">‘‘Apuññaṃ pasavi māro, āsajja naṃ tathāgataṃ;</gatha>
    <gatha type="last">Kiṃ nu maññasi pāpima, na me pāpaṃ vipaccati.</gatha>
    <gatha type="1">‘‘Susukhaṃ vata jīvāma, yesaṃ no natthi kiñcanaṃ;</gatha>
    <gatha type="last">Pītibhakkhā bhavissāma, devā ābhassarā yathā’’ti.</gatha>
    <paragraph>Atha kho māro pāpimā ‘‘jānāti maṃ bhagavā, jānāti maṃ sugato’’ti dukkhī dummano tatthevantaradhāyīti.</paragraph>
    <subhead>9. Kassakasuttaṃ</subhead>
    <paragraph nr="155"> Sāvatthinidānaṃ. Tena kho pana samayena bhagavā bhikkhūnaṃ nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti . Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti.</paragraph>
    <paragraph>Atha  kho mārassa pāpimato etadahosi – ‘‘ayaṃ kho samaṇo gotamo bhikkhūnaṃ nibbānapaṭisaṃyuttāya dhammiyā kathāya…pe… yaṃnūnāhaṃ yena samaṇo gotamo tenupasaṅkameyyaṃ vicakkhukammāyā’’ti. Atha kho māro pāpimā kassakavaṇṇaṃ abhinimminitvā mahantaṃ naṅgalaṃ khandhe karitvā dīghapācanayaṭṭhiṃ gahetvā haṭahaṭakeso sāṇasāṭinivattho kaddamamakkhitehi pādehi yena bhagavā tenupasaṅkami; upasaṅkamitvā bhagavantaṃ etadavoca – ‘‘api, samaṇa, balībadde addasā’’ti? ‘‘Kiṃ pana, pāpima, te balībaddehī’’ti? ‘‘Mameva, samaṇa, cakkhu, mama rūpā, mama cakkhusamphassaviññāṇāyatanaṃ. Kuhiṃ me, samaṇa, gantvā mokkhasi? Mameva, samaṇa, sotaṃ, mama saddā…pe… mameva, samaṇa, ghānaṃ, mama gandhā; mameva, samaṇa, jivhā, mama rasā; mameva, samaṇa, kāyo, mama phoṭṭhabbā; mameva, samaṇa, mano, mama dhammā, mama manosamphassaviññāṇāyatanaṃ. Kuhiṃ me, samaṇa, gantvā mokkhasī’’ti?</paragraph>
    <paragraph>‘‘Taveva , pāpima, cakkhu, tava rūpā, tava cakkhusamphassaviññāṇāyatanaṃ. Yattha ca kho, pāpima, natthi cakkhu, natthi rūpā, natthi cakkhusamphassaviññāṇāyatanaṃ, agati tava tattha, pāpima. Taveva, pāpima , sotaṃ, tava saddā, tava sotasamphassaviññāṇāyatanaṃ. Yattha ca kho, pāpima, natthi sotaṃ, natthi saddā, natthi sotasamphassaviññāṇāyatanaṃ, agati tava tattha, pāpima. Taveva , pāpima, ghānaṃ, tava gandhā, tava ghānasamphassaviññāṇāyatanaṃ. Yattha ca kho, pāpima, natthi ghānaṃ, natthi gandhā, natthi ghānasamphassaviññāṇāyatanaṃ, agati tava tattha, pāpima. Taveva, pāpima, jivhā, tava rasā, tava jivhāsamphassaviññāṇāyatanaṃ…pe… taveva, pāpima, kāyo, tava phoṭṭhabbā, tava kāyasamphassaviññāṇāyatanaṃ…pe… taveva, pāpima, mano, tava dhammā, tava manosamphassaviññāṇāyatanaṃ. Yattha ca kho, pāpima, natthi mano, natthi dhammā, natthi manosamphassaviññāṇāyatanaṃ, agati tava tattha, pāpimā’’ti.</paragraph>
    <gatha type="1">‘‘Yaṃ vadanti mama yidanti, ye vadanti mamanti ca;</gatha>
    <gatha type="last">Ettha ce te mano atthi, na me samaṇa mokkhasī’’ti.</gatha>
    <gatha type="1">‘‘Yaṃ vadanti na taṃ mayhaṃ, ye vadanti na te ahaṃ;</gatha>
    <gatha type="last">Evaṃ pāpima jānāhi, na me maggampi dakkhasī’’ti.</gatha>
    <paragraph>Atha kho māro pāpimā…pe… tatthevantaradhāyīti.</paragraph>
    <subhead>10. Rajjasuttaṃ</subhead>
    <paragraph nr="156"> Ekaṃ samayaṃ bhagavā kosalesu viharati himavantapadese <note>[himavantapasse (sī.)]</note> araññakuṭikāyaṃ. Atha kho bhagavato rahogatassa paṭisallīnassa evaṃ cetaso  parivitakko udapādi – ‘‘sakkā nu kho rajjaṃ kāretuṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā’’ti?</paragraph>
    <paragraph>Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ etadavoca – ‘‘kāretu, bhante, bhagavā rajjaṃ, kāretu, sugato, rajjaṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā’’ti. ‘‘Kiṃ pana me tvaṃ, pāpima, passasi yaṃ maṃ tvaṃ evaṃ vadesi – ‘kāretu, bhante, bhagavā rajjaṃ, kāretu sugato , rajjaṃ ahanaṃ aghātayaṃ ajinaṃ ajāpayaṃ asocaṃ asocāpayaṃ  dhammenā’’’ti? ‘‘Bhagavatā kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. Ākaṅkhamāno ca, bhante, bhagavā himavantaṃ pabbatarājaṃ suvaṇṇaṃ tveva adhimucceyya suvaṇṇañca panassā’’ti <note>[suvaṇṇapabbatassāti (sī. syā. kaṃ.), suvaṇṇañca pabbatassāti (pī.)]</note>.</paragraph>
    <gatha type="1">‘‘Pabbatassa  suvaṇṇassa, jātarūpassa kevalo;</gatha>
    <gatha type="last">Dvittāva nālamekassa, iti vidvā samañcare.</gatha>
    <gatha type="1">‘‘Yo dukkhamaddakkhi yatonidānaṃ,</gatha>
    <gatha type="2">Kāmesu so jantu kathaṃ nameyya;</gatha>
    <gatha type="3">Upadhiṃ viditvā saṅgoti loke,</gatha>
    <gatha type="last">Tasseva jantu vinayāya sikkhe’’ti.</gatha>
    <paragraph>Atha kho  māro pāpimā ‘‘jānāti maṃ bhagavā, jānāti maṃ sugato’’ti dukkhī dummano tatthevantaradhāyīti.</paragraph>
    <centered>Dutiyo vaggo.</centered>
    <paragraph>Tassuddānaṃ –</paragraph>
    <gatha type="1">Pāsāṇo sīho sakalikaṃ <note>[sakkhalikaṃ (ka.)]</note>, patirūpañca mānasaṃ;</gatha>
    <gatha type="2">Pattaṃ āyatanaṃ piṇḍaṃ, kassakaṃ rajjena te dasāti.</gatha>
    <title>3. Tatiyavaggo</title>
    <subhead>1. Sambahulasuttaṃ</subhead>
    <paragraph nr="157"> Evaṃ  me sutaṃ – ekaṃ samayaṃ bhagavā sakkesu viharati silāvatiyaṃ. Tena kho pana samayena sambahulā bhikkhū bhagavato avidūre appamattā ātāpino pahitattā viharanti. Atha kho māro pāpimā brāhmaṇavaṇṇaṃ abhinimminitvā mahantena jaṭaṇḍuvena ajinakkhipanivattho jiṇṇo gopānasivaṅko ghurughurupassāsī udumbaradaṇḍaṃ gahetvā yena te bhikkhū tenupasaṅkami; upasaṅkamitvā te bhikkhū etadavoca – ‘‘daharā bhavanto  pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu. Bhuñjantu bhavanto mānusake kāme. Mā sandiṭṭhikaṃ hitvā kālikaṃ anudhāvitthā’’ti. ‘‘Na kho mayaṃ, brāhmaṇa, sandiṭṭhikaṃ hitvā kālikaṃ anudhāvāma. Kālikañca kho mayaṃ, brāhmaṇa, hitvā sandiṭṭhikaṃ anudhāvāma. Kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo. Sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī’’ti. Evaṃ  vutte, māro pāpimā sīsaṃ okampetvā jivhaṃ nillāletvā tivisākhaṃ nalāṭe nalāṭikaṃ vuṭṭhāpetvā daṇḍamolubbha pakkāmi.</paragraph>
    <paragraph>Atha  kho te bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ – ‘‘idha mayaṃ, bhante, bhagavato avidūre appamattā ātāpino pahitattā viharāma. Atha kho, bhante, aññataro brāhmaṇo mahantena jaṭaṇḍuvena ajinakkhipanivattho jiṇṇo gopānasivaṅko ghurughurupassāsī udumbaradaṇḍaṃ gahetvā yena mayaṃ tenupasaṅkami; upasaṅkamitvā amhe etadavoca – ‘daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu. Bhuñjantu bhavanto mānusake kāme. Mā sandiṭṭhikaṃ hitvā kālikaṃ anudhāvitthā’ti. Evaṃ vutte, mayaṃ, bhante, taṃ brāhmaṇaṃ etadavocumha – ‘na kho mayaṃ, brāhmaṇa, sandiṭṭhikaṃ hitvā kālikaṃ anudhāvāma. Kālikañca kho mayaṃ, brāhmaṇa, hitvā sandiṭṭhikaṃ anudhāvāma. Kālikā hi, brāhmaṇa, kāmā  vuttā bhagavatā bahudukkhā bahupāyāsā, ādīnavo ettha bhiyyo. Sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī’ti. Evaṃ vutte, bhante, so brāhmaṇo sīsaṃ okampetvā jivhaṃ nillāletvā tivisākhaṃ nalāṭe nalāṭikaṃ vuṭṭhāpetvā daṇḍamolubbha pakkanto’’ti.</paragraph>
    <paragraph>‘‘Neso, bhikkhave, brāhmaṇo. Māro eso pāpimā tumhākaṃ vicakkhukammāya āgato’’ti. Atha kho bhagavā etamatthaṃ viditvā  tāyaṃ velāyaṃ imaṃ gāthaṃ abhāsi –</paragraph>
    <gatha type="1">‘‘Yo  dukkhamaddakkhi yatonidānaṃ,</gatha>
    <gatha type="2">Kāmesu so jantu kathaṃ nameyya;</gatha>
    <gatha type="3">Upadhiṃ viditvā saṅgoti loke,</gatha>
    <gatha type="last">Tasseva jantu vinayāya sikkhe’’ti.</gatha>
    <subhead>2. Samiddhisuttaṃ</subhead>
    <paragraph nr="158"> Ekaṃ  samayaṃ bhagavā sakkesu viharati silāvatiyaṃ. Tena kho pana samayena āyasmā samiddhi bhagavato avidūre appamatto ātāpī pahitatto viharati. Atha kho āyasmato samiddhissa rahogatassa paṭisallīnassa evaṃ cetaso parivitakko udapādi – ‘‘lābhā vata me, suladdhaṃ vata me, yassa me satthā arahaṃ sammāsambuddho. Lābhā vata me, suladdhaṃ vata me, yvāhaṃ evaṃ svākkhāte dhammavinaye pabbajito. Lābhā vata me, suladdhaṃ vata me, yassa me sabrahmacārino sīlavanto kalyāṇadhammā’’ti. Atha kho māro pāpimā āyasmato samiddhissa cetasā cetoparivitakkamaññāya yenāyasmā samiddhi tenupasaṅkami; upasaṅkamitvā āyasmato samiddhissa avidūre mahantaṃ bhayabheravaṃ saddamakāsi, apissudaṃ pathavī maññe undrīyati.</paragraph>
    <paragraph>Atha kho āyasmā samiddhi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno  āyasmā samiddhi bhagavantaṃ etadavoca – ‘‘idhāhaṃ, bhante, bhagavato avidūre appamatto ātāpī pahitatto viharāmi. Tassa mayhaṃ, bhante, rahogatassa  paṭisallīnassa evaṃ cetaso parivitakko udapādi – ‘lābhā vata me, suladdhaṃ vata me, yassa me satthā arahaṃ sammāsambuddho. Lābhā vata me, suladdhaṃ vata me, yvāhaṃ evaṃ svākkhāte dhammavinaye pabbajito. Lābhā vata me, suladdhaṃ vata me, yassa me sabrahmacārino sīlavanto kalyāṇadhammā’ti. Tassa mayhaṃ, bhante, avidūre mahābhayabheravasaddo ahosi, apissudaṃ pathavī maññe undrīyatī’’ti.</paragraph>
    <paragraph>‘‘Nesā, samiddhi, pathavī undrīyati. Māro eso pāpimā tuyhaṃ vicakkhukammāya āgato. Gaccha tvaṃ, samiddhi, tattheva appamatto ātāpī pahitatto viharāhī’’ti. ‘‘Evaṃ, bhante’’ti kho āyasmā samiddhi bhagavato paṭissutvā  uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Dutiyampi kho āyasmā samiddhi tattheva appamatto ātāpī pahitatto vihāsi. Dutiyampi kho āyasmato samiddhissa rahogatassa paṭisallīnassa…pe… dutiyampi kho māro pāpimā āyasmato samiddhissa cetasā cetoparivitakkamaññāya…pe… apissudaṃ pathavī maññe undrīyati. Atha kho āyasmā samiddhi māraṃ  pāpimantaṃ gāthāya ajjhabhāsi –</paragraph>
    <gatha type="1">‘‘Saddhāyāhaṃ pabbajito, agārasmā anagāriyaṃ;</gatha>
    <gatha type="2">Sati paññā ca me buddhā, cittañca susamāhitaṃ;</gatha>
    <gatha type="last">Kāmaṃ karassu rūpāni, neva maṃ byādhayissasī’’ti.</gatha>
    <paragraph>Atha kho māro pāpimā ‘‘jānāti maṃ samiddhi bhikkhū’’ti dukkhī dummano tatthevantaradhāyīti.</paragraph>
    <subhead>3. Godhikasuttaṃ</subhead>
    <paragraph nr="159"> Evaṃ me sutaṃ – ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena āyasmā godhiko isigilipasse viharati kāḷasilāyaṃ. Atha kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Atha kho āyasmā godhiko tamhā sāmayikāya cetovimuttiyā parihāyi . Dutiyampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Dutiyampi kho āyasmā godhiko tamhā sāmayikāya cetovimuttiyā parihāyi. Tatiyampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Tatiyampi kho āyasmā godhiko tamhā…pe… parihāyi. Catutthampi kho āyasmā godhiko appamatto…pe… vimuttiṃ phusi . Catutthampi kho āyasmā godhiko tamhā…pe… parihāyi. Pañcamampi  kho āyasmā godhiko…pe… cetovimuttiṃ phusi. Pañcamampi kho āyasmā…pe… vimuttiyā parihāyi. Chaṭṭhampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Chaṭṭhampi kho āyasmā godhiko tamhā sāmayikāya cetovimuttiyā parihāyi. Sattamampi  kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi.</paragraph>
    <paragraph>Atha kho āyasmato godhikassa etadahosi – ‘‘yāva chaṭṭhaṃ khvāhaṃ sāmayikāya cetovimuttiyā parihīno. Yaṃnūnāhaṃ satthaṃ āhareyya’’nti. Atha kho māro pāpimā āyasmato godhikassa cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ gāthāhi ajjhabhāsi –</paragraph>
    <gatha type="1">‘‘Mahāvīra mahāpañña, iddhiyā yasasā jala;</gatha>
    <gatha type="last">Sabbaverabhayātīta, pāde vandāmi cakkhuma.</gatha>
    <gatha type="1">‘‘Sāvako te mahāvīra, maraṇaṃ maraṇābhibhū;</gatha>
    <gatha type="last">Ākaṅkhati cetayati, taṃ nisedha jutindhara.</gatha>
    <gatha type="1">‘‘Kathañhi bhagavā tuyhaṃ, sāvako sāsane rato;</gatha>
    <gatha type="last">Appattamānaso sekkho, kālaṃ kayirā janesutā’’ti.</gatha>
    <paragraph>Tena kho pana samayena āyasmato godhikena satthaṃ āharitaṃ hoti. Atha kho bhagavā ‘‘māro ayaṃ pāpimā’’ iti viditvā māraṃ  pāpimantaṃ gāthāya ajjhabhāsi –</paragraph>
    <gatha type="1">‘‘Evañhi  dhīrā kubbanti, nāvakaṅkhanti jīvitaṃ;</gatha>
    <gatha type="last">Samūlaṃ taṇhamabbuyha, godhiko parinibbuto’’ti.</gatha>
    <paragraph>Atha kho bhagavā bhikkhū āmantesi – ‘‘āyāma, bhikkhave, yena isigilipassaṃ kāḷasilā tenupasaṅkamissāma yattha godhikena kulaputtena satthaṃ āharita’’nti. ‘‘Evaṃ, bhante’’ti kho te bhikkhū bhagavato paccassosuṃ.</paragraph>
    <paragraph>Atha kho bhagavā sambahulehi bhikkhūhi saddhiṃ yena isigilipassaṃ kāḷasilā tenupasaṅkami. Addasā kho bhagavā āyasmantaṃ godhikaṃ dūratova mañcake vivattakkhandhaṃ semānaṃ <note>[seyyamānaṃ (syā. kaṃ.), soppamānaṃ (ka.)]</note>. Tena  kho pana samayena dhūmāyitattaṃ timirāyitattaṃ gacchateva purimaṃ disaṃ, gacchati pacchimaṃ disaṃ, gacchati uttaraṃ disaṃ, gacchati dakkhiṇaṃ disaṃ, gacchati uddhaṃ, gacchati adho, gacchati anudisaṃ.</paragraph>
    <paragraph>Atha  kho bhagavā bhikkhū āmantesi – ‘‘passatha no tumhe, bhikkhave, etaṃ dhūmāyitattaṃ timirāyitattaṃ gacchateva purimaṃ disaṃ, gacchati pacchimaṃ disaṃ, gacchati uttaraṃ disaṃ, gacchati dakkhiṇaṃ disaṃ, gacchati uddhaṃ, gacchati adho, gacchati anudisa’’nti? ‘‘Evaṃ, bhante’’. ‘‘Eso kho, bhikkhave, māro pāpimā godhikassa kulaputtassa viññāṇaṃ samanvesati – ‘kattha godhikassa kulaputtassa viññāṇaṃ patiṭṭhita’nti? Appatiṭṭhitena ca, bhikkhave, viññāṇena godhiko kulaputto parinibbuto’’ti. Atha  kho māro pāpimā beluvapaṇḍuvīṇaṃ ādāya yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Uddhaṃ adho ca tiriyaṃ, disā anudisā svahaṃ;</gatha>
    <gatha type="last">Anvesaṃ nādhigacchāmi, godhiko so kuhiṃ gato’’ti.</gatha>
    <gatha type="1">‘‘Yo <note>[so (sī. pī.)]</note> dhīro dhitisampanno, jhāyī jhānarato sadā;</gatha>
    <gatha type="last">Ahorattaṃ anuyuñjaṃ, jīvitaṃ anikāmayaṃ.</gatha>
    <gatha type="1">‘‘Jetvāna  maccuno <note>[bhetvā namucino (sī.)]</note> senaṃ, anāgantvā punabbhavaṃ;</gatha>
    <gatha type="last">Samūlaṃ taṇhamabbuyha, godhiko parinibbuto’’ti.</gatha>
    <gatha type="1">‘‘Tassa sokaparetassa, vīṇā kacchā abhassatha;</gatha>
    <gatha type="last">Tato so dummano yakkho, tatthevantaradhāyathā’’ti <note>[tatthevantaradhāyithāti (syā. kaṃ.), tattheva antaradhāyīti (ka.)]</note>.</gatha>
    <subhead>4. Sattavassānubandhasuttaṃ</subhead>
    <paragraph nr="160"> Evaṃ me sutaṃ – ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhe. Tena kho pana samayena māro pāpimā sattavassāni bhagavantaṃ anubandho hoti otārāpekkho otāraṃ alabhamāno. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Sokāvatiṇṇo  nu vanamhi jhāyasi,</gatha>
    <gatha type="2">Vittaṃ nu jīno uda patthayāno;</gatha>
    <gatha type="3">Āguṃ nu gāmasmimakāsi kiñci,</gatha>
    <gatha type="2">Kasmā  janena na karosi sakkhiṃ;</gatha>
    <gatha type="last">Sakkhī na sampajjati kenaci te’’ti.</gatha>
    <gatha type="1">‘‘Sokassa  mūlaṃ palikhāya sabbaṃ,</gatha>
    <gatha type="2">Anāgu jhāyāmi asocamāno;</gatha>
    <gatha type="3">Chetvāna sabbaṃ bhavalobhajappaṃ,</gatha>
    <gatha type="last">Anāsavo jhāyāmi pamattabandhū’’ti.</gatha>
    <gatha type="1">‘‘Yaṃ vadanti mama yidanti, ye vadanti mamanti ca;</gatha>
    <gatha type="last">Ettha ce te mano atthi, na me samaṇa mokkhasī’’ti.</gatha>
    <gatha type="1">‘‘Yaṃ  vadanti na taṃ mayhaṃ, ye vadanti na te ahaṃ;</gatha>
    <gatha type="last">Evaṃ pāpima jānāhi, na me maggampi dakkhasī’’ti.</gatha>
    <gatha type="1">‘‘Sace maggaṃ anubuddhaṃ, khemaṃ amatagāminaṃ;</gatha>
    <gatha type="last">Apehi gaccha tvameveko, kimaññamanusāsasī’’ti.</gatha>
    <gatha type="1">‘‘Amaccudheyyaṃ pucchanti, ye janā pāragāmino;</gatha>
    <gatha type="last">Tesāhaṃ puṭṭho akkhāmi, yaṃ saccaṃ taṃ nirūpadhi’’nti.</gatha>
    <paragraph>‘‘Seyyathāpi, bhante, gāmassa vā nigamassa vā avidūre pokkharaṇī. Tatrassa kakkaṭako. Atha kho, bhante, sambahulā kumārakā vā kumārikāyo vā tamhā gāmā vā nigamā vā nikkhamitvā yena sā pokkharaṇī tenupasaṅkameyyuṃ; upasaṅkamitvā taṃ kakkaṭakaṃ udakā uddharitvā thale patiṭṭhapeyyuṃ. Yaṃ yadeva hi so, bhante, kakkaṭako aḷaṃ abhininnāmeyya taṃ tadeva te kumārakā vā  kumārikāyo vā kaṭṭhena vā kathalāya vā sañchindeyyuṃ sambhañjeyyuṃ sampalibhañjeyyuṃ. Evañhi so, bhante, kakkaṭako sabbehi aḷehi sañchinnehi sambhaggehi sampalibhaggehi abhabbo taṃ pokkharaṇiṃ otarituṃ. Evameva kho, bhante, yāni kānici visūkāyikāni <note>[yāni visukāyikāni (sī. pī. ka.)]</note> visevitāni vipphanditāni, sabbāni tāni <note>[kānici kānici sabbāni (sī. pī. ka.)]</note> bhagavatā sañchinnāni sambhaggāni  sampalibhaggāni. Abhabbo dānāhaṃ, bhante, puna bhagavantaṃ upasaṅkamituṃ yadidaṃ otārāpekkho’’ti. Atha kho māro pāpimā bhagavato santike imā nibbejanīyā gāthāyo abhāsi –</paragraph>
    <gatha type="1">‘‘Medavaṇṇañca pāsāṇaṃ, vāyaso anupariyagā;</gatha>
    <gatha type="last">Apettha muduṃ vindema, api assādanā siyā.</gatha>
    <gatha type="1">‘‘Aladdhā  tattha assādaṃ, vāyasetto apakkame;</gatha>
    <gatha type="last">Kākova selamāsajja, nibbijjāpema gotamā’’ti.</gatha>
    <subhead>5. Māradhītusuttaṃ</subhead>
    <paragraph nr="161"> Atha  kho māro pāpimā bhagavato santike imā nibbejanīyā gāthāyo abhāsitvā tamhā ṭhānā apakkamma bhagavato avidūre pathaviyaṃ pallaṅkena nisīdi tuṇhībhūto maṅkubhūto pattakkhandho adhomukho pajjhāyanto appaṭibhāno kaṭṭhena bhūmiṃ vilikhanto. Atha kho taṇhā ca arati ca ragā ca māradhītaro yena māro pāpimā tenupasaṅkamiṃsu; upasaṅkamitvā māraṃ pāpimantaṃ gāthāya  ajjhabhāsiṃsu –</paragraph>
    <gatha type="1">‘‘Kenāsi dummano tāta, purisaṃ kaṃ nu socasi;</gatha>
    <gatha type="2">Mayaṃ taṃ rāgapāsena, āraññamiva kuñjaraṃ;</gatha>
    <gatha type="last">Bandhitvā ānayissāma, vasago te bhavissatī’’ti.</gatha>
    <gatha type="1">‘‘Arahaṃ sugato loke, na rāgena suvānayo;</gatha>
    <gatha type="last">Māradheyyaṃ atikkanto, tasmā socāmahaṃ bhusa’’nti.</gatha>
    <paragraph>Atha kho taṇhā ca arati ca ragā ca māradhītaro yena bhagavā tenupasaṅkamiṃsu; upasaṅkamitvā bhagavantaṃ etadavocuṃ – ‘‘pāde te, samaṇa, paricāremā’’ti. Atha kho bhagavā na manasākāsi, yathā taṃ anuttare upadhisaṅkhaye vimutto.</paragraph>
    <paragraph>Atha kho taṇhā ca arati ca ragā ca māradhītaro ekamantaṃ apakkamma evaṃ samacintesuṃ – ‘‘uccāvacā kho purisānaṃ adhippāyā. Yaṃnūna mayaṃ ekasataṃ ekasataṃ kumārivaṇṇasataṃ abhinimmineyyāmā’’ti. Atha  kho taṇhā ca arati ca ragā ca māradhītaro ekasataṃ ekasataṃ kumārivaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ – ‘‘pāde te, samaṇa, paricāremā’’ti. Tampi bhagavā na manasākāsi, yathā taṃ anuttare upadhisaṅkhaye vimutto.</paragraph>
    <paragraph>Atha kho taṇhā ca arati ca ragā ca māradhītaro ekamantaṃ apakkamma evaṃ samacintesuṃ – ‘‘uccāvacā kho purisānaṃ adhippāyā . Yaṃnūna mayaṃ ekasataṃ ekasataṃ avijātavaṇṇasataṃ abhinimmineyyāmā’’ti. Atha kho taṇhā ca arati ca ragā ca māradhītaro ekasataṃ ekasataṃ  avijātavaṇṇasataṃ  abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ – ‘‘pāde te, samaṇa, paricāremā’’ti. Tampi bhagavā na manasākāsi, yathā taṃ anuttare upadhisaṅkhaye vimutto.</paragraph>
    <paragraph>Atha kho taṇhā ca…pe… yaṃnūna mayaṃ ekasataṃ ekasataṃ sakiṃ vijātavaṇṇasataṃ abhinimmineyyāmāti. Atha kho taṇhā ca…pe… sakiṃ vijātavaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ – ‘‘pāde te, samaṇa, paricāremā’’ti. Tampi bhagavā na manasākāsi, yathā taṃ anuttare upadhisaṅkhaye vimutto.</paragraph>
    <paragraph>Atha kho taṇhā ca…pe… yaṃnūna mayaṃ ekasataṃ ekasataṃ duvijātavaṇṇasataṃ abhinimmineyyāmāti. Atha kho taṇhā ca…pe… duvijātavaṇṇasataṃ abhinimminitvā yena bhagavā…pe… yathā taṃ anuttare upadhisaṅkhaye vimutto. Atha kho taṇhā ca…pe… majjhimitthivaṇṇasataṃ abhinimmineyyāmāti. Atha kho taṇhā ca…pe… majjhimitthivaṇṇasataṃ abhinimminitvā…pe… anuttare upadhisaṅkhaye vimutto.</paragraph>
    <paragraph>Atha kho taṇhā ca…pe… mahitthivaṇṇasataṃ abhinimmineyyāmāti . Atha kho taṇhā ca…pe… mahitthivaṇṇasataṃ abhinimminitvā yena bhagavā…pe… anuttare upadhisaṅkhaye vimutto. Atha kho taṇhā ca arati ca ragā ca māradhītaro ekamantaṃ apakkamma etadavocuṃ – saccaṃ kira no pitā avoca –</paragraph>
    <gatha type="1">‘‘Arahaṃ sugato loke, na rāgena suvānayo;</gatha>
    <gatha type="last">Māradheyyaṃ atikkanto, tasmā socāmahaṃ bhusa’’nti.</gatha>
    <paragraph>‘‘Yañhi mayaṃ samaṇaṃ vā brāhmaṇaṃ vā avītarāgaṃ iminā upakkamena upakkameyyāma hadayaṃ vāssa phaleyya, uṇhaṃ lohitaṃ vā mukhato uggaccheyya, ummādaṃ  vā pāpuṇeyya cittakkhepaṃ  vā. Seyyathā vā pana naḷo harito luto ussussati visussati milāyati; evameva ussusseyya visusseyya milāyeyyā’’ti.</paragraph>
    <paragraph>Atha  kho taṇhā ca arati ca ragā ca māradhītaro yena bhagavā tenupasaṅkamiṃsu; upasaṅkamitvā ekamantaṃ aṭṭhaṃsu. Ekamantaṃ ṭhitā kho taṇhā māradhītā bhagavantaṃ gāthāya ajjhabhāsi –</paragraph>
    <gatha type="1">‘‘Sokāvatiṇṇo nu vanamhi jhāyasi,</gatha>
    <gatha type="2">Vittaṃ nu jīno uda patthayāno;</gatha>
    <gatha type="3">Āguṃ nu gāmasmimakāsi kiñci,</gatha>
    <gatha type="2">Kasmā janena na karosi sakkhiṃ;</gatha>
    <gatha type="last">Sakkhī na sampajjati kenaci te’’ti.</gatha>
    <gatha type="1">‘‘Atthassa  pattiṃ hadayassa santiṃ,</gatha>
    <gatha type="2">Jetvāna senaṃ piyasātarūpaṃ;</gatha>
    <gatha type="3">Ekohaṃ <note>[ekāhaṃ (syā. kaṃ. pī. ka.)]</note> jhāyaṃ sukhamanubodhiṃ,</gatha>
    <gatha type="2">Tasmā janena na karomi sakkhiṃ;</gatha>
    <gatha type="last">Sakkhī na sampajjati kenaci me’’ti.</gatha>
    <paragraph>Atha kho arati <note>[arati ca (ka.)]</note> māradhītā bhagavantaṃ gāthāya ajjhabhāsi –</paragraph>
    <gatha type="1">‘‘Kathaṃ vihārībahulodha bhikkhu,</gatha>
    <gatha type="2">Pañcoghatiṇṇo atarīdha chaṭṭhaṃ;</gatha>
    <gatha type="3">Kathaṃ jhāyiṃ <note>[kathaṃ jhāyaṃ (syā. kaṃ. pī.), kathajjhāyaṃ (ka.)]</note> bahulaṃ kāmasaññā,</gatha>
    <gatha type="last">Paribāhirā honti aladdha yo ta’’nti.</gatha>
    <gatha type="1">‘‘Passaddhakāyo suvimuttacitto,</gatha>
    <gatha type="2">Asaṅkharāno satimā anoko;</gatha>
    <gatha type="3">Aññāya  dhammaṃ avitakkajhāyī,</gatha>
    <gatha type="last">Na kuppati na sarati na thino <note>[na kuppatī nassaratī na thīno (sī.)]</note>.</gatha>
    <gatha type="1">‘‘Evaṃvihārībahulodha bhikkhu,</gatha>
    <gatha type="2">Pañcoghatiṇṇo atarīdha chaṭṭhaṃ;</gatha>
    <gatha type="3">Evaṃ jhāyiṃ bahulaṃ kāmasaññā,</gatha>
    <gatha type="last">Paribāhirā honti aladdha yo ta’’nti.</gatha>
    <paragraph>Atha  kho ragā <note>[ragāca (ka.)]</note> māradhītā bhagavato santike gāthāya ajjhabhāsi –</paragraph>
    <gatha type="1">‘‘Acchejja  taṇhaṃ gaṇasaṅghacārī,</gatha>
    <gatha type="2">Addhā carissanti <note>[tarissanti (sī.)]</note> bahū ca saddhā;</gatha>
    <gatha type="3">Bahuṃ vatāyaṃ janataṃ anoko,</gatha>
    <gatha type="last">Acchejja nessati maccurājassa pāra’’nti.</gatha>
    <gatha type="1">‘‘Nayanti ve mahāvīrā, saddhammena tathāgatā;</gatha>
    <gatha type="last">Dhammena nayamānānaṃ, kā usūyā vijānata’’nti.</gatha>
    <paragraph>Atha kho taṇhā ca arati ca ragā ca māradhītaro yena māro pāpimā tenupasaṅkamiṃsu. Addasā kho māro pāpimā taṇhañca aratiñca ragañca māradhītaro dūratova āgacchantiyo. Disvāna gāthāhi ajjhabhāsi –</paragraph>
    <gatha type="1">‘‘Bālā kumudanāḷehi, pabbataṃ abhimatthatha <note>[abhimanthatha (sī.)]</note>;</gatha>
    <gatha type="last">Giriṃ nakhena khanatha, ayo dantehi khādatha.</gatha>
    <gatha type="1">‘‘Selaṃva sirasūhacca <note>[sirasi ūhacca (sī.), sirasi ohacca (syā. kaṃ.)]</note>, pātāle gādhamesatha;</gatha>
    <gatha type="last">Khāṇuṃva urasāsajja, nibbijjāpetha gotamā’’ti.</gatha>
    <gatha type="1">‘‘Daddallamānā  āgañchuṃ, taṇhā ca aratī ragā;</gatha>
    <gatha type="last">Tā tattha panudī satthā, tūlaṃ bhaṭṭhaṃva māluto’’ti.</gatha>
    <centered>Tatiyo vaggo.</centered>
    <paragraph>Tassuddānaṃ –</paragraph>
    <gatha type="1">Sambahulā  samiddhi ca, godhikaṃ sattavassāni;</gatha>
    <gatha type="last">Dhītaraṃ desitaṃ buddha, seṭṭhena imaṃ mārapañcakanti.</gatha>
    <centered>Mārasaṃyuttaṃ samattaṃ.</centered>
  </text>
</tree>
