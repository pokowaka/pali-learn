<?xml version='1.0' encoding='UTF-8'?>
<tree text="7. Br&#x101;hma&#x1E47;asa&#x1E43;yutta&#x1E43;" target="text">
  <text>
    <title>1. Arahantavaggo</title>
    <subhead>1. Dhanañjānīsuttaṃ</subhead>
    <paragraph nr="187"> Evaṃ  me sutaṃ – ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena aññatarassa bhāradvājagottassa brāhmaṇassa dhanañjānī <note>[dhānañjānī (pī. sī. aṭṭha.)]</note> nāma brāhmaṇī abhippasannā hoti buddhe ca dhamme ca saṅghe ca. Atha kho dhanañjānī brāhmaṇī bhāradvājagottassa brāhmaṇassa bhattaṃ upasaṃharantī upakkhalitvā tikkhattuṃ udānaṃ udānesi –</paragraph>
    <gatha type="1">‘‘Namo tassa bhagavato arahato sammāsambuddhassa;</gatha>
    <gatha type="1">Namo tassa bhagavato arahato sammāsambuddhassa;</gatha>
    <gatha type="last">Namo tassa bhagavato arahato sammāsambuddhassā’’ti.</gatha>
    <paragraph>Evaṃ vutte, bhāradvājagotto brāhmaṇo dhanañjāniṃ brāhmaṇiṃ etadavoca – ‘‘evamevaṃ panāyaṃ vasalī yasmiṃ vā tasmiṃ vā tassa muṇḍakassa samaṇassa vaṇṇaṃ bhāsati. Idāni tyāhaṃ, vasali, tassa satthuno vādaṃ āropessāmī’’ti. ‘‘Na khvāhaṃ taṃ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo tassa bhagavato vādaṃ āropeyya arahato sammāsambuddhassa. Api ca tvaṃ, brāhmaṇa, gaccha, gantvā vijānissasī’’ti <note>[gantvāpi jānissasīti (syā. kaṃ.)]</note>.</paragraph>
    <paragraph>Atha  kho bhāradvājagotto brāhmaṇo kupito anattamano yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ  nisinno kho bhāradvājagotto brāhmaṇo bhagavantaṃ gāthāya ajjhabhāsi –</paragraph>
    <gatha type="1">‘‘Kiṃsu  chetvā sukhaṃ seti, kiṃsu chetvā na socati;</gatha>
    <gatha type="last">Kissassu ekadhammassa, vadhaṃ rocesi gotamā’’ti.</gatha>
    <gatha type="1">‘‘Kodhaṃ  chetvā sukhaṃ seti, kodhaṃ chetvā na socati;</gatha>
    <gatha type="2">Kodhassa visamūlassa, madhuraggassa brāhmaṇa;</gatha>
    <gatha type="last">Vadhaṃ ariyā pasaṃsanti, tañhi chetvā na socatī’’ti.</gatha>
    <paragraph>Evaṃ vutte, bhāradvājagotto brāhmaṇo bhagavantaṃ etadavoca – ‘‘abhikkantaṃ, bho gotama, abhikkantaṃ, bho gotama! Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya – cakkhumanto rūpāni dakkhantīti; evamevaṃ bhotā gotamena anekapariyāyena dhammo pakāsito. Esāhaṃ, bhante, bhagavantaṃ gotamaṃ saraṇaṃ gacchāmi dhammañca bhikkhusaṅghañca. Labheyyāhaṃ bhoto gotamassa santike pabbajjaṃ, labheyyaṃ upasampada’’nti.</paragraph>
    <paragraph>Alattha kho bhāradvājagotto brāhmaṇo bhagavato santike pabbajjaṃ, alattha upasampadaṃ. Acirūpasampanno kho panāyasmā bhāradvājo eko vūpakaṭṭho appamatto  ātāpī pahitatto viharanto nacirasseva – yassatthāya kulaputtā sammadeva agārasmā anagāriyaṃ pabbajanti tadanuttaraṃ – brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ‘‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’’ti abbhaññāsi. Aññataro ca panāyasmā bhāradvājo arahataṃ ahosīti.</paragraph>
    <subhead>2. Akkosasuttaṃ</subhead>
    <paragraph nr="188"> Ekaṃ samayaṃ bhagavā rājagahe viharati veḷuvane kalandakanivāpe. Assosi kho akkosakabhāradvājo brāhmaṇo – ‘‘bhāradvājagotto kira brāhmaṇo samaṇassa gotamassa santike agārasmā anagāriyaṃ pabbajito’’ti kupito anattamano yena bhagavā tenupasaṅkami; upasaṅkamitvā  bhagavantaṃ asabbhāhi pharusāhi vācāhi akkosati paribhāsati.</paragraph>
    <paragraph>Evaṃ  vutte, bhagavā akkosakabhāradvājaṃ brāhmaṇaṃ etadavoca – ‘‘taṃ kiṃ maññasi, brāhmaṇa, api nu kho te āgacchanti mittāmaccā ñātisālohitā atithiyo <note>[atithayo (?)]</note>’’ti? ‘‘Appekadā me, bho gotama, āgacchanti mittāmaccā  ñātisālohitā atithiyo’’ti. ‘‘‘Taṃ kiṃ maññasi, brāhmaṇa, api nu tesaṃ anuppadesi khādanīyaṃ vā bhojanīyaṃ vā sāyanīyaṃ vā’’’ti? ‘‘‘Appekadā nesāhaṃ, bho gotama, anuppademi khādanīyaṃ vā bhojanīyaṃ vā sāyanīyaṃ vā’’’ti. ‘‘‘Sace kho pana te, brāhmaṇa, nappaṭiggaṇhanti , kassa taṃ hotī’’’ti? ‘‘‘Sace te, bho gotama, nappaṭiggaṇhanti, amhākameva taṃ hotī’’’ti. ‘‘Evameva kho, brāhmaṇa, yaṃ tvaṃ amhe anakkosante akkosasi, arosente rosesi, abhaṇḍante bhaṇḍasi, taṃ te mayaṃ nappaṭiggaṇhāma. Tavevetaṃ, brāhmaṇa, hoti; tavevetaṃ, brāhmaṇa, hoti’’.</paragraph>
    <paragraph>‘‘Yo kho, brāhmaṇa, akkosantaṃ paccakkosati, rosentaṃ paṭiroseti, bhaṇḍantaṃ paṭibhaṇḍati, ayaṃ vuccati, brāhmaṇa, sambhuñjati vītiharatīti. Te mayaṃ tayā neva sambhuñjāma na vītiharāma. Tavevetaṃ, brāhmaṇa, hoti; tavevetaṃ, brāhmaṇa, hotī’’ti. ‘‘Bhavantaṃ kho gotamaṃ sarājikā parisā evaṃ jānāti – ‘arahaṃ samaṇo gotamo’ti. Atha ca pana bhavaṃ gotamo kujjhatī’’ti.</paragraph>
    <gatha type="1">‘‘Akkodhassa kuto kodho, dantassa samajīvino;</gatha>
    <gatha type="last">Sammadaññā vimuttassa, upasantassa tādino.</gatha>
    <gatha type="1">‘‘Tasseva tena pāpiyo, yo kuddhaṃ paṭikujjhati;</gatha>
    <gatha type="last">Kuddhaṃ appaṭikujjhanto, saṅgāmaṃ jeti dujjayaṃ.</gatha>
    <gatha type="1">‘‘Ubhinnamatthaṃ carati, attano ca parassa ca;</gatha>
    <gatha type="last">Paraṃ saṅkupitaṃ ñatvā, yo sato upasammati.</gatha>
    <gatha type="1">‘‘Ubhinnaṃ tikicchantānaṃ, attano ca parassa ca;</gatha>
    <gatha type="last">Janā maññanti bāloti, ye dhammassa akovidā’’ti.</gatha>
    <paragraph>Evaṃ  vutte, akkosakabhāradvājo brāhmaṇo bhagavantaṃ etadavoca – ‘‘abhikkantaṃ, bho gotama…pe… esāhaṃ  bhavantaṃ gotamaṃ saraṇaṃ gacchāmi dhammañca bhikkhusaṅghañca. Labheyyāhaṃ, bhante, bhoto gotamassa santike pabbajjaṃ, labheyyaṃ upasampada’’nti.</paragraph>
    <paragraph>Alattha kho akkosakabhāradvājo brāhmaṇo bhagavato santike pabbajjaṃ, alattha upasampadaṃ. Acirūpasampanno kho panāyasmā akkosakabhāradvājo eko vūpakaṭṭho appamatto ātāpī pahitatto viharanto  nacirasseva – yassatthāya kulaputtā sammadeva agārasmā anagāriyaṃ pabbajanti tadanuttaraṃ – brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ‘‘Khīṇā jāti, vusitaṃ brahmacariyaṃ, kataṃ karaṇīyaṃ nāparaṃ itthattāyā’’ti abbhaññāsi. Aññataro ca panāyasmā bhāradvājo arahataṃ ahosīti.</paragraph>
    <subhead>3. Asurindakasuttaṃ</subhead>
    <paragraph nr="189"> Ekaṃ samayaṃ bhagavā rājagahe viharati veḷuvane kalandakanivāpe. Assosi kho asurindakabhāradvājo brāhmaṇo – ‘‘bhāradvājagotto brāhmaṇo kira samaṇassa gotamassa santike agārasmā anagāriyaṃ pabbajito’’ti kupito anattamano yena bhagavā tenupasaṅkami; upasaṅkamitvā bhagavantaṃ asabbhāhi pharusāhi vācāhi akkosati paribhāsati. Evaṃ vutte, bhagavā tuṇhī ahosi. Atha kho asurindakabhāradvājo brāhmaṇo bhagavantaṃ etadavoca – ‘‘jitosi, samaṇa, jitosi, samaṇā’’ti.</paragraph>
    <gatha type="1">‘‘Jayaṃ  ve maññati bālo, vācāya pharusaṃ bhaṇaṃ;</gatha>
    <gatha type="last">Jayañcevassa taṃ hoti, yā titikkhā vijānato.</gatha>
    <gatha type="1">‘‘Tasseva tena pāpiyo, yo kuddhaṃ paṭikujjhati;</gatha>
    <gatha type="last">Kuddhaṃ appaṭikujjhanto, saṅgāmaṃ jeti dujjayaṃ.</gatha>
    <gatha type="1">‘‘Ubhinnamatthaṃ carati, attano ca parassa ca;</gatha>
    <gatha type="last">Paraṃ saṅkupitaṃ ñatvā, yo sato upasammati.</gatha>
    <gatha type="1">‘‘Ubhinnaṃ  tikicchantānaṃ, attano ca parassa ca;</gatha>
    <gatha type="last">Janā maññanti bāloti, ye dhammassa akovidā’’ti.</gatha>
    <paragraph>Evaṃ  vutte, asurindakabhāradvājo brāhmaṇo bhagavantaṃ etadavoca – ‘‘abhikkantaṃ, bho gotama…pe… abbhaññāsi. Aññataro ca panāyasmā bhāradvājo arahataṃ ahosī’’ti.</paragraph>
    <subhead>4. Bilaṅgikasuttaṃ</subhead>
    <paragraph nr="190"> Ekaṃ  samayaṃ bhagavā rājagahe viharati veḷuvane kalandakanivāpe. Assosi kho bilaṅgikabhāradvājo brāhmaṇo – ‘‘bhāradvājagotto kira brāhmaṇo samaṇassa gotamassa santike agārasmā anagāriyaṃ pabbajito’’ti kupito anattamano yena bhagavā tenupasaṅkami; upasaṅkamitvā tuṇhībhūto ekamantaṃ aṭṭhāsi. Atha kho bhagavā bilaṅgikassa bhāradvājassa brāhmaṇassa cetasā cetoparivitakkamaññāya bilaṅgikaṃ bhāradvājaṃ brāhmaṇaṃ gāthāya ajjhabhāsi  –</paragraph>
    <gatha type="1">‘‘Yo appaduṭṭhassa narassa dussati,</gatha>
    <gatha type="2">Suddhassa posassa anaṅgaṇassa;</gatha>
    <gatha type="3">Tameva bālaṃ pacceti pāpaṃ,</gatha>
    <gatha type="last">Sukhumo rajo paṭivātaṃva khitto’’ti.</gatha>
    <paragraph>Evaṃ vutte, vilaṅgikabhāradvājo brāhmaṇo bhagavantaṃ etadavoca – ‘‘abhikkantaṃ, bho gotama…pe… abbhaññāsi. Aññataro ca panāyasmā bhāradvājo arahataṃ ahosī’’ti.</paragraph>
    <subhead>5. Ahiṃsakasuttaṃ</subhead>
    <paragraph nr="191"> Sāvatthinidānaṃ. Atha kho ahiṃsakabhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ  nisinno kho ahiṃsakabhāradvājo brāhmaṇo bhagavantaṃ etadavoca – ‘‘ahiṃsakāhaṃ, bho gotama, ahiṃsakāhaṃ, bho gotamā’’ti.</paragraph>
    <gatha type="1">‘‘Yathā  nāmaṃ tathā cassa, siyā kho tvaṃ ahiṃsako;</gatha>
    <gatha type="2">Yo ca kāyena vācāya, manasā ca na hiṃsati;</gatha>
    <gatha type="last">Sa ve ahiṃsako hoti, yo paraṃ na vihiṃsatī’’ti.</gatha>
    <paragraph>Evaṃ vutte, ahiṃsakabhāradvājo brāhmaṇo bhagavantaṃ etadavoca – ‘‘abhikkantaṃ, bho gotama…pe… abbhaññāsi. Aññataro ca panāyasmā ahiṃsakabhāradvājo arahataṃ ahosī’’ti.</paragraph>
    <subhead>6. Jaṭāsuttaṃ</subhead>
    <paragraph nr="192"> Sāvatthinidānaṃ . Atha kho jaṭābhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho jaṭābhāradvājo brāhmaṇo bhagavantaṃ gāthāya ajjhabhāsi –</paragraph>
    <gatha type="1">‘‘Antojaṭā bahijaṭā, jaṭāya jaṭitā pajā;</gatha>
    <gatha type="last">Taṃ taṃ gotama pucchāmi, ko imaṃ vijaṭaye jaṭa’’nti.</gatha>
    <gatha type="1">‘‘Sīle patiṭṭhāya naro sapañño, cittaṃ paññañca bhāvayaṃ;</gatha>
    <gatha type="last">Ātāpī nipako bhikkhu, so imaṃ vijaṭaye jaṭaṃ.</gatha>
    <gatha type="1">‘‘Yesaṃ rāgo ca doso ca, avijjā ca virājitā;</gatha>
    <gatha type="last">Khīṇāsavā arahanto, tesaṃ vijaṭitā jaṭā.</gatha>
    <gatha type="1">‘‘Yattha nāmañca rūpañca, asesaṃ uparujjhati;</gatha>
    <gatha type="last">Paṭighaṃ rūpasaññā ca, etthesā chijjate jaṭā’’ti.</gatha>
    <paragraph>Evaṃ  vutte, jaṭābhāradvājo bhagavantaṃ etadavoca – ‘‘abhikkantaṃ, bho gotama…pe… aññataro ca panāyasmā bhāradvājo arahataṃ ahosī’’ti.</paragraph>
    <subhead>7. Suddhikasuttaṃ</subhead>
    <paragraph nr="193"> Sāvatthinidānaṃ . Atha kho suddhikabhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ  nisinno kho suddhikabhāradvājo brāhmaṇo bhagavato santike imaṃ gāthaṃ ajjhabhāsi –</paragraph>
    <gatha type="1">‘‘Na brāhmaṇo <note>[nābrāhmaṇo (?)]</note> sujjhati koci, loke sīlavāpi tapokaraṃ;</gatha>
    <gatha type="last">Vijjācaraṇasampanno, so sujjhati na aññā itarā pajā’’ti.</gatha>
    <gatha type="1">‘‘Bahumpi palapaṃ jappaṃ, na jaccā hoti brāhmaṇo;</gatha>
    <gatha type="last">Antokasambu saṅkiliṭṭho, kuhanaṃ upanissito.</gatha>
    <gatha type="1">‘‘Khattiyo  brāhmaṇo vesso, suddo caṇḍālapukkuso;</gatha>
    <gatha type="2">Āraddhavīriyo pahitatto, niccaṃ daḷhaparakkamo;</gatha>
    <gatha type="last">Pappoti paramaṃ suddhiṃ, evaṃ jānāhi brāhmaṇā’’ti.</gatha>
    <paragraph>Evaṃ vutte, suddhikabhāradvājo brāhmaṇo bhagavantaṃ etadavoca – ‘‘abhikkantaṃ, bho gotama…pe… aññataro ca panāyasmā bhāradvājo arahataṃ ahosī’’ti.</paragraph>
    <subhead>8. Aggikasuttaṃ</subhead>
    <paragraph nr="194"> Ekaṃ  samayaṃ bhagavā rājagahe viharati veḷuvane kalandakanivāpe. Tena kho pana samayena aggikabhāradvājassa brāhmaṇassa sappinā pāyaso sannihito hoti – ‘‘aggiṃ juhissāmi, aggihuttaṃ paricarissāmī’’ti.</paragraph>
    <paragraph>Atha kho bhagavā pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi. Rājagahe sapadānaṃ piṇḍāya caramāno yena aggikabhāradvājassa brāhmaṇassa nivesanaṃ tenupasaṅkami ; upasaṅkamitvā ekamantaṃ aṭṭhāsi. Addasā kho aggikabhāradvājo brāhmaṇo bhagavantaṃ piṇḍāya ṭhitaṃ. Disvāna bhagavantaṃ gāthāya ajjhabhāsi –</paragraph>
    <gatha type="1">‘‘Tīhi vijjāhi sampanno, jātimā sutavā bahū;</gatha>
    <gatha type="last">Vijjācaraṇasampanno, somaṃ bhuñjeyya pāyasa’’nti.</gatha>
    <gatha type="1">‘‘Bahumpi palapaṃ jappaṃ, na jaccā hoti brāhmaṇo;</gatha>
    <gatha type="last">Antokasambu saṃkiliṭṭho, kuhanāparivārito.</gatha>
    <gatha type="1">‘‘Pubbenivāsaṃ  yo vedī, saggāpāyañca passati;</gatha>
    <gatha type="last">Atho jātikkhayaṃ patto, abhiññāvosito muni.</gatha>
    <gatha type="1">‘‘Etāhi tīhi vijjāhi, tevijjo hoti brāhmaṇo;</gatha>
    <gatha type="last">Vijjācaraṇasampanno, somaṃ bhuñjeyya pāyasa’’nti.</gatha>
    <paragraph>‘‘Bhuñjatu bhavaṃ gotamo. Brāhmaṇo bhava’’nti.</paragraph>
    <gatha type="1">‘‘Gāthābhigītaṃ  me abhojaneyyaṃ,</gatha>
    <gatha type="2">Sampassataṃ brāhmaṇa nesa dhammo;</gatha>
    <gatha type="3">Gāthābhigītaṃ panudanti buddhā,</gatha>
    <gatha type="last">Dhamme sati brāhmaṇa vuttiresā.</gatha>
    <gatha type="1">‘‘Aññena ca kevalinaṃ mahesiṃ,</gatha>
    <gatha type="2">Khīṇāsavaṃ kukkuccavūpasantaṃ;</gatha>
    <gatha type="3">Annena pānena upaṭṭhahassu,</gatha>
    <gatha type="last">Khettañhi taṃ puññapekkhassa hotī’’ti.</gatha>
    <paragraph>Evaṃ  vutte, aggikabhāradvājo brāhmaṇo bhagavantaṃ etadavoca – ‘‘abhikkantaṃ, bho gotama…pe… aññataro ca panāyasmā aggikabhāradvājo arahataṃ ahosī’’ti.</paragraph>
    <subhead>9. Sundarikasuttaṃ</subhead>
    <paragraph nr="195"> Ekaṃ samayaṃ bhagavā kosalesu viharati sundarikāya nadiyā tīre. Tena kho pana samayena sundarikabhāradvājo brāhmaṇo sundarikāya nadiyā tīre aggiṃ juhati, aggihuttaṃ paricarati. Atha kho sundarikabhāradvājo brāhmaṇo aggiṃ juhitvā aggihuttaṃ paricaritvā uṭṭhāyāsanā samantā catuddisā anuvilokesi – ‘‘ko nu kho imaṃ habyasesaṃ bhuñjeyyā’’ti? Addasā kho sundarikabhāradvājo brāhmaṇo bhagavantaṃ aññatarasmiṃ rukkhamūle sasīsaṃ pārutaṃ nisinnaṃ. Disvāna vāmena hatthena  habyasesaṃ gahetvā dakkhiṇena hatthena kamaṇḍaluṃ gahetvā yena bhagavā tenupasaṅkami. Atha kho bhagavā sundarikabhāradvājassa brāhmaṇassa padasaddena sīsaṃ vivari. Atha kho sundarikabhāradvājo brāhmaṇo ‘muṇḍo ayaṃ  bhavaṃ, muṇḍako ayaṃ bhava’nti tatova puna nivattitukāmo ahosi. Atha kho sundarikabhāradvājassa brāhmaṇassa etadahosi – ‘muṇḍāpi hi idhekacce brāhmaṇā bhavanti; yaṃnūnāhaṃ taṃ upasaṅkamitvā jātiṃ puccheyya’nti.</paragraph>
    <paragraph>Atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṃ etadavoca – ‘kiṃjacco bhava’nti?</paragraph>
    <gatha type="1">‘‘Mā  jātiṃ puccha caraṇañca puccha,</gatha>
    <gatha type="2">Kaṭṭhā have jāyati jātavedo;</gatha>
    <gatha type="3">Nīcākulīnopi muni dhitimā,</gatha>
    <gatha type="last">Ājānīyo hoti hirīnisedho.</gatha>
    <gatha type="1">‘‘Saccena danto damasā upeto,</gatha>
    <gatha type="2">Vedantagū vusitabrahmacariyo;</gatha>
    <gatha type="3">Yaññopanīto  tamupavhayetha,</gatha>
    <gatha type="last">Kālena so juhati dakkhiṇeyye’’ti.</gatha>
    <gatha type="1">‘‘Addhā suyiṭṭhaṃ suhutaṃ mama yidaṃ,</gatha>
    <gatha type="2">Yaṃ tādisaṃ vedagumaddasāmi;</gatha>
    <gatha type="3">Tumhādisānañhi  adassanena,</gatha>
    <gatha type="last">Añño jano bhuñjati habyasesa’’nti.</gatha>
    <paragraph>‘‘Bhuñjatu bhavaṃ gotamo. Brāhmaṇo bhava’’nti.</paragraph>
    <gatha type="1">‘‘Gāthābhigītaṃ me abhojaneyyaṃ,</gatha>
    <gatha type="2">Sampassataṃ brāhmaṇa nesa dhammo;</gatha>
    <gatha type="3">Gāthābhigītaṃ panudanti buddhā,</gatha>
    <gatha type="last">Dhamme sati brāhmaṇa vuttiresā.</gatha>
    <gatha type="1">‘‘Aññena ca kevalinaṃ mahesiṃ,</gatha>
    <gatha type="2">Khīṇāsavaṃ kukkuccavūpasantaṃ;</gatha>
    <gatha type="3">Annena pānena upaṭṭhahassu,</gatha>
    <gatha type="last">Khettañhi taṃ puññapekkhassa hotī’’ti.</gatha>
    <paragraph>‘‘Atha kassa cāhaṃ, bho gotama, imaṃ habyasesaṃ dammī’’ti? ‘‘Na khvāhaṃ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yasseso habyaseso bhutto sammā pariṇāmaṃ gaccheyya  aññatra, brāhmaṇa, tathāgatassa vā tathāgatasāvakassa vā. Tena hi tvaṃ, brāhmaṇa, taṃ habyasesaṃ appaharite vā chaḍḍehi appāṇake vā udake opilāpehī’’ti.</paragraph>
    <paragraph>Atha kho sundarikabhāradvājo brāhmaṇo taṃ habyasesaṃ appāṇake udake opilāpesi. Atha kho so habyaseso udake pakkhitto cicciṭāyati  ciṭiciṭāyati sandhūpāyati sampadhūpāyati . Seyyathāpi nāma  phālo <note>[loho (ka.)]</note> divasaṃsantatto <note>[divasasantatto (sī. syā. kaṃ. pī.)]</note> udake pakkhitto cicciṭāyati ciṭiciṭāyati sandhūpāyati sampadhūpāyati; evameva so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati.</paragraph>
    <paragraph>Atha kho sundarikabhāradvājo brāhmaṇo saṃviggo lomahaṭṭhajāto yena bhagavā tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhitaṃ kho sundarikabhāradvājaṃ brāhmaṇaṃ bhagavā gāthāhi ajjhabhāsi –</paragraph>
    <gatha type="1">‘‘Mā brāhmaṇa dāru samādahāno,</gatha>
    <gatha type="2">Suddhiṃ amaññi bahiddhā hi etaṃ;</gatha>
    <gatha type="3">Na hi tena suddhiṃ kusalā vadanti,</gatha>
    <gatha type="last">Yo bāhirena parisuddhimicche.</gatha>
    <gatha type="1">‘‘Hitvā ahaṃ brāhmaṇa dārudāhaṃ</gatha>
    <gatha type="2">Ajjhattamevujjalayāmi <note>[ajjhattameva jalayāmi (sī. syā. kaṃ. pī.)]</note> jotiṃ;</gatha>
    <gatha type="1">Niccagginī niccasamāhitatto,</gatha>
    <gatha type="last">Arahaṃ ahaṃ brahmacariyaṃ carāmi.</gatha>
    <gatha type="1">‘‘Māno hi te brāhmaṇa khāribhāro,</gatha>
    <gatha type="2">Kodho dhumo bhasmani mosavajjaṃ;</gatha>
    <gatha type="3">Jivhā sujā hadayaṃ jotiṭhānaṃ,</gatha>
    <gatha type="last">Attā sudanto purisassa joti.</gatha>
    <gatha type="1">‘‘Dhammo  rahado brāhmaṇa sīlatittho,</gatha>
    <gatha type="2">Anāvilo sabbhi sataṃ pasattho;</gatha>
    <gatha type="3">Yattha have vedaguno sinātā,</gatha>
    <gatha type="last">Anallagattāva <note>[anallīnagattāva (sī. pī. ka.)]</note> taranti pāraṃ.</gatha>
    <gatha type="1">‘‘Saccaṃ dhammo saṃyamo brahmacariyaṃ,</gatha>
    <gatha type="2">Majjhe sitā brāhmaṇa brahmapatti;</gatha>
    <gatha type="3">Sa  tujjubhūtesu namo karohi,</gatha>
    <gatha type="last">Tamahaṃ naraṃ dhammasārīti brūmī’’ti.</gatha>
    <paragraph>Evaṃ  vutte, sundarikabhāradvājo brāhmaṇo bhagavantaṃ etadavoca – ‘‘abhikkantaṃ, bho gotama…pe… aññataro ca panāyasmā bhāradvājo arahataṃ ahosī’’ti.</paragraph>
    <subhead>10. Bahudhītarasuttaṃ</subhead>
    <paragraph nr="196"> Ekaṃ samayaṃ bhagavā kosalesu viharati aññatarasmiṃ vanasaṇḍe. Tena kho pana samayena aññatarassa bhāradvājagottassa brāhmaṇassa catuddasa balībaddā naṭṭhā honti. Atha kho bhāradvājagotto brāhmaṇo te balībadde gavesanto yena so vanasaṇḍo tenupasaṅkami; upasaṅkamitvā addasa bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvāna yena bhagavā tenupasaṅkami; upasaṅkamitvā bhagavato santike imā gāthāyo abhāsi –</paragraph>
    <gatha type="1">‘‘Na  hi nūnimassa <note>[nahanūnimassa (sī. syā. kaṃ.)]</note> samaṇassa, balībaddā catuddasa;</gatha>
    <gatha type="last">Ajjasaṭṭhiṃ na dissanti, tenāyaṃ samaṇo sukhī.</gatha>
    <gatha type="1">‘‘Na hi nūnimassa samaṇassa, tilākhettasmi pāpakā;</gatha>
    <gatha type="last">Ekapaṇṇā dupaṇṇā <note>[dvipaṇṇā (sī. pī.)]</note> ca, tenāyaṃ samaṇo sukhī.</gatha>
    <gatha type="1">‘‘Na hi nūnimassa samaṇassa, tucchakoṭṭhasmi mūsikā;</gatha>
    <gatha type="last">Ussoḷhikāya naccanti, tenāyaṃ samaṇo sukhī.</gatha>
    <gatha type="1">‘‘Na hi nūnimassa samaṇassa, santhāro sattamāsiko;</gatha>
    <gatha type="last">Uppāṭakehi sañchanno, tenāyaṃ samaṇo sukhī.</gatha>
    <gatha type="1">‘‘Na  hi nūnimassa samaṇassa, vidhavā satta dhītaro;</gatha>
    <gatha type="last">Ekaputtā duputtā <note>[dviputtā (sī. pī.)]</note> ca, tenāyaṃ samaṇo sukhī.</gatha>
    <gatha type="1">‘‘Na hi nūnimassa samaṇassa, piṅgalā tilakāhatā;</gatha>
    <gatha type="last">Sottaṃ pādena bodheti, tenāyaṃ samaṇo sukhī.</gatha>
    <gatha type="1">‘‘Na hi nūnimassa samaṇassa, paccūsamhi iṇāyikā;</gatha>
    <gatha type="last">Detha dethāti codenti, tenāyaṃ samaṇo sukhī’’ti.</gatha>
    <gatha type="1">‘‘Na  hi mayhaṃ brāhmaṇa, balībaddā catuddasa;</gatha>
    <gatha type="last">Ajjasaṭṭhiṃ na dissanti, tenāhaṃ brāhmaṇā sukhī.</gatha>
    <gatha type="1">‘‘Na  hi mayhaṃ brāhmaṇa, tilākhettasmi pāpakā;</gatha>
    <gatha type="last">Ekapaṇṇā dupaṇṇā ca, tenāhaṃ brāhmaṇā sukhī.</gatha>
    <gatha type="1">‘‘Na hi mayhaṃ brāhmaṇa, tucchakoṭṭhasmi mūsikā;</gatha>
    <gatha type="last">Ussoḷhikāya naccanti, tenāhaṃ brāhmaṇā sukhī.</gatha>
    <gatha type="1">‘‘Na  hi mayhaṃ brāhmaṇa, santhāro sattamāsiko;</gatha>
    <gatha type="last">Uppāṭakehi sañchanno, tenāhaṃ brāhmaṇā sukhī.</gatha>
    <gatha type="1">‘‘Na hi mayhaṃ brāhmaṇa, vidhavā satta dhītaro;</gatha>
    <gatha type="last">Ekaputtā duputtā ca, tenāhaṃ brāhmaṇā sukhī.</gatha>
    <gatha type="1">‘‘Na hi mayhaṃ brāhmaṇa, piṅgalā tilakāhatā;</gatha>
    <gatha type="last">Sottaṃ pādena bodheti, tenāhaṃ brāhmaṇā sukhī.</gatha>
    <gatha type="1">‘‘Na  hi mayhaṃ brāhmaṇa, paccūsamhi iṇāyikā;</gatha>
    <gatha type="last">Detha dethāti codenti, tenāhaṃ brāhmaṇā sukhī’’ti.</gatha>
    <paragraph>Evaṃ vutte, bhāradvājagotto brāhmaṇo bhagavantaṃ etadavoca – ‘‘abhikkantaṃ, bho gotama, abhikkantaṃ, bho gotama! Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya – cakkhumanto rūpāni dakkhantīti; evameva bhotā gotamena anekapariyāyena dhammo pakāsito. Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṅghañca. Labheyyāhaṃ bhoto gotamassa santike pabbajjaṃ, labheyyaṃ upasampada’’nti.</paragraph>
    <paragraph>Alattha kho bhāradvājagotto brāhmaṇo bhagavato santike pabbajjaṃ, alattha upasampadaṃ. Acirūpasampanno panāyasmā bhāradvājo eko vūpakaṭṭho appamatto ātāpī pahitatto viharanto nacirasseva – yassatthāya kulaputtā sammadeva agārasmā anagāriyaṃ pabbajanti, tadanuttaraṃ – brahmacariyapariyosānaṃ  diṭṭheva dhamme sayaṃ abhiññā sacchikatvā upasampajja vihāsi. ‘‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ  itthattāyā’’ti abbhaññāsi. Aññataro ca panāyasmā bhāradvājo arahataṃ ahosīti.</paragraph>
    <centered>Arahantavaggo paṭhamo.</centered>
    <paragraph>Tassuddānaṃ –</paragraph>
    <gatha type="1">Dhanañjānī ca akkosaṃ, asurindaṃ bilaṅgikaṃ;</gatha>
    <gatha type="2">Ahiṃsakaṃ jaṭā ceva, suddhikañceva aggikā;</gatha>
    <gatha type="last">Sundarikaṃ bahudhītarena ca te dasāti.</gatha>
    <title>2. Upāsakavaggo</title>
    <subhead>1. Kasibhāradvājasuttaṃ</subhead>
    <paragraph nr="197"> Evaṃ  me sutaṃ – ekaṃ samayaṃ bhagavā magadhesu viharati dakkhiṇāgirismiṃ ekanāḷāyaṃ brāhmaṇagāme. Tena kho pana samayena kasibhāradvājassa <note>[kasikabhāradvājassa (ka.)]</note> brāhmaṇassa pañcamattāni naṅgalasatāni payuttāni honti vappakāle. Atha kho bhagavā pubbaṇhasamayaṃ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami.</paragraph>
    <paragraph>Tena kho pana samayena kasibhāradvājassa brāhmaṇassa parivesanā vattati. Atha kho bhagavā yena parivesanā tenupasaṅkami; upasaṅkamitvā ekamantaṃ aṭṭhāsi. Addasā kho kasibhāradvājo brāhmaṇo bhagavantaṃ piṇḍāya ṭhitaṃ. Disvā bhagavantaṃ etadavoca – ‘‘ahaṃ kho, samaṇa, kasāmi ca vapāmi ca, kasitvā ca vapitvā ca bhuñjāmi. Tvampi, samaṇa, kasassu ca vapassu ca, kasitvā ca vapitvā ca bhuñjassū’’ti. ‘‘Ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī’’ti. Na kho mayaṃ passāma bhoto gotamassa yugaṃ vā naṅgalaṃ vā phālaṃ vā pācanaṃ vā balībadde vā, atha ca pana  bhavaṃ gotamo evamāha – ‘‘ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī’’ti . Atha kho kasibhāradvājo brāhmaṇo bhagavantaṃ gāthāya ajjhabhāsi –</paragraph>
    <gatha type="1">‘‘Kassako paṭijānāsi, na ca passāmi te kasiṃ;</gatha>
    <gatha type="last">Kassako pucchito brūhi, kathaṃ jānemu taṃ kasi’’nti.</gatha>
    <gatha type="1">‘‘Saddhā bījaṃ tapo vuṭṭhi, paññā me yuganaṅgalaṃ;</gatha>
    <gatha type="last">Hirī īsā mano yottaṃ, sati me phālapācanaṃ.</gatha>
    <gatha type="1">‘‘Kāyagutto  vacīgutto, āhāre udare yato;</gatha>
    <gatha type="last">Saccaṃ karomi niddānaṃ, soraccaṃ me pamocanaṃ.</gatha>
    <gatha type="1">‘‘Vīriyaṃ  me dhuradhorayhaṃ, yogakkhemādhivāhanaṃ;</gatha>
    <gatha type="last">Gacchati anivattantaṃ, yattha gantvā na socati.</gatha>
    <gatha type="1">‘‘Evamesā kasī kaṭṭhā, sā hoti amatapphalā;</gatha>
    <gatha type="last">Etaṃ kasiṃ kasitvāna, sabbadukkhā pamuccatī’’ti.</gatha>
    <paragraph>‘‘Bhuñjatu bhavaṃ gotamo. Kassako bhavaṃ. Yañhi bhavaṃ gotamo amatapphalampi kasiṃ kasatī’’ti <note>[bhāsatīti (ka.)]</note>.</paragraph>
    <gatha type="1">‘‘Gāthābhigītaṃ me abhojaneyyaṃ,</gatha>
    <gatha type="2">Sampassataṃ brāhmaṇa nesa dhammo;</gatha>
    <gatha type="3">Gāthābhigītaṃ panudanti buddhā,</gatha>
    <gatha type="last">Dhamme sati brāhmaṇa vuttiresā.</gatha>
    <gatha type="1">‘‘Aññena  ca kevalinaṃ mahesiṃ,</gatha>
    <gatha type="2">Khīṇāsavaṃ kukkuccavūpasantaṃ;</gatha>
    <gatha type="3">Annena pānena upaṭṭhahassu,</gatha>
    <gatha type="last">Khettañhi taṃ puññapekkhassa hotī’’ti.</gatha>
    <paragraph>Evaṃ vutte, kasibhāradvājo brāhmaṇo bhagavantaṃ etadavoca – ‘‘abhikkantaṃ, bho gotama…pe… ajjatagge pāṇupetaṃ saraṇaṃ gata’’nti.</paragraph>
    <subhead>2. Udayasuttaṃ</subhead>
    <paragraph nr="198"> Sāvatthinidānaṃ. Atha kho bhagavā pubbaṇhasamayaṃ nivāsetvā pattacīvaramādāya yena  udayassa brāhmaṇassa nivesanaṃ tenupasaṅkami. Atha  kho udayo brāhmaṇo bhagavato pattaṃ odanena pūresi. Dutiyampi kho bhagavā pubbaṇhasamayaṃ nivāsetvā pattacīvaramādāya yena udayassa brāhmaṇassa nivesanaṃ tenupasaṅkami…pe… tatiyampi kho udayo brāhmaṇo bhagavato pattaṃ odanena  pūretvā bhagavantaṃ etadavoca – ‘‘pakaṭṭhakoyaṃ samaṇo gotamo punappunaṃ āgacchatī’’ti.</paragraph>
    <gatha type="1">‘‘Punappunañceva  vapanti bījaṃ, punappunaṃ vassati devarājā;</gatha>
    <gatha type="last">Punappunaṃ khettaṃ kasanti kassakā, punappunaṃ dhaññamupeti raṭṭhaṃ.</gatha>
    <gatha type="1">‘‘Punappunaṃ yācakā yācayanti, punappunaṃ dānapatī dadanti;</gatha>
    <gatha type="last">Punappunaṃ dānapatī daditvā, punappunaṃ saggamupenti ṭhānaṃ.</gatha>
    <gatha type="1">‘‘Punappunaṃ khīranikā duhanti, punappunaṃ vaccho upeti mātaraṃ;</gatha>
    <gatha type="last">Punappunaṃ kilamati phandati ca, punappunaṃ gabbhamupeti mando.</gatha>
    <gatha type="1">‘‘Punappunaṃ jāyati mīyati ca, punappunaṃ sivathikaṃ <note>[sīvathikaṃ (sī. syā. kaṃ. pī.)]</note> haranti;</gatha>
    <gatha type="last">Maggañca laddhā apunabbhavāya, na punappunaṃ jāyati bhūripañño’’ti <note>[punappunaṃ jāyati bhūripaññoti (syā. kaṃ. ka.)]</note>.</gatha>
    <paragraph>Evaṃ vutte, udayo brāhmaṇo bhagavantaṃ etadavoca – ‘‘abhikkantaṃ, bho gotama…pe… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gata’’nti.</paragraph>
    <subhead>3. Devahitasuttaṃ</subhead>
    <paragraph nr="199"> Sāvatthinidānaṃ . Tena kho pana samayena bhagavā vātehābādhiko hoti; āyasmā ca upavāṇo bhagavato upaṭṭhāko hoti. Atha kho bhagavā āyasmantaṃ upavāṇaṃ āmantesi – ‘‘iṅgha me tvaṃ, upavāṇa, uṇhodakaṃ jānāhī’’ti. ‘‘Evaṃ, bhante’’ti kho āyasmā upavāṇo bhagavato paṭissutvā nivāsetvā pattacīvaramādāya yena devahitassa brāhmaṇassa nivesanaṃ tenupasaṅkami; upasaṅkamitvā tuṇhībhūto ekamantaṃ aṭṭhāsi. Addasā kho devahito brāhmaṇo āyasmantaṃ  upavāṇaṃ tuṇhībhūtaṃ ekamantaṃ ṭhitaṃ. Disvāna āyasmantaṃ upavāṇaṃ gāthāya ajjhabhāsi –</paragraph>
    <gatha type="1">‘‘Tuṇhībhūto  bhavaṃ tiṭṭhaṃ, muṇḍo saṅghāṭipāruto;</gatha>
    <gatha type="last">Kiṃ patthayāno kiṃ esaṃ, kiṃ nu yācitumāgato’’ti.</gatha>
    <gatha type="1">‘‘Arahaṃ sugato loke, vātehābādhiko muni;</gatha>
    <gatha type="last">Sace uṇhodakaṃ atthi, munino dehi brāhmaṇa.</gatha>
    <gatha type="1">‘‘Pūjito pūjaneyyānaṃ, sakkareyyāna sakkato;</gatha>
    <gatha type="last">Apacito apaceyyānaṃ <note>[apacineyyānaṃ (sī. syā. kaṃ.) ṭīkā oloketabbā]</note>, tassa icchāmi hātave’’ti.</gatha>
    <paragraph>Atha kho devahito brāhmaṇo uṇhodakassa kājaṃ purisena gāhāpetvā phāṇitassa ca puṭaṃ āyasmato upavāṇassa pādāsi. Atha kho āyasmā upavāṇo yena bhagavā tenupasaṅkami; upasaṅkamitvā bhagavantaṃ  uṇhodakena nhāpetvā <note>[nahāpetvā (sī. pī.)]</note> uṇhodakena phāṇitaṃ āloletvā bhagavato pādāsi. Atha kho bhagavato ābādho paṭippassambhi.</paragraph>
    <paragraph>Atha kho devahito brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho devahito brāhmaṇo bhagavantaṃ gāthāya ajjhabhāsi –</paragraph>
    <gatha type="1">‘‘Kattha dajjā deyyadhammaṃ, kattha dinnaṃ mahapphalaṃ;</gatha>
    <gatha type="last">Kathañhi yajamānassa, kathaṃ ijjhati dakkhiṇā’’ti.</gatha>
    <gatha type="1">‘‘Pubbenivāsaṃ yo vedī, saggāpāyañca passati;</gatha>
    <gatha type="last">Atho jātikkhayaṃ patto, abhiññāvosito muni.</gatha>
    <gatha type="1">‘‘Ettha  dajjā deyyadhammaṃ, ettha dinnaṃ mahapphalaṃ;</gatha>
    <gatha type="last">Evañhi yajamānassa, evaṃ ijjhati dakkhiṇā’’ti.</gatha>
    <paragraph>Evaṃ vutte, devahito brāhmaṇo bhagavantaṃ etadavoca – ‘‘abhikkantaṃ bho gotama…pe… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gata’’nti.</paragraph>
    <subhead>4. Mahāsālasuttaṃ</subhead>
    <paragraph nr="200"> Sāvatthinidānaṃ . Atha kho aññataro brāhmaṇamahāsālo lūkho lūkhapāvuraṇo <note>[lūkhapāpuraṇo (sī. syā. kaṃ. pī.)]</note> yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho taṃ brāhmaṇamahāsālaṃ bhagavā  etadavoca – ‘‘kinnu tvaṃ, brāhmaṇa, lūkho lūkhapāvuraṇo’’ti? ‘‘Idha me, bho gotama, cattāro puttā. Te maṃ dārehi saṃpuccha gharā nikkhāmentī’’ti. ‘‘Tena hi tvaṃ, brāhmaṇa, imā gāthāyo pariyāpuṇitvā sabhāyaṃ mahājanakāye sannipatite puttesu ca sannisinnesu bhāsassu –</paragraph>
    <gatha type="1">‘‘Yehi jātehi nandissaṃ, yesañca bhavamicchisaṃ;</gatha>
    <gatha type="last">Te maṃ dārehi saṃpuccha, sāva vārenti sūkaraṃ.</gatha>
    <gatha type="1">‘‘Asantā kira maṃ jammā, tāta tātāti bhāsare;</gatha>
    <gatha type="last">Rakkhasā puttarūpena, te jahanti vayogataṃ.</gatha>
    <gatha type="1">‘‘Assova jiṇṇo nibbhogo, khādanā apanīyati;</gatha>
    <gatha type="last">Bālakānaṃ pitā thero, parāgāresu bhikkhati.</gatha>
    <gatha type="1">‘‘Daṇḍova kira me seyyo, yañce puttā anassavā;</gatha>
    <gatha type="last">Caṇḍampi goṇaṃ vāreti, atho caṇḍampi kukkuraṃ.</gatha>
    <gatha type="1">‘‘Andhakāre  pure hoti, gambhīre gādhamedhati;</gatha>
    <gatha type="last">Daṇḍassa ānubhāvena, khalitvā patitiṭṭhatī’’ti.</gatha>
    <paragraph>Atha kho so brāhmaṇamahāsālo bhagavato santike imā gāthāyo pariyāpuṇitvā sabhāyaṃ mahājanakāye sannipatite puttesu ca sannisinnesu abhāsi –</paragraph>
    <gatha type="1">‘‘Yehi jātehi nandissaṃ, yesañca bhavamicchisaṃ;</gatha>
    <gatha type="last">Te  maṃ dārehi saṃpuccha, sāva vārenti sūkaraṃ.</gatha>
    <gatha type="1">‘‘Asantā kira maṃ jammā, tāta tātāti bhāsare;</gatha>
    <gatha type="last">Rakkhasā puttarūpena, te jahanti vayogataṃ.</gatha>
    <gatha type="1">‘‘Assova  jiṇṇo nibbhogo, khādanā apanīyati;</gatha>
    <gatha type="last">Bālakānaṃ pitā thero, parāgāresu bhikkhati.</gatha>
    <gatha type="1">‘‘Daṇḍova kira me seyyo, yañce puttā anassavā;</gatha>
    <gatha type="last">Caṇḍampi goṇaṃ vāreti, atho caṇḍampi kukkuraṃ.</gatha>
    <gatha type="1">‘‘Andhakāre pure hoti, gambhīre gādhamedhati;</gatha>
    <gatha type="last">Daṇḍassa ānubhāvena, khalitvā patitiṭṭhatī’’ti.</gatha>
    <paragraph>Atha  kho naṃ brāhmaṇamahāsālaṃ puttā gharaṃ netvā nhāpetvā paccekaṃ dussayugena acchādesuṃ. Atha kho so brāhmaṇamahāsālo ekaṃ dussayugaṃ ādāya yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho brāhmaṇamahāsālo bhagavantaṃ etadavoca – ‘‘mayaṃ, bho gotama, brāhmaṇā nāma ācariyassa ācariyadhanaṃ pariyesāma. Paṭiggaṇhatu me bhavaṃ gotamo ācariyadhana’’nti. Paṭiggahesi bhagavā anukampaṃ upādāya. Atha kho so brāhmaṇamahāsālo bhagavantaṃ  etadavoca – ‘‘abhikkantaṃ, bho gotama…pe… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gata’’nti.</paragraph>
    <subhead>5. Mānatthaddhasuttaṃ</subhead>
    <paragraph nr="201"> Sāvatthinidānaṃ . Tena kho pana samayena mānatthaddho nāma brāhmaṇo sāvatthiyaṃ paṭivasati. So neva mātaraṃ abhivādeti, na pitaraṃ abhivādeti, na ācariyaṃ abhivādeti, na jeṭṭhabhātaraṃ abhivādeti. Tena kho pana samayena bhagavā mahatiyā parisāya parivuto dhammaṃ deseti. Atha kho mānatthaddhassa brāhmaṇassa etadahosi – ‘‘ayaṃ kho samaṇo gotamo mahatiyā parisāya parivuto dhammaṃ deseti. Yaṃnūnāhaṃ yena samaṇo gotamo tenupasaṅkameyyaṃ. Sace maṃ samaṇo gotamo ālapissati, ahampi taṃ ālapissāmi. No ce maṃ samaṇo gotamo ālapissati, ahampi nālapissāmī’’ti. Atha kho mānatthaddho brāhmaṇo yena bhagavā tenupasaṅkami; upasaṅkamitvā tuṇhībhūto ekamantaṃ aṭṭhāsi. Atha kho bhagavā taṃ nālapi. Atha kho mānatthaddho brāhmaṇo – ‘nāyaṃ samaṇo  gotamo kiñci jānātī’ti tatova puna nivattitukāmo ahosi. Atha  kho bhagavā mānatthaddhassa brāhmaṇassa cetasā cetoparivitakkamaññāya mānatthaddhaṃ brāhmaṇaṃ gāthāya ajjhabhāsi –</paragraph>
    <gatha type="1">‘‘Na mānaṃ brāhmaṇa sādhu, atthikassīdha brāhmaṇa;</gatha>
    <gatha type="last">Yena atthena āgacchi, tamevamanubrūhaye’’ti.</gatha>
    <paragraph>Atha kho mānatthaddho brāhmaṇo – ‘‘cittaṃ me samaṇo gotamo jānātī’’ti tattheva bhagavato pādesu sirasā nipatitvā bhagavato pādāni  mukhena ca paricumbati pāṇīhi ca parisambāhati, nāmañca sāveti – ‘‘mānatthaddhāhaṃ, bho gotama, mānatthaddhāhaṃ, bho gotamā’’ti. Atha kho sā parisā abbhutacittajātā <note>[abbhutacittajātā (sī. syā. kaṃ. pī.), acchariyabbhutacittajātā (ka.)]</note> ahosi – ‘acchariyaṃ vata bho, abbhutaṃ vata bho! Ayañhi mānatthaddho brāhmaṇo neva mātaraṃ abhivādeti, na pitaraṃ abhivādeti, na ācariyaṃ abhivādeti, na jeṭṭhabhātaraṃ abhivādeti; atha ca pana samaṇe gotame evarūpaṃ paramanipaccakāraṃ karotī’ti. Atha kho bhagavā mānatthaddhaṃ brāhmaṇaṃ etadavoca – ‘‘alaṃ, brāhmaṇa , uṭṭhehi, sake āsane nisīda. Yato te mayi cittaṃ pasanna’’nti. Atha kho mānatthaddho brāhmaṇo sake āsane nisīditvā bhagavantaṃ gāthāya ajjhabhāsi –</paragraph>
    <gatha type="1">‘‘Kesu na mānaṃ kayirātha, kesu cassa sagāravo;</gatha>
    <gatha type="last">Kyassa apacitā assu, kyassu sādhu supūjitā’’ti.</gatha>
    <gatha type="1">‘‘Mātari pitari cāpi, atho jeṭṭhamhi bhātari;</gatha>
    <gatha type="2">Ācariye catutthamhi,</gatha>
    <gatha type="3">Tesu na mānaṃ kayirātha;</gatha>
    <gatha type="2">Tesu assa sagāravo,</gatha>
    <gatha type="3">Tyassa apacitā assu;</gatha>
    <gatha type="last">Tyassu sādhu supūjitā.</gatha>
    <gatha type="1">‘‘Arahante sītībhūte, katakicce anāsave;</gatha>
    <gatha type="last">Nihacca mānaṃ athaddho, te namasse anuttare’’ti.</gatha>
    <paragraph>Evaṃ  vutte, mānatthaddho brāhmaṇo bhagavantaṃ etadavoca – ‘‘abhikkantaṃ, bho gotama…pe… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gata’’nti.</paragraph>
    <subhead>6. Paccanīkasuttaṃ</subhead>
    <paragraph nr="202"> Sāvatthinidānaṃ . Tena kho pana samayena paccanīkasāto nāma brāhmaṇo sāvatthiyaṃ paṭivasati. Atha kho paccanīkasātassa brāhmaṇassa etadahosi – ‘‘yaṃnūnāhaṃ yena samaṇo gotamo tenupasaṅkameyyaṃ. Yaṃ yadeva samaṇo gotamo bhāsissati taṃ tadevassāhaṃ <note>[tadeva sāhaṃ (ka.)]</note> paccanīkāssa’’nti <note>[paccanīkassanti (pī.), paccanīkasātanti (ka.)]</note>. Tena kho pana samayena bhagavā abbhokāse caṅkamati. Atha kho paccanīkasāto brāhmaṇo yena bhagavā tenupasaṅkami; upasaṅkamitvā bhagavantaṃ caṅkamantaṃ etadavoca – ‘bhaṇa samaṇadhamma’nti.</paragraph>
    <gatha type="1">‘‘Na  paccanīkasātena, suvijānaṃ subhāsitaṃ;</gatha>
    <gatha type="last">Upakkiliṭṭhacittena, sārambhabahulena ca.</gatha>
    <gatha type="1">‘‘Yo ca vineyya sārambhaṃ, appasādañca cetaso;</gatha>
    <gatha type="last">Āghātaṃ paṭinissajja, sa ve <note>[sace (syā. kaṃ. ka.)]</note> jaññā subhāsita’’nti.</gatha>
    <paragraph>Evaṃ vutte, paccanīkasāto brāhmaṇo bhagavantaṃ etadavoca – ‘‘abhikkantaṃ, bho gotama, abhikkantaṃ, bho gotama…pe… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gata’’nti.</paragraph>
    <subhead>7. Navakammikasuttaṃ</subhead>
    <paragraph nr="203"> Ekaṃ samayaṃ bhagavā kosalesu viharati aññatarasmiṃ vanasaṇḍe . Tena kho pana samayena navakammikabhāradvājo brāhmaṇo tasmiṃ vanasaṇḍe kammantaṃ kārāpeti. Addasā kho navakammikabhāradvājo brāhmaṇo bhagavantaṃ aññatarasmiṃ sālarukkhamūle nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvānassa etadahosi – ‘‘ahaṃ kho imasmiṃ vanasaṇḍe kammantaṃ kārāpento ramāmi. Ayaṃ samaṇo gotamo kiṃ kārāpento ramatī’’ti? Atha  kho navakammikabhāradvājo brāhmaṇo yena bhagavā  tenupasaṅkami. Upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Ke nu kammantā karīyanti, bhikkhu sālavane tava;</gatha>
    <gatha type="last">Yadekako araññasmiṃ, ratiṃ vindati gotamo’’ti.</gatha>
    <gatha type="1">‘‘Na me vanasmiṃ karaṇīyamatthi,</gatha>
    <gatha type="2">Ucchinnamūlaṃ me vanaṃ visūkaṃ;</gatha>
    <gatha type="3">Svāhaṃ vane nibbanatho visallo,</gatha>
    <gatha type="last">Eko rame aratiṃ vippahāyā’’ti.</gatha>
    <paragraph>Evaṃ  vutte, navakammikabhāradvājo brāhmaṇo bhagavantaṃ etadavoca – ‘‘abhikkantaṃ, bho gotama…pe… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gata’’nti.</paragraph>
    <subhead>8. Kaṭṭhahārasuttaṃ</subhead>
    <paragraph nr="204"> Ekaṃ samayaṃ bhagavā kosalesu viharati aññatarasmiṃ vanasaṇḍe. Tena kho pana samayena aññatarassa bhāradvājagottassa brāhmaṇassa  sambahulā antevāsikā kaṭṭhahārakā māṇavakā yena vanasaṇḍo tenupasaṅkamiṃsu; upasaṅkamitvā addasaṃsu bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvāna yena bhāradvājagotto brāhmaṇo tenupasaṅkamiṃsu; upasaṅkamitvā bhāradvājagottaṃ brāhmaṇaṃ etadavocuṃ – ‘‘yagghe, bhavaṃ jāneyyāsi! Asukasmiṃ vanasaṇḍe samaṇo nisinno pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā’’. Atha kho bhāradvājagotto brāhmaṇo tehi māṇavakehi saddhiṃ yena so vanasaṇḍo tenupasaṅkami. Addasā kho bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvāna yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi –</paragraph>
    <gatha type="1">‘‘Gambhīrarūpe bahubherave vane,</gatha>
    <gatha type="2">Suññaṃ araññaṃ vijanaṃ vigāhiya;</gatha>
    <gatha type="3">Aniñjamānena  ṭhitena vaggunā,</gatha>
    <gatha type="last">Sucārurūpaṃ vata bhikkhu jhāyasi.</gatha>
    <gatha type="1">‘‘Na  yattha gītaṃ napi yattha vāditaṃ,</gatha>
    <gatha type="2">Eko araññe vanavassito muni;</gatha>
    <gatha type="3">Accherarūpaṃ paṭibhāti maṃ idaṃ,</gatha>
    <gatha type="last">Yadekako pītimano vane vase.</gatha>
    <gatha type="1">‘‘Maññāmahaṃ  lokādhipatisahabyataṃ,</gatha>
    <gatha type="2">Ākaṅkhamāno tidivaṃ anuttaraṃ;</gatha>
    <gatha type="3">Kasmā  bhavaṃ vijanamaraññamassito,</gatha>
    <gatha type="last">Tapo idha kubbasi brahmapattiyā’’ti.</gatha>
    <gatha type="1">‘‘Yā kāci kaṅkhā abhinandanā vā,</gatha>
    <gatha type="2">Anekadhātūsu puthū sadāsitā;</gatha>
    <gatha type="3">Aññāṇamūlappabhavā pajappitā,</gatha>
    <gatha type="last">Sabbā mayā byantikatā samūlikā.</gatha>
    <gatha type="1">‘‘Svāhaṃ akaṅkho asito anūpayo,</gatha>
    <gatha type="2">Sabbesu dhammesu visuddhadassano;</gatha>
    <gatha type="3">Pappuyya sambodhimanuttaraṃ sivaṃ,</gatha>
    <gatha type="last">Jhāyāmahaṃ brahma raho visārado’’ti.</gatha>
    <paragraph>Evaṃ vutte, bhāradvājagotto brāhmaṇo bhagavantaṃ etadavoca – ‘‘abhikkantaṃ, bho gotama abhikkantaṃ, bho gotama…pe… ajjatagge pāṇupetaṃ saraṇaṃ gata’’nti.</paragraph>
    <subhead>9. Mātuposakasuttaṃ</subhead>
    <paragraph nr="205"> Sāvatthinidānaṃ. Atha kho mātuposako brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho mātuposako brāhmaṇo bhagavantaṃ etadavoca – ‘‘ahañhi, bho  gotama, dhammena bhikkhaṃ pariyesāmi, dhammena bhikkhaṃ pariyesitvā mātāpitaro posemi. Kaccāhaṃ, bho gotama, evaṃkārī kiccakārī homī’’ti? ‘‘Taggha tvaṃ, brāhmaṇa, evaṃkārī kiccakārī hosi. Yo kho, brāhmaṇa, dhammena bhikkhaṃ pariyesati, dhammena bhikkhaṃ  pariyesitvā mātāpitaro poseti, bahuṃ so puññaṃ pasavatī’’ti.</paragraph>
    <gatha type="1">‘‘Yo  mātaraṃ pitaraṃ vā, macco dhammena posati;</gatha>
    <gatha type="2">Tāya naṃ pāricariyāya, mātāpitūsu paṇḍitā;</gatha>
    <gatha type="last">Idheva naṃ pasaṃsanti, pecca sagge pamodatī’’ti.</gatha>
    <paragraph>Evaṃ vutte, mātuposako brāhmaṇo bhagavantaṃ etadavoca – ‘‘abhikkantaṃ bho gotama, abhikkantaṃ, bho gotama…pe… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gata’’nti.</paragraph>
    <subhead>10. Bhikkhakasuttaṃ</subhead>
    <paragraph nr="206"> Sāvatthinidānaṃ. Atha kho bhikkhako brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho bhikkhako brāhmaṇo bhagavantaṃ etadavoca – ‘‘ahampi kho, bho gotama, bhikkhako, bhavampi bhikkhako, idha no kiṃ nānākaraṇa’’nti?</paragraph>
    <gatha type="1">‘‘Na tena bhikkhako hoti, yāvatā bhikkhate pare;</gatha>
    <gatha type="last">Vissaṃ dhammaṃ samādāya, bhikkhu hoti na tāvatā.</gatha>
    <gatha type="1">‘‘Yodha  puññañca pāpañca, bāhitvā brahmacariyaṃ;</gatha>
    <gatha type="last">Saṅkhāya loke carati, sa ve bhikkhūti vuccatī’’ti.</gatha>
    <paragraph>Evaṃ vutte, bhikkhako brāhmaṇo bhagavantaṃ etadavoca – ‘‘abhikkantaṃ, bho gotama, abhikkantaṃ, bho gotama…pe… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gata’’nti.</paragraph>
    <subhead>11. Saṅgāravasuttaṃ</subhead>
    <paragraph nr="207"> Sāvatthinidānaṃ. Tena kho pana samayena saṅgāravo nāma brāhmaṇo sāvatthiyaṃ paṭivasati udakasuddhiko, udakena parisuddhiṃ pacceti, sāyaṃ pātaṃ udakorohanānuyogamanuyutto viharati. Atha kho āyasmā ānando pubbaṇhasamayaṃ nivāsetvā pattacīvaramādāya sāvatthiṃ piṇḍāya  pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ  nisinno kho āyasmā ānando bhagavantaṃ etadavoca – ‘‘idha, bhante, saṅgāravo nāma brāhmaṇo sāvatthiyaṃ paṭivasati udakasuddhiko , udakena suddhiṃ pacceti, sāyaṃ pātaṃ udakorohanānuyogamanuyutto viharati. Sādhu, bhante, bhagavā yena saṅgāravassa brāhmaṇassa nivesanaṃ tenupasaṅkamatu anukampaṃ upādāyā’’ti. Adhivāsesi bhagavā tuṇhībhāvena.</paragraph>
    <paragraph>Atha kho bhagavā pubbaṇhasamayaṃ nivāsetvā pattacīvaramādāya yena saṅgāravassa brāhmaṇassa nivesanaṃ tenupasaṅkami ; upasaṅkamitvā paññatte āsane nisīdi. Atha kho saṅgāravo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho saṅgāravaṃ brāhmaṇaṃ bhagavā etadavoca – ‘‘saccaṃ kira tvaṃ, brāhmaṇa, udakasuddhiko, udakena suddhiṃ paccesi, sāyaṃ pātaṃ udakorohanānuyogamanuyutto viharasī’’ti? ‘‘Evaṃ, bho gotama’’. ‘‘Kiṃ pana tvaṃ, brāhmaṇa, atthavasaṃ sampassamāno udakasuddhiko, udakasuddhiṃ paccesi, sāyaṃ pātaṃ udakorohanānuyogamanuyutto viharasī’’ti? ‘‘Idha me, bho gotama <note>[idha me bho gotama ahaṃ (pī. ka.)]</note>, yaṃ divā pāpakammaṃ kataṃ hoti, taṃ sāyaṃ nhānena <note>[nahānena (sī. syā. kaṃ. pī.)]</note> pavāhemi, yaṃ rattiṃ pāpakammaṃ kataṃ hoti taṃ pātaṃ nhānena pavāhemi. Imaṃ khvāhaṃ, bho gotama, atthavasaṃ sampassamāno udakasuddhiko, udakena suddhiṃ paccemi, sāyaṃ pātaṃ udakorohanānuyogamanuyutto viharāmī’’ti.</paragraph>
    <gatha type="1">‘‘Dhammo rahado brāhmaṇa sīlatittho,</gatha>
    <gatha type="2">Anāvilo sabbhi sataṃ pasattho;</gatha>
    <gatha type="3">Yattha have vedaguno sinātā,</gatha>
    <gatha type="last">Anallagattāva <note>[anallīnagattāva (ka.)]</note> taranti pāra’’nti.</gatha>
    <paragraph>Evaṃ vutte, saṅgāravo brāhmaṇo bhagavantaṃ etadavoca – ‘‘abhikkantaṃ, bho gotama, abhikkantaṃ, bho gotama…pe… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gata’’nti.</paragraph>
    <subhead>12. Khomadussasuttaṃ</subhead>
    <paragraph nr="208"> Evaṃ  me sutaṃ – ekaṃ samayaṃ bhagavā sakkesu viharati khomadussaṃ nāmaṃ sakyānaṃ nigamo. Atha kho bhagavā pubbaṇhasamayaṃ nivāsetvā  pattacīvaramādāya khomadussaṃ nigamaṃ piṇḍāya pāvisi. Tena kho pana samayena khomadussakā brāhmaṇagahapatikā sabhāyaṃ sannipatitā honti kenacideva karaṇīyena, devo ca ekamekaṃ phusāyati. Atha kho bhagavā yena sā sabhā tenupasaṅkami. Addasaṃsu khomadussakā brāhmaṇagahapatikā bhagavantaṃ dūratova āgacchantaṃ. Disvāna etadavocuṃ – ‘‘ke ca muṇḍakā samaṇakā, ke ca sabhādhammaṃ jānissantī’’ti? Atha kho bhagavā khomadussake brāhmaṇagahapatike gāthāya ajjhabhāsi –</paragraph>
    <gatha type="1">‘‘Nesā sabhā yattha na santi santo,</gatha>
    <gatha type="2">Santo na te ye na vadanti dhammaṃ;</gatha>
    <gatha type="3">Rāgañca dosañca pahāya mohaṃ,</gatha>
    <gatha type="last">Dhammaṃ vadantā ca bhavanti santo’’ti.</gatha>
    <paragraph>Evaṃ vutte, khomadussakā brāhmaṇagahapatikā bhagavantaṃ etadavocuṃ – ‘‘abhikkantaṃ, bho gotama, abhikkantaṃ, bho gotama; seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya – cakkhumanto rūpāni dakkhantīti, evamevaṃ bhotā gotamena anekapariyāyena  dhammo pakāsito. Ete mayaṃ bhavantaṃ gotamaṃ saraṇaṃ gacchāma dhammañca bhikkhusaṅghañca. Upāsake no bhavaṃ gotamo dhāretu ajjatagge pāṇupete saraṇaṃ gate’’ti.</paragraph>
    <centered>Upāsakavaggo dutiyo.</centered>
    <paragraph>Tassuddānaṃ –</paragraph>
    <gatha type="1">Kasi udayo devahito, aññataramahāsālaṃ;</gatha>
    <gatha type="2">Mānathaddhaṃ paccanīkaṃ, navakammikakaṭṭhahāraṃ;</gatha>
    <gatha type="last">Mātuposakaṃ bhikkhako, saṅgāravo ca khomadussena dvādasāti.</gatha>
    <centered>Brāhmaṇasaṃyuttaṃ samattaṃ.</centered>
  </text>
</tree>
