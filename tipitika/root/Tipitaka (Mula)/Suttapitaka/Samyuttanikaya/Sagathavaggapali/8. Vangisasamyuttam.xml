<?xml version='1.0' encoding='UTF-8'?>
<tree text="8. Va&#x1E45;g&#x12B;sasa&#x1E43;yutta&#x1E43;" target="text">
  <text>
    <subhead>1. Nikkhantasuttaṃ</subhead>
    <paragraph nr="209"> Evaṃ  me sutaṃ – ekaṃ samayaṃ āyasmā vaṅgīso āḷaviyaṃ viharati aggāḷave cetiye āyasmatā nigrodhakappena upajjhāyena saddhiṃ. Tena kho pana samayena āyasmā vaṅgīso navako hoti acirapabbajito ohiyyako vihārapālo. Atha kho sambahulā itthiyo samalaṅkaritvā yena aggāḷavako ārāmo tenupasaṅkamiṃsu vihārapekkhikāyo. Atha kho āyasmato vaṅgīsassa tā itthiyo disvā anabhirati uppajjati, rāgo cittaṃ anuddhaṃseti. Atha kho āyasmato vaṅgīsassa etadahosi – ‘‘alābhā vata me, na vata me lābhā; dulladdhaṃ vata me, na vata me suladdhaṃ; yassa me anabhirati uppannā, rāgo cittaṃ anuddhaṃseti, taṃ kutettha labbhā, yaṃ me paro anabhiratiṃ vinodetvā abhiratiṃ uppādeyya. Yaṃnūnāhaṃ attanāva attano anabhiratiṃ vinodetvā abhiratiṃ uppādeyya’’nti. Atha kho āyasmā vaṅgīso attanāva attano anabhiratiṃ vinodetvā abhiratiṃ uppādetvā tāyaṃ velāyaṃ imā gāthāyo abhāsi –</paragraph>
    <gatha type="1">‘‘Nikkhantaṃ vata maṃ santaṃ, agārasmānagāriyaṃ;</gatha>
    <gatha type="last">Vitakkā upadhāvanti, pagabbhā kaṇhato ime.</gatha>
    <gatha type="1">‘‘Uggaputtā  mahissāsā, sikkhitā daḷhadhammino;</gatha>
    <gatha type="last">Samantā parikireyyuṃ, sahassaṃ apalāyinaṃ.</gatha>
    <gatha type="1">‘‘Sacepi etato <note>[ettato (sī. pī. ka.), ettakā (syā. kaṃ.)]</note> bhiyyo, āgamissanti itthiyo;</gatha>
    <gatha type="last">Neva maṃ byādhayissanti <note>[byāthayissanti (?)]</note>, dhamme samhi patiṭṭhitaṃ.</gatha>
    <gatha type="1">‘‘Sakkhī  hi me sutaṃ etaṃ, buddhassādiccabandhuno;</gatha>
    <gatha type="last">Nibbānagamanaṃ maggaṃ, tattha me nirato mano.</gatha>
    <gatha type="1">‘‘Evañce maṃ viharantaṃ, pāpima upagacchasi;</gatha>
    <gatha type="last">Tathā maccu karissāmi, na me maggampi dakkhasī’’ti.</gatha>
    <subhead>2. Aratisuttaṃ</subhead>
    <paragraph nr="210"> Ekaṃ  samayaṃ…pe… āyasmā vaṅgīso āḷaviyaṃ viharati aggāḷave cetiye āyasmatā nigrodhakappena upajjhāyena saddhiṃ. Tena kho pana samayena āyasmā nigrodhakappo pacchābhattaṃ piṇḍapātapaṭikkanto vihāraṃ pavisati, sāyaṃ vā nikkhamati aparajju vā kāle. Tena kho pana samayena āyasmato vaṅgīsassa anabhirati uppannā hoti, rāgo cittaṃ anuddhaṃseti. Atha kho āyasmato vaṅgīsassa etadahosi – ‘‘alābhā vata me, na vata me lābhā; dulladdhaṃ vata me, na vata me suladdhaṃ; yassa me anabhirati uppannā, rāgo cittaṃ anuddhaṃseti; taṃ kutettha labbhā, yaṃ me paro anabhiratiṃ vinodetvā abhiratiṃ uppādeyya. Yaṃnūnāhaṃ attanāva attano anabhiratiṃ vinodetvā abhiratiṃ uppādeyya’’nti. Atha  kho āyasmā vaṅgīso attanāva attano anabhiratiṃ vinodetvā abhiratiṃ uppādetvā tāyaṃ velāyaṃ imā gāthāyo abhāsi –</paragraph>
    <gatha type="1">‘‘Aratiñca ratiñca pahāya, sabbaso gehasitañca vitakkaṃ;</gatha>
    <gatha type="last">Vanathaṃ na kareyya kuhiñci, nibbanatho arato sa hi bhikkhu <note>[sa bhikkhu (ka.)]</note>.</gatha>
    <gatha type="1">‘‘Yamidha pathaviñca vehāsaṃ, rūpagatañca jagatogadhaṃ;</gatha>
    <gatha type="last">Kiñci parijīyati sabbamaniccaṃ, evaṃ samecca caranti mutattā.</gatha>
    <gatha type="1">‘‘Upadhīsu janā gadhitāse <note>[gathitāse (sī.)]</note>, diṭṭhasute paṭighe ca mute ca;</gatha>
    <gatha type="last">Ettha vinodaya chandamanejo, yo ettha na limpati taṃ munimāhu.</gatha>
    <gatha type="1">‘‘Atha  saṭṭhinissitā savitakkā, puthū janatāya adhammā niviṭṭhā;</gatha>
    <gatha type="last">Na ca vaggagatassa kuhiñci, no pana duṭṭhullabhāṇī sa bhikkhu.</gatha>
    <gatha type="1">‘‘Dabbo cirarattasamāhito, akuhako nipako apihālu;</gatha>
    <gatha type="last">Santaṃ  padaṃ ajjhagamā muni paṭicca, parinibbuto kaṅkhati kāla’’ntntti.</gatha>
    <subhead>3. Pesalasuttaṃ</subhead>
    <paragraph nr="211"> Ekaṃ samayaṃ āyasmā vaṅgīso āḷaviyaṃ viharati aggāḷave cetiye āyasmatā nigrodhakappena upajjhāyena saddhiṃ. Tena kho pana samayena  āyasmā vaṅgīso attano paṭibhānena aññe pesale bhikkhū atimaññati. Atha kho āyasmato vaṅgīsassa etadahosi – ‘‘alābhā vata me, na vata me lābhā; dulladdhaṃ vata me, na vata me suladdhaṃ; yvāhaṃ attano paṭibhānena aññe pesale bhikkhū atimaññāmī’’ti. Atha kho āyasmā vaṅgīso attanāva attano vippaṭisāraṃ uppādetvā tāyaṃ velāyaṃ imā gāthāyo abhāsi –</paragraph>
    <gatha type="1">‘‘Mānaṃ pajahassu gotama, mānapathañca pajahassu;</gatha>
    <gatha type="last">Asesaṃ mānapathasmiṃ, samucchito vippaṭisārīhuvā cirarattaṃ.</gatha>
    <gatha type="1">‘‘Makkhena makkhitā pajā, mānahatā nirayaṃ papatanti;</gatha>
    <gatha type="last">Socanti janā cirarattaṃ, mānahatā nirayaṃ upapannā.</gatha>
    <gatha type="1">‘‘Na  hi socati bhikkhu kadāci, maggajino sammāpaṭipanno;</gatha>
    <gatha type="last">Kittiñca sukhañca anubhoti, dhammadasoti tamāhu pahitattaṃ.</gatha>
    <gatha type="1">‘‘Tasmā  akhilodha padhānavā, nīvaraṇāni pahāya visuddho;</gatha>
    <gatha type="last">Mānañca pahāya asesaṃ, vijjāyantakaro samitāvī’’ti.</gatha>
    <subhead>4. Ānandasuttaṃ</subhead>
    <paragraph nr="212"> Ekaṃ  samayaṃ āyasmā ānando sāvatthiyaṃ viharati jetavane anāthapiṇḍikassa ārāme. Atha kho āyasmā ānando pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi āyasmatā vaṅgīsena pacchāsamaṇena. Tena kho pana samayena āyasmato vaṅgīsassa anabhirati uppannā hoti, rāgo cittaṃ anuddhaṃseti. Atha kho āyasmā vaṅgīso āyasmantaṃ ānandaṃ gāthāya ajjhabhāsi –</paragraph>
    <gatha type="1">‘‘Kāmarāgena ḍayhāmi, cittaṃ me pariḍayhati;</gatha>
    <gatha type="last">Sādhu nibbāpanaṃ brūhi, anukampāya gotamā’’ti.</gatha>
    <gatha type="1">‘‘Saññāya  vipariyesā, cittaṃ te pariḍayhati;</gatha>
    <gatha type="last">Nimittaṃ parivajjehi, subhaṃ rāgūpasaṃhitaṃ.</gatha>
    <gatha type="1">‘‘Saṅkhāre parato passa, dukkhato mā ca attato;</gatha>
    <gatha type="last">Nibbāpehi mahārāgaṃ, mā ḍayhittho punappunaṃ.</gatha>
    <gatha type="1">‘‘Asubhāya  cittaṃ bhāvehi, ekaggaṃ susamāhitaṃ;</gatha>
    <gatha type="last">Sati kāyagatā tyatthu, nibbidābahulo bha.</gatha>
    <gatha type="1">‘‘Animittañca bhāvehi, mānānusayamujjaha;</gatha>
    <gatha type="last">Tato mānābhisamayā, upasanto carissasī’’ti.</gatha>
    <subhead>5. Subhāsitasuttaṃ</subhead>
    <paragraph nr="213"> Sāvatthinidānaṃ. Tatra kho bhagavā bhikkhū āmantesi – ‘‘bhikkhavo’’ti. ‘‘Bhadante’’ti te bhikkhū bhagavato paccassosuṃ. Bhagavā etadavoca –</paragraph>
    <paragraph>‘‘Catūhi, bhikkhave, aṅgehi samannāgatā vācā subhāsitā hoti, no dubbhāsitā; anavajjā ca ananuvajjā ca viññūnaṃ. Katamehi catūhi? Idha, bhikkhave, bhikkhu  subhāsitaṃyeva bhāsati no dubbhāsitaṃ, dhammaṃyeva bhāsati no adhammaṃ, piyaṃyeva  bhāsati no appiyaṃ, saccaṃyeva bhāsati no alikaṃ. Imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūna’’nti. Idamavoca bhagavā, idaṃ vatvāna sugato athāparaṃ etadavoca satthā –</paragraph>
    <gatha type="1">‘‘Subhāsitaṃ  uttamamāhu santo,</gatha>
    <gatha type="2">Dhammaṃ bhaṇe nādhammaṃ taṃ dutiyaṃ;</gatha>
    <gatha type="3">Piyaṃ bhaṇe nāppiyaṃ taṃ tatiyaṃ,</gatha>
    <gatha type="last">Saccaṃ bhaṇe nālikaṃ taṃ catuttha’’nti.</gatha>
    <paragraph>Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca – ‘‘paṭibhāti maṃ bhagavā, paṭibhāti maṃ sugatā’’ti. ‘‘Paṭibhātu taṃ vaṅgīsā’’ti bhagavā avoca. Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi –</paragraph>
    <gatha type="1">‘‘Tameva vācaṃ bhāseyya, yāyattānaṃ na tāpaye;</gatha>
    <gatha type="last">Pare ca na vihiṃseyya, sā ve vācā subhāsitā.</gatha>
    <gatha type="1">‘‘Piyavācaṃva bhāseyya, yā vācā paṭinanditā;</gatha>
    <gatha type="last">Yaṃ anādāya pāpāni, paresaṃ bhāsate piyaṃ.</gatha>
    <gatha type="1">‘‘Saccaṃ  ve amatā vācā, esa dhammo sanantano;</gatha>
    <gatha type="last">Sacce atthe ca dhamme ca, āhu santo patiṭṭhitā.</gatha>
    <gatha type="1">‘‘Yaṃ buddho bhāsate vācaṃ, khemaṃ nibbānapattiyā;</gatha>
    <gatha type="last">Dukkhassantakiriyāya, sā ve vācānamuttamā’’ti.</gatha>
    <subhead>6. Sāriputtasuttaṃ</subhead>
    <paragraph nr="214"> Ekaṃ  samayaṃ āyasmā sāriputto sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā sāriputto bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya <note>[aneḷagalāya (sī. ka.), anelagaḷāya (syā. kaṃ. pī.)]</note> atthassa viññāpaniyā. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Atha kho āyasmato vaṅgīsassa etadahosi – ‘‘ayaṃ kho āyasmā  sāriputto bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Yaṃnūnāhaṃ āyasmantaṃ sāriputtaṃ sammukhā sāruppāhi gāthāhi abhitthaveyya’’nti.</paragraph>
    <paragraph>Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yenāyasmā sāriputto tenañjaliṃ paṇāmetvā āyasmantaṃ sāriputtaṃ etadavoca – ‘‘paṭibhāti maṃ, āvuso sāriputta, paṭibhāti maṃ, āvuso sāriputtā’’ti. ‘‘Paṭibhātu taṃ, āvuso vaṅgīsā’’ti. Atha kho āyasmā vaṅgīso āyasmantaṃ sāriputtaṃ sammukhā sāruppāhi gāthāhi abhitthavi –</paragraph>
    <gatha type="1">‘‘Gambhīrapañño medhāvī, maggāmaggassa kovido;</gatha>
    <gatha type="last">Sāriputto mahāpañño, dhammaṃ deseti bhikkhunaṃ.</gatha>
    <gatha type="1">‘‘Saṃkhittenapi deseti, vitthārenapi bhāsati;</gatha>
    <gatha type="last">Sāḷikāyiva nigghoso, paṭibhānaṃ udīrayi <note>[udīriyi (syā. kaṃ.) udīriyati (sāmaññaphalasuttaṭīkānurūpaṃ)]</note>.</gatha>
    <gatha type="1">‘‘Tassa  taṃ desayantassa, suṇanti madhuraṃ giraṃ;</gatha>
    <gatha type="2">Sarena  rajanīyena, savanīyena vaggunā;</gatha>
    <gatha type="last">Udaggacittā muditā, sotaṃ odhenti bhikkhavo’’ti.</gatha>
    <subhead>7. Pavāraṇāsuttaṃ</subhead>
    <paragraph nr="215"> Ekaṃ  samayaṃ bhagavā sāvatthiyaṃ viharati pubbārāme migāramātupāsāde mahatā bhikkhusaṅghena saddhiṃ pañcamattehi bhikkhusatehi sabbeheva arahantehi. Tena kho pana samayena bhagavā tadahuposathe pannarase pavāraṇāya bhikkhusaṅghaparivuto abbhokāse nisinno hoti. Atha kho bhagavā tuṇhībhūtaṃ bhikkhusaṅghaṃ anuviloketvā bhikkhū āmantesi – ‘‘handa dāni, bhikkhave, pavāremi vo. Na ca me kiñci garahatha kāyikaṃ vā vācasikaṃ vā’’ti.</paragraph>
    <paragraph>Evaṃ vutte, āyasmā sāriputto uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca – ‘‘na kho mayaṃ, bhante, bhagavato kiñci garahāma kāyikaṃ vā vācasikaṃ vā. Bhagavā hi , bhante, anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido. Maggānugā ca, bhante, etarahi sāvakā viharanti pacchā samannāgatā; ahañca kho, bhante, bhagavantaṃ pavāremi. Na ca me bhagavā kiñci garahati kāyikaṃ vā vācasikaṃ vā’’ti.</paragraph>
    <paragraph>‘‘Na khvāhaṃ te, sāriputta, kiñci garahāmi kāyikaṃ vā vācasikaṃ vā. Paṇḍito tvaṃ, sāriputta, mahāpañño tvaṃ, sāriputta , puthupañño tvaṃ, sāriputta, hāsapañño tvaṃ, sāriputta, javanapañño tvaṃ, sāriputta, tikkhapañño tvaṃ, sāriputta, nibbedhikapañño tvaṃ, sāriputta. Seyyathāpi, sāriputta, rañño cakkavattissa jeṭṭhaputto pitarā pavattitaṃ cakkaṃ sammadeva anuppavatteti; evameva kho tvaṃ, sāriputta, mayā anuttaraṃ dhammacakkaṃ pavattitaṃ sammadeva anuppavattesī’’ti.</paragraph>
    <paragraph>‘‘No ce kira me, bhante, bhagavā kiñci garahati kāyikaṃ vā vācasikaṃ vā. Imesaṃ pana, bhante, bhagavā pañcannaṃ bhikkhusatānaṃ na kiñci garahati kāyikaṃ vā vācasikaṃ vā’’ti. ‘‘Imesampi khvāhaṃ, sāriputta, pañcannaṃ bhikkhusatānaṃ na  kiñci garahāmi kāyikaṃ vā vācasikaṃ vā. Imesañhi, sāriputta, pañcannaṃ bhikkhusatānaṃ saṭṭhi bhikkhū tevijjā, saṭṭhi bhikkhū chaḷabhiññā, saṭṭhi bhikkhū ubhatobhāgavimuttā, atha itare paññāvimuttā’’ti.</paragraph>
    <paragraph>Atha  kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca – ‘‘paṭibhāti maṃ bhagavā, paṭibhāti maṃ sugatā’’ti. ‘‘Paṭibhātu taṃ, vaṅgīsā’’ti bhagavā avoca. Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi –</paragraph>
    <gatha type="1">‘‘Ajja pannarase visuddhiyā, bhikkhū pañcasatā samāgatā;</gatha>
    <gatha type="last">Saṃyojanabandhanacchidā , anīghā khīṇapunabbhavā isī.</gatha>
    <gatha type="1">‘‘Cakkavattī  yathā rājā, amaccaparivārito;</gatha>
    <gatha type="last">Samantā anupariyeti, sāgarantaṃ mahiṃ imaṃ.</gatha>
    <gatha type="1">‘‘Evaṃ vijitasaṅgāmaṃ, satthavāhaṃ anuttaraṃ;</gatha>
    <gatha type="last">Sāvakā payirupāsanti, tevijjā maccuhāyino.</gatha>
    <gatha type="1">‘‘Sabbe bhagavato puttā, palāpettha na vijjati;</gatha>
    <gatha type="last">Taṇhāsallassa hantāraṃ, vande ādiccabandhuna’’nti.</gatha>
    <subhead>8. Parosahassasuttaṃ</subhead>
    <paragraph nr="216"> Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme mahatā bhikkhusaṅghena saddhiṃ aḍḍhatelasehi bhikkhusatehi. Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Atha kho āyasmato vaṅgīsassa etadahosi – ‘‘ayaṃ kho bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Yaṃnūnāhaṃ bhagavantaṃ sammukhā sāruppāhi gāthāhi abhitthaveyya’’nti.</paragraph>
    <paragraph>Atha  kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca – ‘‘paṭibhāti maṃ bhagavā, paṭibhāti maṃ sugatā’’ti. ‘‘Paṭibhātu taṃ, vaṅgīsā’’ti bhagavā avoca. Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi –</paragraph>
    <gatha type="1">‘‘Parosahassaṃ bhikkhūnaṃ, sugataṃ payirupāsati;</gatha>
    <gatha type="last">Desentaṃ virajaṃ dhammaṃ, nibbānaṃ akutobhayaṃ.</gatha>
    <gatha type="1">‘‘Suṇanti dhammaṃ vimalaṃ, sammāsambuddhadesitaṃ;</gatha>
    <gatha type="last">Sobhati vata sambuddho, bhikkhusaṅghapurakkhato.</gatha>
    <gatha type="1">‘‘Nāganāmosi bhagavā, isīnaṃ isisattamo;</gatha>
    <gatha type="last">Mahāmeghova hutvāna, sāvake abhivassati.</gatha>
    <gatha type="1">‘‘Divāvihārā  nikkhamma, satthudassanakamyatā <note>[satthudassanakāmatā (sī. syā. kaṃ.)]</note>;</gatha>
    <gatha type="last">Sāvako te mahāvīra, pāde vandati vaṅgīso’’ti.</gatha>
    <paragraph>‘‘Kiṃ nu te, vaṅgīsa, imā gāthāyo pubbe parivitakkitā, udāhu ṭhānasova taṃ paṭibhantī’’ti? ‘Na kho me, bhante, imā gāthāyo pubbe parivitakkitā, atha kho ṭhānasova maṃ paṭibhantī’ti. ‘Tena hi taṃ, vaṅgīsa, bhiyyosomattāya pubbe aparivitakkitā gāthāyo paṭibhantū’ti. ‘Evaṃ, bhante’ti kho āyasmā vaṅgīso bhagavato paṭissutvā bhiyyosomattāya  bhagavantaṃ pubbe aparivitakkitāhi gāthāhi abhitthavi –</paragraph>
    <gatha type="1">‘‘Ummaggapathaṃ <note>[ummaggasataṃ (syā. kaṃ. ka.)]</note> mārassa abhibhuyya, carati pabhijja khilāni;</gatha>
    <gatha type="last">Taṃ passatha bandhapamuñcakaraṃ, asitaṃ bhāgaso pavibhajaṃ.</gatha>
    <gatha type="1">‘‘Oghassa nittharaṇatthaṃ, anekavihitaṃ maggaṃ akkhāsi;</gatha>
    <gatha type="last">Tasmiñce amate akkhāte, dhammaddasā ṭhitā asaṃhīrā.</gatha>
    <gatha type="1">‘‘Pajjotakaro  ativijjha <note>[ativijjha dhammaṃ (sī. syā. kaṃ.)]</note>, sabbaṭṭhitīnaṃ atikkamamaddasa;</gatha>
    <gatha type="last">Ñatvā ca sacchikatvā ca, aggaṃ so desayi dasaddhānaṃ.</gatha>
    <gatha type="1">‘‘Evaṃ  sudesite dhamme,</gatha>
    <gatha type="2">Ko pamādo vijānataṃ dhammaṃ <note>[ko pamādo vijānataṃ (sī. syā. kaṃ.)]</note>;</gatha>
    <gatha type="3">Tasmā hi tassa bhagavato sāsane;</gatha>
    <gatha type="last">Appamatto sadā namassamanusikkhe’’ti.</gatha>
    <subhead>9. Koṇḍaññasuttaṃ</subhead>
    <paragraph nr="217"> Ekaṃ samayaṃ bhagavā rājagahe viharati veḷuvane kalandakanivāpe. Atha kho āyasmā aññāsikoṇḍañño <note>[aññākoṇḍañño (sī. syā. kaṃ.)]</note> sucirasseva yena bhagavā tenupasaṅkami; upasaṅkamitvā bhagavato pādesu sirasā nipatitvā  bhagavato pādāni mukhena ca paricumbati, pāṇīhi  ca parisambāhati, nāmañca sāveti – ‘‘koṇḍaññohaṃ, bhagavā, koṇḍaññohaṃ, sugatā’’ti. Atha kho āyasmato vaṅgīsassa etadahosi – ‘‘ayaṃ kho āyasmā aññāsikoṇḍañño sucirasseva yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti – ‘koṇḍaññohaṃ, bhagavā, koṇḍaññohaṃ, sugatā’ti. Yaṃnūnāhaṃ āyasmantaṃ aññāsikoṇḍaññaṃ bhagavato sammukhā sāruppāhi gāthāhi abhitthaveyya’’nti.</paragraph>
    <paragraph>Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca – ‘‘paṭibhāti maṃ, bhagavā, paṭibhāti maṃ, sugatā’’ti. ‘‘Paṭibhātu taṃ, vaṅgīsā’’ti bhagavā avoca. Atha kho āyasmā vaṅgīso āyasmantaṃ aññāsikoṇḍaññaṃ bhagavato sammukhā sāruppāhi gāthāhi abhitthavi –</paragraph>
    <gatha type="1">‘‘Buddhānubuddho so thero, koṇḍañño tibbanikkamo;</gatha>
    <gatha type="last">Lābhī sukhavihārānaṃ, vivekānaṃ abhiṇhaso.</gatha>
    <gatha type="1">‘‘Yaṃ  sāvakena pattabbaṃ, satthusāsanakārinā;</gatha>
    <gatha type="last">Sabbassa taṃ anuppattaṃ, appamattassa sikkhato.</gatha>
    <gatha type="1">‘‘Mahānubhāvo  tevijjo, cetopariyāyakovido;</gatha>
    <gatha type="last">Koṇḍañño buddhadāyādo <note>[buddhasāvako (pī.)]</note>, pāde vandati satthuno’’ti.</gatha>
    <subhead>10. Moggallānasuttaṃ</subhead>
    <paragraph nr="218"> Ekaṃ  samayaṃ bhagavā rājagahe viharati isigilipasse kāḷasilāyaṃ mahatā bhikkhusaṅghena saddhiṃ pañcamattehi bhikkhusatehi sabbeheva arahantehi. Tesaṃ sudaṃ āyasmā mahāmoggallāno cetasā cittaṃ samannesati <note>[samanvesati (syā. aṭṭha.)]</note> vippamuttaṃ nirupadhiṃ. Atha kho āyasmato vaṅgīsassa etadahosi – ‘‘ayaṃ kho bhagavā rājagahe viharati isigilipasse kāḷasilāyaṃ mahatā bhikkhusaṅghena saddhiṃ pañcamattehi bhikkhusatehi sabbeheva arahantehi. Tesaṃ sudaṃ āyasmā mahāmoggallāno cetasā cittaṃ samannesati vippamuttaṃ nirupadhiṃ. Yaṃnūnāhaṃ āyasmantaṃ mahāmoggallānaṃ bhagavato sammukhā sāruppāhi gāthāhi abhitthaveyya’’nti.</paragraph>
    <paragraph>Atha  kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca – ‘‘paṭibhāti maṃ, bhagavā, paṭibhāti maṃ, sugatā’’ti. ‘‘Paṭibhātu taṃ, vaṅgīsā’’ti bhagavā avoca. Atha kho āyasmā vaṅgīso āyasmantaṃ mahāmoggallānaṃ bhagavato sammukhā sāruppāhi gāthāhi abhitthavi –</paragraph>
    <gatha type="1">‘‘Nagassa passe āsīnaṃ, muniṃ dukkhassa pāraguṃ;</gatha>
    <gatha type="last">Sāvakā payirupāsanti, tevijjā maccuhāyino.</gatha>
    <gatha type="1">‘‘Te  cetasā anupariyeti <note>[anupariyesati (sī. syā. kaṃ.)]</note>, moggallāno mahiddhiko;</gatha>
    <gatha type="last">Cittaṃ nesaṃ samannesaṃ <note>[samanvesaṃ (syā. aṭṭha.)]</note>, vippamuttaṃ nirūpadhiṃ.</gatha>
    <gatha type="1">‘‘Evaṃ  sabbaṅgasampannaṃ, muniṃ dukkhassa pāraguṃ;</gatha>
    <gatha type="last">Anekākārasampannaṃ, payirupāsanti gotama’’nti.</gatha>
    <subhead>11. Gaggarāsuttaṃ</subhead>
    <paragraph nr="219"> Ekaṃ samayaṃ bhagavā campāyaṃ viharati gaggarāya pokkharaṇiyā tīre mahatā bhikkhusaṅghena saddhiṃ pañcamattehi bhikkhusatehi sattahi ca upāsakasatehi sattahi ca upāsikāsatehi anekehi ca devatāsahassehi. Tyāssudaṃ bhagavā atirocati <note>[ativirocati (ka.)]</note> vaṇṇena ceva yasasā ca. Atha kho āyasmato vaṅgīsassa etadahosi – ‘‘ayaṃ kho  bhagavā campāyaṃ viharati gaggarāya pokkharaṇiyā tīre mahatā bhikkhusaṅghena saddhiṃ pañcamattehi bhikkhusatehi sattahi ca upāsakasatehi sattahi ca upāsikāsatehi anekehi ca devatāsahassehi. Tyāssudaṃ bhagavā atirocati vaṇṇena ceva yasasā ca. Yaṃnūnāhaṃ bhagavantaṃ sammukhā sāruppāya gāthāya abhitthaveyya’’nti.</paragraph>
    <paragraph>Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca – ‘‘paṭibhāti maṃ, bhagavā, paṭibhāti maṃ, sugatā’’ti. ‘‘Paṭibhātu taṃ, vaṅgīsā’’ti bhagavā avoca. Atha kho āyasmā vaṅgīso bhagavantaṃ sammukhā sāruppāya gāthāya abhitthavi –</paragraph>
    <gatha type="1">‘‘Cando  yathā vigatavalāhake nabhe,</gatha>
    <gatha type="2">Virocati vigatamalova bhāṇumā;</gatha>
    <gatha type="3">Evampi aṅgīrasa tvaṃ mahāmuni,</gatha>
    <gatha type="last">Atirocasi yasasā sabbaloka’’nti.</gatha>
    <subhead>12. Vaṅgīsasuttaṃ</subhead>
    <paragraph nr="220"> Ekaṃ samayaṃ āyasmā vaṅgīso sāvatthiyaṃ viharati jetavane anāthapiṇḍikassa ārāme . Tena kho pana samayena āyasmā vaṅgīso aciraarahattappatto hutvā <note>[hoti (sī. syā. kaṃ.)]</note> vimuttisukhaṃ paṭisaṃvedī <note>[vimuttisukhapaṭisaṃvedī (sī. pī.)]</note> tāyaṃ velāyaṃ imā gāthāyo abhāsi –</paragraph>
    <gatha type="1">‘‘Kāveyyamattā vicarimha pubbe, gāmā gāmaṃ purā puraṃ;</gatha>
    <gatha type="last">Athaddasāma sambuddhaṃ, saddhā no upapajjatha.</gatha>
    <gatha type="1">‘‘So me dhammamadesesi, khandhāyatanadhātuyo <note>[khandhe āyatanāni dhātuyo (syā. kaṃ. pī. ka.)]</note>;</gatha>
    <gatha type="last">Tassāhaṃ dhammaṃ sutvāna, pabbajiṃ anagāriyaṃ.</gatha>
    <gatha type="1">‘‘Bahunnaṃ vata atthāya, bodhiṃ ajjhagamā muni;</gatha>
    <gatha type="last">Bhikkhūnaṃ bhikkhunīnañca, ye niyāmagataddasā.</gatha>
    <gatha type="1">‘‘Svāgataṃ  vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <gatha type="1">‘‘Pubbenivāsaṃ jānāmi, dibbacakkhuṃ visodhitaṃ;</gatha>
    <gatha type="last">Tevijjo iddhipattomhi, cetopariyāyakovido’’ti.</gatha>
    <centered>Vaṅgīsasaṃyuttaṃ samattaṃ.</centered>
    <paragraph>Tassuddānaṃ –</paragraph>
    <gatha type="1">Nikkhantaṃ  arati ceva, pesalā atimaññanā;</gatha>
    <gatha type="2">Ānandena subhāsitā, sāriputtapavāraṇā;</gatha>
    <gatha type="3">Parosahassaṃ koṇḍañño, moggallānena gaggarā;</gatha>
    <gatha type="last">Vaṅgīsena dvādasāti.</gatha>
  </text>
</tree>
