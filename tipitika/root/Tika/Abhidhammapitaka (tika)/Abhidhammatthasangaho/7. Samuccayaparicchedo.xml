<?xml version='1.0' encoding='UTF-8'?>
<tree text="7. Samuccayaparicchedo" target="text">
  <text>
    <paragraph nr="1"> Dvāsattatividhā  vuttā, vatthudhammā salakkhaṇā.</paragraph>
    <gatha type="last">Tesaṃ dāni yathāyogaṃ, pavakkhāmi samuccayaṃ.</gatha>
    <paragraph nr="2"> Akusalasaṅgaho missakasaṅgaho bodhipakkhiyasaṅgaho sabbasaṅgaho ceti samuccayasaṅgaho catubbidho veditabbo.</paragraph>
    <subhead>Akusalasaṅgaho</subhead>
    <paragraph nr="3"> Kathaṃ? Akusalasaṅgahe tāva cattāro āsavā – kāmāsavo bhavāsavo diṭṭhāsavo avijjāsavo.</paragraph>
    <paragraph nr="4"> Cattāro oghā – kāmogho bhavogho diṭṭhogho avijjogho.</paragraph>
    <paragraph nr="5"> Cattāro yogā – kāmayogo bhavayogo diṭṭhiyogo avijjāyogo.</paragraph>
    <paragraph nr="6"> Cattāro ganthā – abhijjhākāyagantho, byāpādo kāyagantho, sīlabbataparāmāso kāyagantho, idaṃsaccābhiniveso kāyagantho.</paragraph>
    <paragraph nr="7"> Cattāro  upādānā – kāmupādānaṃ diṭṭhupādānaṃ sīlabbatupādānaṃ attavādupādānaṃ.</paragraph>
    <paragraph nr="8"> Cha nīvaraṇāni – kāmacchandanīvaraṇaṃ byāpādanīvaraṇaṃ thinamiddhanīvaraṇaṃ uddhaccakukkuccanīvaraṇaṃ vicikicchānīvaraṇaṃ avijjānīvaraṇaṃ.</paragraph>
    <paragraph nr="9"> Satta  anusayā – kāmarāgānusayo bhavarāgānusayo paṭighānusayo mānānusayo diṭṭhānusayo vicikicchānusayo avijjānusayo.</paragraph>
    <paragraph nr="10"> Dasa saṃyojanāni – kāmarāgasaṃyojanaṃ rūparāgasaṃyojanaṃ arūparāgasaṃyojanaṃ paṭighasaṃyojanaṃ mānasaṃyojanaṃ diṭṭhisaṃyojanaṃ sīlabbataparāmāsasaṃyojanaṃ vicikicchāsaṃyojanaṃ uddhaccasaṃyojanaṃ avijjāsaṃyojanaṃ suttante.</paragraph>
    <paragraph nr="11"> Aparānipi dasa saṃyojanāni – kāmarāgasaṃyojanaṃ bhavarāgasaṃyojanaṃ paṭighasaṃyojanaṃ mānasaṃyojanaṃ diṭṭhisaṃyojanaṃ sīlabbataparāmāsasaṃyojanaṃ vicikicchāsaṃyojanaṃ issāsaṃyojanaṃ macchariyasaṃyojanaṃ avijjāsaṃyojanaṃ abhidhamme (vibha. 969).</paragraph>
    <paragraph nr="12"> Dasa kilesā – lobho doso moho māno diṭṭhi vicikicchā thinaṃ uddhaccaṃ ahirikaṃ anottappaṃ.</paragraph>
    <paragraph nr="13"> Āsavādīsu panettha kāmabhavanāmena tabbatthukā taṇhā adhippetā, sīlabbataparāmāso idaṃsaccābhiniveso attavādupādo ca tathāpavattaṃ diṭṭhigatameva pavuccati.</paragraph>
    <paragraph nr="14"> Āsavoghā ca yogā ca,</paragraph>
    <gatha type="2">Tayo ganthā ca vatthuto;</gatha>
    <gatha type="3">Upādānā duve vuttā,</gatha>
    <gatha type="last">Aṭṭha nīvaraṇā siyuṃ.</gatha>
    <gatha type="1">Chaḷevānusayā  honti, nava saṃyojanā matā;</gatha>
    <gatha type="last">Kilesā dasa vuttoyaṃ, navadhā pāpasaṅgaho.</gatha>
    <subhead>Missakasaṅgaho</subhead>
    <paragraph nr="15">Missakasaṅgahe cha hetū – lobho doso moho alobho adoso amoho.</paragraph>
    <paragraph nr="16"> Satta  jhānaṅgāni – vitakko vicāro pīti ekaggatā somanassaṃ domanassaṃ upekkhā.</paragraph>
    <paragraph nr="17"> Dvādasa maggaṅgāni – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi micchādiṭṭhi micchāsaṅkappo micchāvāyāmo micchāsamādhi.</paragraph>
    <paragraph nr="18"> Bāvīsatindriyāni – cakkhundriyaṃ sotindriyaṃ ghānindriyaṃ jivhindriyaṃ kāyindriyaṃ itthindriyaṃ purisindriyaṃ jīvitindriyaṃ manindriyaṃ sukhindriyaṃ dukkhindriyaṃ somanassindriyaṃ domanassindriyaṃ upekkhindriyaṃ saddhindriyaṃ vīriyindriyaṃ satindriyaṃ samādhindriyaṃ paññindriyaṃ anaññātaññassāmītindriyaṃ aññindriyaṃ aññātāvindriyaṃ.</paragraph>
    <paragraph nr="19"> Nava balāni – saddhābalaṃ vīriyabalaṃ satibalaṃ samādhibalaṃ paññābalaṃ hiribalaṃ ottappabalaṃ ahirikabalaṃ anottappabalaṃ.</paragraph>
    <paragraph nr="20"> Cattāro adhipatī – chandādhipati vīriyādhipati cittādhipati vīmaṃsādhipati.</paragraph>
    <paragraph nr="21"> Cattāro āhārā – kabaḷīkāro āhāro, phasso dutiyo, manosañcetanā tatiyā, viññāṇaṃ catutthaṃ.</paragraph>
    <paragraph nr="22"> Indriyesu  panettha sotāpattimaggañāṇaṃ anaññātaññassāmītindriyaṃ.</paragraph>
    <paragraph nr="23"> Arahattaphalañāṇaṃ aññātāvindriyaṃ.</paragraph>
    <paragraph nr="24"> Majjhe cha ñāṇāni aññindriyānīti pavuccanti.</paragraph>
    <paragraph nr="25"> Jīvitindriyañca rūpārūpavasena duvidhaṃ hoti.</paragraph>
    <paragraph nr="26"> Pañcaviññāṇesu jhānaṅgāni, avīriyesu balāni, ahetukesu maggaṅgāni na labbhanti.</paragraph>
    <paragraph nr="27"> Tathā  vicikicchācitte ekaggatā maggindriyabalabhāvaṃ na gacchati.</paragraph>
    <paragraph nr="28"> Dvihetukatihetukajavanesveva yathāsambhavaṃ adhipati ekova labbhatīti.</paragraph>
    <paragraph nr="29"> Cha hetū pañca jhānaṅgā, maggaṅgā nava vatthuto.</paragraph>
    <gatha type="last">Soḷasindriyadhammā ca, baladhammā naveritā.</gatha>
    <gatha type="1">Cattārodhipati vuttā, tathāhārāti sattadhā;</gatha>
    <gatha type="last">Kusalādisamākiṇṇo, vuttomissakasaṅgaho.</gatha>
    <subhead>Bodhipakkhiyasaṅgaho</subhead>
    <paragraph nr="30">Bodhipakkhiyasaṅgahe cattāro satipaṭṭhānā kāyānupassanāsatipaṭṭhānaṃ vedanānupassanāsatipaṭṭhānaṃ cittānupassanāsatipaṭṭhānaṃ dhammānupassanāsatipaṭṭhānaṃ.</paragraph>
    <paragraph nr="31"> Cattāro sammappadhānā uppannānaṃ pāpakānaṃ pahānāya vāyāmo, anuppannānaṃ pāpakānaṃ anuppādāya vāyāmo, anuppannānaṃ kusalānaṃ uppādāya vāyāmo, uppannānaṃ kusalānaṃ bhiyyobhāvāya vāyāmo.</paragraph>
    <paragraph nr="32"> Cattāro  iddhipādā – chandiddhipādo vīriyiddhipādo cittiddhipādo vīmaṃsiddhipādo.</paragraph>
    <paragraph nr="33"> Pañcindriyāni – saddhindriyaṃ vīriyindriyaṃ satindriyaṃ samādhindriyaṃ paññindriyaṃ.</paragraph>
    <paragraph nr="34"> Pañca balāni – saddhābalaṃ vīriyabalaṃ satibalaṃ samādhibalaṃ paññābalaṃ.</paragraph>
    <paragraph nr="35"> Satta bojjhaṅgā – satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo samādhisambojjhaṅgo upekkhāsambojjhaṅgo.</paragraph>
    <paragraph nr="36"> Aṭṭha  maggaṅgāni – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.</paragraph>
    <paragraph nr="37"> Ettha pana cattāro satipaṭṭhānāti sammāsati ekāva pavuccati.</paragraph>
    <paragraph nr="38"> Tathā cattāro sammappadhānāti ca sammāvāyāmo.</paragraph>
    <paragraph nr="39"> Chando cittamupekkhā ca, saddhāpassaddhipītiyo.</paragraph>
    <gatha type="last">Sammādiṭṭhi ca saṅkappo, vāyāmo viratittayaṃ.</gatha>
    <gatha type="1">Sammāsati samādhīti, cuddasete sabhāvato;</gatha>
    <gatha type="last">Sattatiṃsappabhedena, sattadhā tattha saṅgaho.</gatha>
    <paragraph nr="40"> Saṅkappapassaddhi ca pītupekkhā,</paragraph>
    <gatha type="2">Chando ca cittaṃ viratittayañca;</gatha>
    <gatha type="3">Navekaṭhānā viriyaṃ navaṭṭha,</gatha>
    <gatha type="2">Satī samādhī catu pañca paññā;</gatha>
    <gatha type="3">Saddhā duṭhānuttamasattatiṃsa-</gatha>
    <gatha type="last">Dhammānameso pavaro vibhāgo.</gatha>
    <paragraph nr="41"> Sabbe  lokuttare honti, na vā saṅkappapītiyo.</paragraph>
    <gatha type="last">Lokiyepi yathāyogaṃ, chabbisuddhipavattiyaṃ.</gatha>
    <subhead>Sabbasaṅgaho</subhead>
    <paragraph nr="42">Sabbasaṅgahe pañcakkhandhā – rūpakkhandho vedanākkhandho saññākkhandho saṅkhārakkhandho viññāṇakkhandho.</paragraph>
    <paragraph nr="43"> Pañcupādānakkhandhā  – rūpupādānakkhandho vedanupādānakkhandho saññupādānakkhandho saṅkhārupādānakkhandho viññāṇupādānakkhandho.</paragraph>
    <paragraph nr="44"> Dvādasāyatanāni – cakkhāyatanaṃ sotāyatanaṃ ghānāyatanaṃ jivhāyatanaṃ kāyāyatanaṃ manāyatanaṃ rūpāyatanaṃ saddāyatanaṃ gandhāyatanaṃ rasāyatanaṃ phoṭṭhabbāyatanaṃ dhammāyatanaṃ.</paragraph>
    <paragraph nr="45"> Aṭṭhārasa dhātuyo – cakkhudhātu sotadhātu ghānadhātu jivhādhātu kāyadhātu rūpadhātu saddadhātu gandhadhātu rasadhātu phoṭṭhabbadhātu cakkhuviññāṇadhātu sotaviññāṇadhātu ghānaviññāṇadhātu jivhāviññāṇadhātu kāyaviññāṇadhātu manodhātu dhammadhātu manoviññāṇadhātu.</paragraph>
    <paragraph nr="46"> Cattāri ariyasaccāni – dukkhaṃ ariyasaccaṃ, dukkhasamudayo ariyasaccaṃ, dukkhanirodho ariyasaccaṃ, dukkhanirodhagāminī paṭipadā ariyasaccaṃ.</paragraph>
    <paragraph nr="47"> Ettha pana cetasikasukhumarūpanibbānavasena ekūnasattati dhammā dhammāyatanadhammadhātūti saṅkhaṃ gacchanti.</paragraph>
    <paragraph nr="48"> Manāyatanameva sattaviññāṇadhātuvasena bhijjati.</paragraph>
    <paragraph nr="49"> Rūpañca vedanā saññā, sesacetasikā tathā.</paragraph>
    <gatha type="last">Viññāṇamiti pañcete, pañcakkhandhāti bhāsitā.</gatha>
    <paragraph nr="50"> Pañcupādānakkhandhāti , tathā tebhūmakā matā.</paragraph>
    <gatha type="last">Bhedābhāvena nibbānaṃ, khandhasaṅgahanissaṭaṃ.</gatha>
    <paragraph nr="51"> Dvārārammaṇabhedena, bhavantāyatanāni ca.</paragraph>
    <gatha type="last">Dvārālambataduppanna-pariyāyena dhātuyo.</gatha>
    <paragraph nr="52"> Dukkhaṃ  tebhūmakaṃ vaṭṭaṃ, taṇhā samudayo bhave.</paragraph>
    <gatha type="last">Nirodho nāma nibbānaṃ, maggo lokuttaro mato.</gatha>
    <paragraph nr="53"> Maggayuttā phalā ceva, catusaccavinissaṭā.</paragraph>
    <gatha type="last">Iti pañcappabhedena, pavutto sabbasaṅgaho.</gatha>
    <centered>Iti abhidhammatthasaṅgahe samuccayasaṅgahavibhāgo nāma</centered>
    <centered>Sattamo paricchedo.</centered>
  </text>
</tree>
