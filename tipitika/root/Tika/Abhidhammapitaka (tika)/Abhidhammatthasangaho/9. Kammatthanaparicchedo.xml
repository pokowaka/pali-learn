<?xml version='1.0' encoding='UTF-8'?>
<tree text="9. Kamma&#x1E6D;&#x1E6D;h&#x101;naparicchedo" target="text">
  <text>
    <paragraph nr="1"> Samathavipassanānaṃ, bhāvanānamito paraṃ.</paragraph>
    <gatha type="last">Kammaṭṭhānaṃ pavakkhāmi, duvidhampi yathākkamaṃ.</gatha>
    <subhead>Samathakammaṭṭhānaṃ</subhead>
    <paragraph nr="2"> Tattha samathasaṅgahe tāva dasa kasiṇāni, dasa asubhā, dasa anussatiyo, catasso appamaññāyo, ekā saññā, ekaṃ vavatthānaṃ, cattāro āruppā ceti sattavidhena samathakammaṭṭhānasaṅgaho.</paragraph>
    <subhead>Caritabhedo</subhead>
    <paragraph nr="3"> Rāgacaritā  dosacaritā mohacaritā saddhācaritā buddhicaritā vitakkacaritā ceti chabbidhena caritasaṅgaho.</paragraph>
    <subhead>Bhāvanābhedo</subhead>
    <paragraph nr="4"> Parikammabhāvanā upacārabhāvanā appanābhāvanā ceti tisso bhāvanā.</paragraph>
    <subhead>Nimittabhedo</subhead>
    <paragraph nr="5"> Parikammanimittaṃ uggahanimittaṃ paṭibhāganimittañceti tīṇi nimittāni ca veditabbāni.</paragraph>
    <paragraph nr="6"> Kathaṃ? Pathavīkasiṇaṃ āpokasiṇaṃ tejokasiṇaṃ vāyokasiṇaṃ nīlakasiṇaṃ pītakasiṇaṃ lohitakasiṇaṃ odātakasiṇaṃ ākāsakasiṇaṃ ālokakasiṇañceti imāni dasa kasiṇāni nāma.</paragraph>
    <paragraph nr="7"> Uddhumātakaṃ vinīlakaṃ vipubbakaṃ vicchiddakaṃ vikkhāyitakaṃ vikkhittakaṃ hatavikkhittakaṃ lohitakaṃ puḷavakaṃ aṭṭhikañceti ime dasa asubhā nāma.</paragraph>
    <paragraph nr="8"> Buddhānussati dhammānussati saṃghānussati sīlānussati cāgānussati devatānussati upasamānussati maraṇānussati kāyagatāsati ānāpānassati ceti imā dasa anussatiyo nāma.</paragraph>
    <paragraph nr="9"> Mettā karuṇā muditā upekkhā ceti imā catasso appamaññāyo nāma, brahmavihāroti ca pavuccati.</paragraph>
    <paragraph nr="10"> Āhārepaṭikūlasaññā ekā saññā nāma.</paragraph>
    <paragraph nr="11"> Catudhātuvavatthānaṃ ekaṃ vavatthānaṃ nāma.</paragraph>
    <paragraph nr="12"> Ākāsānañcāyatanādayo cattāro āruppā nāmāti sabbathāpi samathaniddese cattālīsa kammaṭṭhānāni bhavanti.</paragraph>
    <subhead>Sappāyabhedo</subhead>
    <paragraph nr="13"> Caritāsu pana dasa asubhā kāyagatāsatisaṅkhātā koṭṭhāsabhāvanā ca rāgacaritassa sappāyā.</paragraph>
    <paragraph nr="14"> Catasso appamaññāyo nīlādīni ca cattāri kasiṇāni dosacaritassa.</paragraph>
    <paragraph nr="15"> Ānāpānaṃ mohacaritassa vitakkacaritassa ca,</paragraph>
    <paragraph nr="16"> Buddhānussatiādayo cha saddhācaritassa.</paragraph>
    <paragraph nr="17"> Maraṇaupasamasaññāvavatthānāni buddhicaritassa.</paragraph>
    <paragraph nr="18"> Sesāni pana sabbānipi kammaṭṭhānāni sabbesampi sappāyāni, tatthāpi kasiṇesu puthulaṃ mohacaritassa, khuddakaṃ vitakkacaritassevāti.</paragraph>
    <centered>Ayamettha sappāyabhedo.</centered>
    <subhead>Bhāvanābhedo</subhead>
    <paragraph nr="19">Bhāvanāsu sabbatthāpi parikammabhāvanā labbhateva, buddhānussatiādīsu aṭṭhasu saññāvavatthānesu cāti dasasukammaṭṭhānesu upacārabhāvanāva sampajjati, natthi appanā.</paragraph>
    <paragraph nr="20"> Sesesu pana samatiṃsakammaṭṭhānesu appanābhāvanāpi sampajjati.</paragraph>
    <paragraph nr="21"> Tatthāpi  dasa kasiṇāni ānāpānañca pañcakajjhānikāni.</paragraph>
    <paragraph nr="22"> Dasa  asubhā kāyagatāsati ca paṭhamajjhānikā.</paragraph>
    <paragraph nr="23"> Mettādayo tayo catukkajjhānikā.</paragraph>
    <paragraph nr="24"> Upekkhā pañcamajjhānikāti chabbīsati rūpāvacarajjhānikāni kammaṭṭhānāni.</paragraph>
    <paragraph nr="25"> Cattāro pana āruppā āruppajjhānikāti.</paragraph>
    <centered>Ayamettha bhāvanābhedo.</centered>
    <subhead>Gocarabhedo</subhead>
    <paragraph nr="26">Nimittesu pana parikammanimittaṃ uggahanimittañca sabbatthāpi yathārahaṃ pariyāyena labbhanteva.</paragraph>
    <paragraph nr="27"> Paṭibhāganimittaṃ pana kasiṇāsubhakoṭṭhāsaānāpānesveva labbhati, tattha hi paṭibhāganimittamārabbha upacārasamādhi appanāsamādhi ca pavattanti.</paragraph>
    <paragraph nr="28"> Kathaṃ? Ādikammikassa hi pathavīmaṇḍalādīsu nimittaṃ uggaṇhantassa tamārammaṇaṃ parikammanimittanti pavuccati, sā ca bhāvanā parikammabhāvanā nāma.</paragraph>
    <paragraph nr="29"> Yadā pana taṃ nimittaṃ cittena samuggahitaṃ hoti, cakkhunā passantasseva manodvārassa āpāthamāgataṃ, tadā tamevārammaṇaṃ uggahanimittaṃ nāma, sā ca bhāvanā samādhiyati.</paragraph>
    <paragraph nr="30"> Tathā samāhitassa panetassa tato paraṃ tasmiṃ uggahanimitte parikammasamādhinā bhāvanamanuyuñjantassa yadā tappaṭibhāgaṃ vatthudhammavimuccitaṃ paññattisaṅkhātaṃ bhāvanāmayamārammaṇaṃ citte sannisannaṃ samappitaṃ hoti, tadā taṃ paṭibhāganimittaṃ samuppannanti pavuccati.</paragraph>
    <paragraph nr="31"> Tato  paṭṭhāya paripanthavippahīnā kāmāvacarasamādhisaṅkhātā upacārabhāvanā nipphannā nāma hoti.</paragraph>
    <paragraph nr="32"> Tato  paraṃ tameva paribhāganimittaṃ upacārasamādhinā samāsevantassa rūpāvacarapaṭhamajjhānamappeti.</paragraph>
    <paragraph nr="33"> Tato paraṃ tameva paṭhamajjhānaṃ āvajjanaṃ samāpajjanaṃ adhiṭṭhānaṃ vuṭṭhānaṃ paccavekkhaṇā ceti imāhi pañcahi vasitāhi vasībhūtaṃ katvā vitakkādikamoḷārikaṅgaṃ pahānāya vicārādisukhumaṅgupattiyā padahato yathākkamaṃ dutiyajjhānādayo yathārahamappenti.</paragraph>
    <paragraph nr="34"> Iccevaṃ pathavīkasiṇādīsu dvāvīsatikammaṭṭhānesu paṭibhāganimittamupalabbhati.</paragraph>
    <paragraph nr="35"> Avasesesu pana appamaññā sattapaññattiyaṃ pavattanti.</paragraph>
    <paragraph nr="36"> Ākāsavajjitakasiṇesu pana yaṃ kiñci kasiṇaṃ ugghāṭetvā laddhamākāsaṃ anantavasena parikammaṃ karontassa paṭhamāruppamappeti.</paragraph>
    <paragraph nr="37"> Tameva paṭhamāruppaviññāṇaṃ anantavasena parikammaṃ karontassa dutiyāruppamappeti.</paragraph>
    <paragraph nr="38"> Tameva paṭhamāruppaviññāṇābhāvaṃ pana ‘‘natthi kiñcī’’ti parikammaṃ karontassa tatiyāruppamappeti.</paragraph>
    <paragraph nr="39"> Tatiyāruppaṃ ‘‘santametaṃ, paṇītameta’’nti parikammaṃ karontassa catutthāruppamappeti.</paragraph>
    <paragraph nr="40"> Avasesesu ca dasasu kammaṭṭhānesu buddhaguṇādikamārammaṇamārabbha parikammaṃ katvā tasmiṃ nimitte sādhukamuggahite tattheva parikammañca samādhiyati, upacāro ca sampajjati.</paragraph>
    <paragraph nr="41"> Abhiññāvasena  pavattamānaṃ pana rūpāvacarapañcamajjhānaṃ abhiññāpādakapañcamajjhānā vuṭṭhahitvā adhiṭṭheyyādikamāvajjetvā parikammaṃ karontassa rūpādīsu ārammaṇesu yathārahamappeti.</paragraph>
    <paragraph nr="42"> Abhiññā  ca nāma –</paragraph>
    <gatha type="1">Iddhividhaṃ dibbasotaṃ, paracittavijānanā;</gatha>
    <gatha type="last">Pubbenivāsānussati, dibbacakkhūti pañcadhā.</gatha>
    <centered>Ayamettha gocarabhedo.</centered>
    <centered>Niṭṭhito ca samathakammaṭṭhānanayo.</centered>
    <title>Vipassanākammaṭṭhānaṃ</title>
    <subhead>Visuddhibhedo</subhead>
    <paragraph nr="43">Vipassanākammaṭṭhāne pana sīlavisuddhi cittavisuddhi diṭṭhivisuddhi kaṅkhāvitaraṇavisuddhi maggāmaggañāṇadassanavisuddhi paṭipadāñāṇadassanavisuddhi ñāṇadassanavisuddhi ceti sattavidhena visuddhisaṅgaho.</paragraph>
    <paragraph nr="44"> Aniccalakkhaṇaṃ dukkhalakkhaṇaṃ anattalakkhaṇañceti tīṇi lakkhaṇāni.</paragraph>
    <paragraph nr="45"> Aniccānupassanā dukkhānupassanā anattānupassanā ceti tisso anupassanā.</paragraph>
    <paragraph nr="46"> Sammasanañāṇaṃ udayabbayañāṇaṃ bhaṅgañāṇaṃ bhayañāṇaṃ ādīnavañāṇaṃ nibbidāñāṇaṃ muccitukamyatāñāṇaṃ paṭisaṅkhāñāṇaṃ saṅkhārupekkhāñāṇaṃ anulomañāṇañceti dasa vipassanāñāṇāni.</paragraph>
    <paragraph nr="47"> Suññato vimokkho, animitto vimokkho, appaṇihito vimokkho ceti tayo vimokkhā.</paragraph>
    <paragraph nr="48"> Suññatānupassanā  animittānupassanā appaṇihitānupassānā ceti tīṇi vimokkhamukhāni ca veditabbāni.</paragraph>
    <paragraph nr="49"> Kathaṃ ? Pātimokkhasaṃvarasīlaṃ indriyasaṃvarasīlaṃ ājīvapārisuddhisīlaṃ paccayasannissitasīlañceti catupārisuddhisīlaṃ sīlavisuddhi nāma.</paragraph>
    <paragraph nr="50"> Upacārasamādhi appanāsamādhi ceti duvidhopi samādhi cittavisuddhi nāma.</paragraph>
    <paragraph nr="51"> Lakkhaṇarasapaccupaṭṭhānapadaṭṭhānavasena nāmarūpa pariggaho diṭṭhivisuddhi nāma.</paragraph>
    <paragraph nr="52"> Tesameva ca nāmarūpānaṃ paccayapariggaho kaṅkhāvitaraṇavisuddhi nāma.</paragraph>
    <paragraph nr="53"> Tato paraṃ pana tathāpariggahitesu sappaccayesu tebhūmakasaṅkhāresu atītādibhedabhinnesu khandhādinayamārabbha kalāpavasena saṅkhipitvā ‘‘aniccaṃ khayaṭṭhena, dukkhaṃ bhayaṭṭhena, anattā asārakaṭṭhenā’’ti addhānavasena santativasena khaṇavasena vā sammasanañāṇena lakkhaṇattayaṃ sammasantassa tesveva paccayavasena khaṇavasena ca udayabbayañāṇena udayabbayaṃ samanupassantassa ca –</paragraph>
    <gatha type="1">‘‘Obhāso pīti passaddhi, adhimokkho ca paggaho;</gatha>
    <gatha type="last">Sukhaṃ ñāṇamupaṭṭhānamupekkhā ca nikanti ce’’ti. –</gatha>
    <paragraph type="unindented">Obhāsādivipassanupakkilesaparipanthapariggahavasena maggāmaggalakkhaṇavavatthānaṃ maggāmaggañāṇadassanavisuddhi nāma.</paragraph>
    <paragraph nr="54"> Tathā paripanthavimuttassa pana tassa udayabbayañāṇato paṭṭhāya yā vānulomā tilakkhaṇaṃ vipassanāparamparāya paṭipajjantassa nava vipassanāñāṇāni paṭipadāñāṇadassanavisuddhi nāma.</paragraph>
    <paragraph nr="55"> Tassevaṃ paṭipajjantassa  pana vipassanāparipākamāgamma ‘‘idāni appanā uppajjissatī’’ti bhavaṅgaṃ vocchijjitvā uppannamanodvārāvajjanānantaraṃ dve tīṇi vipassanācittāni yaṃ kiñci aniccādilakkhaṇamārabbha parikammopacārānulomanāmena pavattanti.</paragraph>
    <paragraph nr="56"> Yā  sikhāppattā, sā sānulomā saṅkhārupekkhā vuṭṭhānagāminivipassanāti ca pavuccati.</paragraph>
    <paragraph nr="57"> Tato paraṃ gotrabhucittaṃ nibbānamālambitvā puthujjanagottamabhibhavantaṃ, ariyagottamabhisambhontañca pavattati.</paragraph>
    <paragraph nr="58"> Tassānantarameva maggo dukkhasaccaṃ parijānanto samudayasaccaṃ pajahanto, nirodhasaccaṃ sacchikaronto, maggasaccaṃ bhāvanāvasena appanāvīthimotarati.</paragraph>
    <paragraph nr="59"> Tato paraṃ dve tīṇi phalacittāni pavattitvā bhavaṅgapātova hoti, puna bhavaṅgaṃ vocchinditvā paccavekkhaṇañāṇāni pavattanti.</paragraph>
    <paragraph nr="60"> Maggaṃ phalañca nibbānaṃ, paccavekkhati paṇḍito.</paragraph>
    <gatha type="last">Hīne kilese sese ca, paccavekkhati vāna vā.</gatha>
    <gatha type="1">Chabbisuddhikamenevaṃ, bhāvetabbo catubbidho;</gatha>
    <gatha type="last">Ñāṇadassanavisuddhi, nāma maggo pavuccati.</gatha>
    <centered>Ayamettha visuddhibhedo.</centered>
    <subhead>Vimokkhabhedo</subhead>
    <paragraph nr="61"> Tattha anattānupassanā attābhinivesaṃ muñcantī suññatānupassanā nāma vimokkhamukhaṃ hoti.</paragraph>
    <paragraph nr="62"> Aniccānupassanā  vipallāsanimittaṃ muñcantī animittānupassanā nāma.</paragraph>
    <paragraph nr="63"> Dukkhānupassanā  taṇhāpaṇidhiṃ muñcantī appaṇihitānupassanā nāma.</paragraph>
    <paragraph nr="64"> Tasmā yadi vuṭṭhānagāminivipassanā anattato vipassati, suññato vimokkho nāma hoti maggo.</paragraph>
    <paragraph nr="65"> Yadi aniccato vipassati, animitto vimokkho nāma.</paragraph>
    <paragraph nr="66"> Yadi dukkhato vipassati, appaṇihito vimokkho nāmāti ca maggo vipassanāgamanavasena tīṇi nāmāni labhati, tathā phalañca maggāgamanavasena maggavīthiyaṃ.</paragraph>
    <paragraph nr="67"> Phalasamāpattivīthiyaṃ pana yathāvuttanayena vipassantānaṃ yathāsakaphalamuppajjamānampi vipassanāgamanavaseneva suññatādivimokkhoti ca pavuccati, ārammaṇavasena pana sarasavasena ca nāmattayaṃ sabbattha sabbesampi samameva ca.</paragraph>
    <centered>Ayamettha vimokkhabhedo.</centered>
    <subhead>Puggalabhedo</subhead>
    <paragraph nr="68"> Ettha pana sotāpattimaggaṃ bhāvetvā diṭṭhivicikicchāpahānena pahīnāpāyagamano sattakkhattuparamo sotāpanno nāma hoti.</paragraph>
    <paragraph nr="69"> Sakadāgāmimaggaṃ bhāvetvā rāgadosamohānaṃ tanukarattā sakadāgāmī nāma hoti sakideva imaṃ lokaṃ āgantvā.</paragraph>
    <paragraph nr="70"> Anāgāmimaggaṃ  bhāvetvā kāmarāgabyāpādānamanavasesappahānena anāgāmī nāma hoti anāgantvā itthattaṃ.</paragraph>
    <paragraph nr="71"> Arahattamaggaṃ bhāvetvā anavasesakilesappahānena arahā nāma hoti khīṇāsavo loke aggadakkhiṇeyyoti.</paragraph>
    <centered>Ayamettha puggalabhedo.</centered>
    <subhead>Samāpattibhedo</subhead>
    <paragraph nr="72">Phalasamāpattivīthiyaṃ panettha sabbesampi yathāsakaphalavasena sādhāraṇāva.</paragraph>
    <paragraph nr="73">Nirodhasamāpattisamāpajjanaṃ pana anāgāmīnañceva arahantānañca labbhati, tattha yathākkamaṃ paṭhamajjhānādimahaggatasamāpattiṃ samāpajjitvā vuṭṭhāya tattha gate saṅkhāradhamme tattha tattheva vipassanto yāva ākiñcaññāyatanaṃ gantvā tato paraṃ adhiṭṭheyyādikaṃ pubbakiccaṃ katvā nevasaññānāsaññāyatanaṃ samāpajjati, tassa dvinnaṃ appanājavanānaṃ parato vocchijjati cittasantati, tato nirodhasamāpanno nāma hoti.</paragraph>
    <paragraph nr="74"> Vuṭṭhānakāle pana anāgāmino anāgāmiphalacittaṃ, arahato arahattaphalacittaṃ ekavārameva pavattitvā bhavaṅgapāto hoti, tato paraṃ paccavekkhaṇañāṇaṃ pavattati.</paragraph>
    <centered>Ayamettha samāpattibhedo.</centered>
    <centered>Niṭṭhito ca vipassanākammaṭṭhānanayo.</centered>
    <subhead>Uyyojanaṃ</subhead>
    <paragraph nr="75"> Bhāvetabbaṃ  paniccevaṃ, bhāvanādvayamuttamaṃ.</paragraph>
    <gatha type="last">Paṭipattirasassādaṃ, patthayantena sāsaneti.</gatha>
    <centered>Iti abhidhammatthasaṅgahe kammaṭṭhānasaṅgahavibhāgo nāma</centered>
    <centered>Navamo paricchedo.</centered>
    <subhead>Nigamanaṃ</subhead>
    <gatha type="1">(Ka) cārittasobhitavisālakulodayena ,</gatha>
    <gatha type="2">Saddhābhivuḍḍhaparisuddhaguṇodayena;</gatha>
    <gatha type="3">Nampavhayena paṇidhāya parānukampaṃ,</gatha>
    <gatha type="last">Yaṃ patthitaṃ pakaraṇaṃ pariniṭṭhitaṃ taṃ.</gatha>
    <gatha type="1">(Kha) puññena tena vipulena tu mūlasomaṃ;</gatha>
    <gatha type="2">Dhaññādhivāsamuditoditamāyukantaṃ;</gatha>
    <gatha type="3">Paññāvadātaguṇasobhitalajjibhikkhū,</gatha>
    <gatha type="last">Maññantu puññavibhavodayamaṅgalāya.</gatha>
    <centered>Iti anuruddhācariyena racitaṃ</centered>
    <centered>Abhidhammatthasaṅgahaṃ nāma pakaraṇaṃ.</centered>
    <centered> Namo tassa bhagavato arahato sammāsambuddhassa.</centered>
    <subsubhead>Ganthārambhakathā</subsubhead>
    <gatha type="1">(Ka) visuddhakaruṇāñāṇaṃ , buddhaṃ sambuddhapūjitaṃ;</gatha>
    <gatha type="last">Dhammaṃ saddhammasambhūtaṃ, natvā saṃghaṃ niraṅgaṇaṃ.</gatha>
    <gatha type="1">(Kha) sāriputtaṃ mahātheraṃ, pariyattivisāradaṃ;</gatha>
    <gatha type="last">Vanditvā sirasā dhīraṃ, garuṃ gāravabhājanaṃ.</gatha>
    <gatha type="1">(Ga) vaṇṇayissaṃ samāsena, abhidhammatthasaṅgahaṃ;</gatha>
    <gatha type="last">Ābhidhammikabhikkhūnaṃ, paraṃ pītivivaḍḍhanaṃ.</gatha>
    <gatha type="1">(Gha) porāṇehi  anekāpi, katā yā pana vaṇṇanā;</gatha>
    <gatha type="last">Na tāhi sakkā sabbattha, attho viññātave idha.</gatha>
    <gatha type="1">(Ṅa) tasmā līnapadānettha, sādhippāyamahāpayaṃ;</gatha>
    <gatha type="last">Vibhāvento samāsena, racayissāmi vaṇṇananti.</gatha>
    <subsubhead>Ganthārambhakathāvaṇṇanā</subsubhead>
    <paragraph nr="1"> Paramavicittanayasamannāgataṃ sakasamayasamayantaragahanaviggāhaṇasamatthaṃ suvimalavipulapaññāveyyattiyajananaṃ pakaraṇamidamārabhantoyamācariyo paṭhamaṃ tāva ratanattayapaṇāmābhidheyya karaṇappakārapakaraṇābhidhānapayojanāni dassetuṃ ‘‘sammāsambuddha’’ntyādimāha.</paragraph>
    <paragraph>Ettha  hi ‘‘sammāsambuddha…pe… abhivādiyā’’ti iminā ratanattayapaṇāmo vutto, abhidhammatthasaṅgaha’’nti etena abhidheyyakaraṇappakārapakaraṇābhidhānāni abhidhammatthānaṃ idha saṅgahetabbabhāvadassanena tesaṃ iminā samuditena paṭipādetabbabhāvadīpanato, ekattha saṅgayha kathanākāradīpanato, atthānugatasamaññāparidīpanato ca. Payojanaṃ pana saṅgahapadena sāmatthiyato dassitameva abhidhammatthānaṃ ekattha saṅgahe sati taduggahaparipucchādivasena tesaṃ sarūpāvabodhassa, tammūlikāya ca diṭṭhadhammikasamparāyikatthasiddhiyā anāyāsena saṃsijjhanato.</paragraph>
    <paragraph>Tattha ratanattayapaṇāmappayojanaṃ tāva bahudhā papañcenti ācariyā, visesato pana antarāyanivāraṇaṃ paccāsīsanti. Tathā hi vuttaṃ saṅgahakārehi ‘‘tassānubhāvena hatantarāyo’’ti (pārā. aṭṭha. 1.ganthārambhakathā). Ratanattayapaṇāmo hi atthato paṇāmakiriyābhinipphādikā kusalacetanā, sā ca vandaneyyavandakānaṃ khettajjhāsayasampadāhi diṭṭhadhammavedanīyabhūtā yathāladdhasampattinimittakassa kammassa anubalappadānavasena tannibbattitavipākasantatiyā antarāyakarāni upapīḷakaupacchedakakammāni paṭibāhitvā tannidānānaṃ yathādhippetasiddhivibandhakānaṃ rogādiantarāyānamappavattiṃ sādheti. Tasmā pakaraṇārambhe ratanattayapaṇāmakaraṇaṃ yathāraddhapakaraṇassa anantarāyena parisamāpanatthañceva sotūnañca vandanāpubbaṅgamāya paṭipattiyā anantarāyena uggahaṇadhāraṇādisaṃsijjhanatthañca. Abhidheyyakathanaṃ pana viditābhidheyyasseva ganthassa viññūhi uggahaṇādivasena  paṭipajjitabbabhāvato. Karaṇappakārappayojanasandassanāni ca sotujanasamussāhajananatthaṃ. Abhidhānakathanaṃ pana vohārasukhatthanti ayamettha samudāyattho. Ayaṃ pana avayavattho – sasaddhammagaṇuttamaṃ atulaṃ sammāsambuddhaṃ abhivādiya abhidhammatthasaṅgahaṃ bhāsissanti sambandho.</paragraph>
    <paragraph>Tattha sammā sāmañca sabbadhamme abhisambuddhoti sammā sambuddho, bhagavā. So hi saṅkhatāsaṅkhatabhedaṃ sakalampi dhammajātaṃ yāthāvasarasalakkhaṇapaṭivedhavasena sammā sayaṃ vicitopacitapāramitāsambhūtena sayambhūñāṇena sāmaṃ bujjhi aññāsi. Yathāha ‘‘sayaṃ abhiññāya kamuddiseyya’’nti (mahāva. 11; ma. ni. 1.285; 2.341; dha. pa. 353), atha vā budhadhātussa jāgaraṇavikasanatthesupi pavattanato sammā sāmañca paṭibuddho anaññapaṭibodhito hutvā sayameva savāsanasammohaniddāya accantaṃ vigato, dinakarakiraṇasamāgamena paramarucirasirisobhaggappattiyā vikasitamiva padumaṃ aggamaggañāṇasamāgamena aparimitaguṇagaṇālaṅkatasabbaññutaññāṇappattiyā sammā sayameva vikasito vikāsamanuppattotyattho. Yathāvuttavacanatthayogepi sammāsambuddhasaddassa bhagavati samaññāvasena pavattattā ‘‘atula’’nti iminā viseseti. Tulāya sammito tulyo, soyeva tulo yakāralopavasena. Atha vā sammitatthe akārapaccayavasena tulāya sammito tulo, na tulo atulo, sīlādīhi guṇehi kenaci asadiso, natthi etassa vā tulo sadisoti atulo sadevake loke aggapuggalabhāvato. Yathāha ‘‘yāvatā, bhikkhave, sattā apadā vā dvipadā vā catuppadā vā…pe… tathāgato tesaṃ aggamakkhāyatī’’tiādi (a. ni. 4.34; 5.32; itivu. 90).</paragraph>
    <paragraph>Ettāvatā ca hetuphalasattūpakārasampadāvasena tīhākārehi bhagavato thomanā katā hoti. Tattha hetusampadā nāma mahākaruṇāsamāyogo bodhisambhārasambharaṇañca . Phalasampadā pana ñāṇapahānaānubhāvarūpakāyasampadāvasena catubbidhā. Tattha sabbaññutaññāṇapadaṭṭhānaṃ maggañāṇaṃ, tammūlakāni ca dasabalādiñāṇāni ñāṇasampadā. Savāsanasakalasaṃkilesānamaccantamanuppādadhammatāpādanaṃ pahānasampadā. Yathicchitanipphādane ādhipaccaṃ ānubhāvasampadā. Sakalalokanayanābhisekabhūtā pana lakkhaṇānubyañjanappaṭimaṇḍitā attabhāvasampatti rūpakāyasampadā nāma. Sattūpakāro pana āsayapayogavasena duvidho. Tattha devadattādīsu virodhisattesupi  niccaṃ hitajjhāsayatā, aparipākagatindriyānaṃ indriyaparipākakālāgamanañca āsayo nāma. Tadaññasattānaṃ pana lābhasakkārādinirapekkhacittassa yānattayamukhena sabbadukkhaniyyānikadhammadesanā payogo nāma.</paragraph>
    <paragraph>Tattha purimā dve phalasampadā ‘‘sammāsambuddha’’nti iminā dassitā, itarā pana dve, tathā sattūpakārasampadā ca ‘‘atula’’nti etena, tadupāyabhūtā pana hetusampadā dvīhipi sāmatthiyato dassitā tathāvidhahetubyatirekena tadubhayasampattīnamasambhavato, ahetukatte ca sabbattha tāsaṃ sambhavappasaṅgato.</paragraph>
    <paragraph>Tadevaṃ tividhāvatthāsaṅgahitathomanāpubbaṅgamaṃ buddharatanaṃ vanditvā idāni sesaratanānampi paṇāmamārabhanto āha ‘‘sasaddhammagaṇuttama’’nti. Guṇībhūtānampi hi dhammasaṃghānaṃ abhivādetabbabhāvo sahayogena viññāyati yathā ‘‘saputtadāro āgatoti puttadārassāpi āgamana’’nti.</paragraph>
    <paragraph>Tattha attānaṃ dhārente catūsu apāyesu, vaṭṭadukkhesu ca apatamāne katvā dhāretīti dhammo, catumaggaphalanibbānavasena navavidho, pariyattiyā saha dasavidho vā dhammo. Dhāraṇañca panetassa apāyādinibbattakakilesaviddhaṃsanaṃ, taṃ ariyamaggassa kilesasamucchedakabhāvato, nibbānassa ca  ārammaṇabhāvena tassa tadatthasiddhihetutāya nippariyāyato labbhati, phalassa pana kilesānaṃ paṭippassambhanavasena maggānukūlappavattito, pariyattiyā ca tadadhigamahetutāyāti ubhinnampi pariyāyatoti daṭṭhabbaṃ. Sataṃ sappurisānaṃ ariyapuggalānaṃ, santo vā saṃvijjamāno na titthiyaparikappito attā viya paramatthato avijjamāno santo vā pasattho svākkhātatādiguṇayogato na bāhirakadhammo viya ekantanindito dhammoti saddhammo, gaṇo ca so aṭṭhannaṃ ariyapuggalānaṃ samūhabhāvato uttamo ca suppaṭipannatādiguṇavisesayogato, gaṇānaṃ, gaṇesu vā devamanussādi samūhesu uttamo yathāvuttaguṇavasenāti gaṇuttamo, saha saddhammena, gaṇuttamena cāti sasaddhammagaṇuttamo, taṃ sasaddhammagaṇuttamaṃ.</paragraph>
    <paragraph>Abhivādiyāti visesato vanditvā, bhayalābhakulācārādivirahena sakkaccaṃ ādarena kāyavacīmanodvārehi vanditvātyattho. Bhāsissanti kathessāmi. Nibbattitaparamatthabhāvena abhi visiṭṭhā  dhammā etthātiādinā abhidhammo, dhammasaṅgaṇīādisattapakaraṇaṃ abhidhammapiṭakaṃ, tattha vuttā atthā abhidhammatthā, te saṅgayhanti ettha, etenāti vā abhidhammatthasaṅgahaṃ.</paragraph>
    <subsubhead>Paramatthadhammavaṇṇanā</subsubhead>
    <paragraph nr="2"> Evaṃ tāva yathādhippetappayojananimittaṃ ratanattayapaṇāmādikaṃ vidhāya idāni yesaṃ abhidhammatthānaṃ saṅgahaṇavasena idaṃ pakaraṇaṃ paṭṭhapīyati, te tāva saṅkhepato uddisanto āha ‘‘tattha vuttā’’tyādi. Tattha tasmiṃ abhidhamme sabbathā kusalādivasena, khandhādivasena ca vuttā abhidhammatthā paramatthato sammutiṃ ṭhapetvā nibbattitaparamatthavasena cittaṃ viññāṇakkhandho, cetasikaṃ vedanādikkhandhattayaṃ, rūpaṃ  bhūtupādāyabhedabhinno rūpakkhandho, nibbānaṃ maggaphalānamārammaṇabhūto asaṅkhatadhammoti evaṃ catudhā catūhākārehi ṭhitāti yojanā. Tattha paramo uttamo aviparīto attho, paramassa vā uttamassa ñāṇassa attho gocaroti paramattho.</paragraph>
    <paragraph>Cintetīti cittaṃ, ārammaṇaṃ vijānātīti attho. Yathāha ‘‘visayavijānanalakkhaṇaṃ citta’’nti (dha. sa. aṭṭha. 1 dhammudesavāraphassapañcamakarāsivaṇṇanā). Satipi hi nissayasamanantarādipaccayena vinā ārammaṇena cittamuppajjatīti tassa taṃlakkhaṇatā vuttā, etena nirārammaṇavādimataṃ paṭikkhittaṃ hoti. Cintenti vā etena karaṇabhūtena sampayuttadhammāti cittaṃ. Atha vā cintanamattaṃ cittaṃ. Yathāpaccayaṃ hi pavattimattameva yadidaṃ sabhāvadhammo nāma. Evañca katvā sabbesampi paramatthadhammānaṃ bhāvasādhanameva nippariyāyato labbhati, kattukaraṇavasena pana nibbacanaṃ pariyāyakathāti daṭṭhabbaṃ. Sakasakakiccesu hi dhammānaṃ attappadhānatāsamāropanena kattubhāvo ca, tadanukūlabhāvena sahajātadhammasamūhe kattubhāvasamāropanena paṭipādetabbadhammassa karaṇattañca pariyāyatova labbhati, tathānidassanaṃ pana dhammasabhāvavinimuttassa kattādino abhāvaparidīpanatthanti veditabbaṃ. Vicittakaraṇāditopi cittasaddatthaṃ papañcenti. Ayaṃ panettha saṅgaho –</paragraph>
    <gatha type="1">‘‘Vicittakaraṇā cittaṃ, attano cittatāya vā;</gatha>
    <gatha type="1">Citaṃ kammakilesehi, citaṃ tāyati vā tathā;</gatha>
    <gatha type="last">Cinoti attasantānaṃ, vicittārammaṇanti cā’’ti.</gatha>
    <paragraph>Cetasi  bhavaṃ tadāyattavuttitāyāti cetasikaṃ. Na hi taṃ cittena vinā ārammaṇaggahaṇasamatthaṃ asati citte sabbena sabbaṃ anuppajjanato, cittaṃ pana kenaci cetasikena vināpi  ārammaṇe pavattatīti taṃ cetasikameva cittāyattavuttikaṃ nāma. Tenāha bhagavā ‘‘manopubbaṅgamā dhammā’’ti (dha. pa. 1-2), etena sukhādīnaṃ acetanattaniccattādayo vippaṭipattiyopi paṭikkhittā honti. Cetasi niyuttaṃ vā cetasikaṃ.</paragraph>
    <paragraph>Ruppatīti rūpaṃ, sītuṇhādivirodhipaccayehi vikāramāpajjati, āpādīyatīti vā attho. Tenāha bhagavā ‘‘sītenapi ruppati, uṇhenapi ruppatī’’tyādi (saṃ. ni. 3.79), ruppanañcettha sītādivirodhipaccayasamavāye visadisuppattiyeva. Yadi evaṃ arūpadhammānampi rūpavohāro āpajjatīti? Nāpajjati sītādiggahaṇasāmatthiyato vibhūtatarasseva ruppanassādhippetattā. Itarathā hi ‘‘ruppatī’’ti avisesavacaneneva pariyattanti kiṃ sītādiggahaṇena, taṃ pana sītādinā phuṭṭhassa ruppanaṃ vibhūtataraṃ, tasmā tadevetthādhippetanti ñāpanatthaṃ sītādiggahaṇaṃ kataṃ. Yadi evaṃ kathaṃ brahmaloke rūpavohāro, na hi tattha upaghātakā sītādayo atthīti? Kiñcāpi upaghātakā natthi, anuggāhakā pana atthi, tasmā taṃvasenettha ruppanaṃ sambhavatīti, atha vā taṃsabhāvānativattanato tattha rūpavohāroti alamatippapañcena.</paragraph>
    <paragraph>Bhavābhavaṃ vinanato saṃsibbanato vānasaṅkhātāya taṇhāya nikkhantaṃ, nibbāti vā etena rāgaggiādikoti nibbānaṃ.</paragraph>
  </text>
</tree>
