<?xml version='1.0' encoding='UTF-8'?>
<tree text="2. Cetasikaparicchedo" target="text">
  <text>
    <subhead>Sampayogalakkhaṇaṃ</subhead>
    <paragraph nr="1"> Ekuppādanirodhā  ca, ekālambaṇavatthukā.</paragraph>
    <gatha type="last">Cetoyuttā dvipaññāsa, dhammā cetasikā matā.</gatha>
    <subhead>Aññasamānacetasikaṃ</subhead>
    <paragraph nr="2"> Kathaṃ? Phasso vedanā saññā cetanā ekaggatā jīvitindriyaṃ manasikāro ceti sattime cetasikā sabbacittasādhāraṇā nāma.</paragraph>
    <paragraph nr="3"> Vitakko  vicāro adhimokkho vīriyaṃ pīti chando cāti cha ime cetasikā pakiṇṇakā nāma.</paragraph>
    <paragraph nr="4"> Evamete terasa cetasikā aññasamānāti veditabbā.</paragraph>
    <subhead>Akusalacetasikaṃ</subhead>
    <paragraph nr="5"> Moho ahirikaṃ anottappaṃ uddhaccaṃ lobho diṭṭhi māno doso issā macchariyaṃ kukkuccaṃ thinaṃ middhaṃ vicikicchā ceti cuddasime cetasikā akusalā nāma.</paragraph>
    <subhead>Sobhanacetasikaṃ</subhead>
    <paragraph nr="6"> Saddhā sati hirī ottappaṃ alobho adoso tatramajjhattatā kāyapassaddhi cittapassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā  cittapāguññatā kāyujukatā cittujukatā ceti ekūnavīsatime cetasikā sobhanasādhāraṇā nāma.</paragraph>
    <paragraph nr="7"> Sammāvācā sammākammanto sammāājīvo ceti tisso viratiyo nāma.</paragraph>
    <paragraph nr="8"> Karuṇā muditā appamaññāyo nāmāti sabbathāpi paññindriyena saddhiṃ pañcavīsatime cetasikā sobhanāti veditabbā.</paragraph>
    <paragraph nr="9"> Ettāvatā ca –</paragraph>
    <gatha type="1">Terasaññasamānā ca, cuddasākusalā tathā;</gatha>
    <gatha type="last">Sobhanā pañcavīsāti, dvipaññāsa pavuccare.</gatha>
    <subhead>Sampayoganayo</subhead>
    <paragraph nr="10"> Tesaṃ  cittāviyuttānaṃ, yathāyogamito paraṃ.</paragraph>
    <gatha type="last">Cittuppādesu paccekaṃ, sampayogo pavuccati.</gatha>
    <paragraph nr="11"> Satta sabbattha yujjanti, yathāyogaṃ pakiṇṇakā.</paragraph>
    <gatha type="last">Cuddasākusalesveva, sobhanesveva sobhanā.</gatha>
    <subhead>Aññasamānacetasikasampayoganayo</subhead>
    <paragraph nr="12"> Kathaṃ? Sabbacittasādhāraṇā tāva sattime cetasikā sabbesupi ekūnanavuticittuppādesu labbhanti.</paragraph>
    <paragraph nr="13">Pakiṇṇakesu pana vitakko tāva dvipañcaviññāṇavajjitakāmāvacaracittesu ceva ekādasasu paṭhamajjhānacittesu ceti pañcapaññāsacittesu uppajjati.</paragraph>
    <paragraph nr="14"> Vicāro  pana tesu ceva ekādasasu dutiyajjhānacittesu cāti chasaṭṭhicittesu.</paragraph>
    <paragraph nr="15"> Adhimokkho dvipañcaviññāṇavicikicchāsahagatavajjitacittesu.</paragraph>
    <paragraph nr="16"> Vīriyaṃ pañcadvārāvajjanadvipañcaviññāṇasampaṭicchanasantīraṇavajjitacittesu.</paragraph>
    <paragraph nr="17"> Pīti domanassupekkhāsahagatakāyaviññāṇacatutthajjhānavajjitacittesu.</paragraph>
    <paragraph nr="18"> Chando ahetukamomūhavajjitacittesūti.</paragraph>
    <paragraph nr="19"> Te pana cittuppādā yathākkamaṃ –</paragraph>
    <gatha type="1">Chasaṭṭhi pañcapaññāsa, ekādasa ca soḷasa;</gatha>
    <gatha type="last">Sattati vīsati ceva, pakiṇṇakavivajjitā.</gatha>
    <gatha type="1">Pañcapaññāsa  chasaṭṭhiṭṭhasattati tisattati;</gatha>
    <gatha type="last">Ekapaññāsa cekūnasattati sapakiṇṇakā.</gatha>
    <subhead>Akusalacetasikasampayoganayo</subhead>
    <paragraph nr="20">Akusalesu pana moho ahirikaṃ anottappaṃ uddhaccañcāti cattārome cetasikā sabbākusalasādhāraṇā nāma, sabbesupi dvādasā kusalesu labbhanti.</paragraph>
    <paragraph nr="21"> Lobho aṭṭhasu lobhasahagatacittesveva labbhati.</paragraph>
    <paragraph nr="22"> Diṭṭhi catūsu diṭṭhigatasampayuttesu.</paragraph>
    <paragraph nr="23"> Māno catūsu diṭṭhigatavippayuttesu.</paragraph>
    <paragraph nr="24"> Doso  issā macchariyaṃ kukkuccañcāti dvīsu paṭighasampayuttacittesu.</paragraph>
    <paragraph nr="25"> Thinamiddhaṃ pañcasu sasaṅkhārikacittesu.</paragraph>
    <paragraph nr="26"> Vicikicchā vicikicchāsahagatacitteyevāti.</paragraph>
    <paragraph nr="27"> Sabbāpuññesu cattāro,</paragraph>
    <gatha type="2">Lobhamūle tayo gatā;</gatha>
    <gatha type="3">Dosamūlesu cattāro,</gatha>
    <gatha type="last">Sasaṅkhāre dvayaṃ tathā.</gatha>
    <gatha type="1">Vicikicchā vicikicchā-citte cāti catuddasa;</gatha>
    <gatha type="last">Dvādasākulesveva, sampayujjanti pañcadhā.</gatha>
    <subhead>Sobhanacetasikasampayoganayo</subhead>
    <paragraph nr="28">Sobhanesu pana sobhanasādhāraṇā tāva ekūnavīsatime cetasikā sabbesupi ekūnasaṭṭhisobhanacittesu saṃvijjanti.</paragraph>
    <paragraph nr="29"> Viratiyo  pana tissopi lokuttaracittesu sabbathāpi niyatā ekatova labbhanti, lokiyesu pana kāmāvacarakusalesveva kadāci sandissanti visuṃ visuṃ.</paragraph>
    <paragraph nr="30"> Appamaññāyo pana dvādasasu pañcamajjhānavajjitamahaggatacittesu ceva kāmāvacarakusalesu ca sahetukakāmāvacarakiriyacittesu cāti aṭṭhavīsaticittesveva kadāci nānā hutvā jāyanti, upekkhāsahagatesu panettha karuṇāmuditā na santīti keci vadanti.</paragraph>
    <paragraph nr="31"> Paññā pana dvādasasu ñāṇasampayuttakāmāvacaracittesu ceva sabbesupi pañcatiṃsamahaggatalokuttaracittesu cāti sattacattālīsacittesu sampayogaṃ gacchatīti.</paragraph>
    <paragraph nr="32"> Ekūnavīsati  dhammā, jāyantekūnasaṭṭhisu.</paragraph>
    <gatha type="last">Tayo soḷasacittesu, aṭṭhavīsatiyaṃ dvayaṃ.</gatha>
    <gatha type="1">Paññā pakāsitā, sattacattālīsavidhesupi;</gatha>
    <gatha type="last">Sampayuttā catudhevaṃ, sobhanesveva sobhanā.</gatha>
    <paragraph nr="33"> Issāmaccherakukkucca-viratikaruṇādayo.</paragraph>
    <gatha type="last">Nānā kadāci māno ca, thina middhaṃ tathā saha.</gatha>
    <paragraph nr="34"> Yathāvuttānusārena, sesā niyatayogino.</paragraph>
    <gatha type="last">Saṅgahañca pavakkhāmi, tesaṃ dāni yathārahaṃ.</gatha>
    <subhead>Saṅgahanayo</subhead>
    <paragraph nr="35"> Chattiṃsānuttare dhammā, pañcatiṃsa mahaggate.</paragraph>
    <gatha type="last">Aṭṭhatiṃsāpi labbhanti, kāmāvacarasobhane.</gatha>
    <gatha type="1">Sattavīsatipuññamhi, dvādasāhetuketi ca;</gatha>
    <gatha type="last">Yathāsambhavayogena, pañcadhā tattha saṅgaho.</gatha>
    <subhead>Lokuttaracittasaṅgahanayo</subhead>
    <paragraph nr="36"> Kathaṃ ? Lokuttaresu tāva aṭṭhasu paṭhamajjhānikacittesu aññasamānā terasa cetasikā, appamaññāvajjitā tevīsati sobhanacetasikā ceti chattiṃsa dhammā saṅgahaṃ gacchanti, tathā dutiyajjhānikacittesu vitakkavajjā, tatiyajjhānikacittesu vitakkavicāravajjā, catutthajjhānikacittesu vitakkavicārapītivajjā, pañcamajjhānikacittesupi upekkhāsahagatā te eva saṅgayhantīti sabbathāpi aṭṭhasu lokuttaracittesu pañcakajjhānavasena pañcadhāva saṅgaho hotīti.</paragraph>
    <paragraph nr="37"> Chattiṃsa  pañcatiṃsa ca, catuttiṃsa yathākkamaṃ.</paragraph>
    <gatha type="last">Tettiṃsadvayamiccevaṃ, pañcadhānuttare ṭhitā.</gatha>
    <subhead>Mahaggatacittasaṅgahanayo</subhead>
    <paragraph nr="38">Mahaggatesu pana tīsu paṭhamajjhānikacittesu tāva aññasamānā terasa cetasikā, viratittayavajjitā dvāvīsati sobhanacetasikā ceti pañcatiṃsa dhammā saṅgahaṃ gacchanti, karuṇāmuditā panettha paccekameva yojetabbā, tathā dutiyajjhānikacittesu vitakkavajjā, tatiyajjhānikacittesu vitakkavicāravajjā, catutthajjhānikacittesu vitakkavicārapītivajjā, pañcamajjhānikacittesu pana pannarasasu appamaññāyo na labbhantīti sabbathāpi sattavīsatimahaggatacittesu pañcakajjhānavasena pañcadhāva saṅgaho hotīti.</paragraph>
    <paragraph nr="39"> Pañcatiṃsa catuttiṃsa, tettiṃsa ca yathākkamaṃ.</paragraph>
    <gatha type="last">Bāttiṃsa ceva tiṃseti, pañcadhāva mahaggate.</gatha>
    <subhead>Kāmāvacarasobhanacittasaṅgahanayo</subhead>
    <paragraph nr="40">Kāmāvacarasobhanesu pana kusalesu tāva paṭhamadvaye aññasamānā terasa cetasikā, pañcavīsati sobhanacetasikā  ceti aṭṭhatiṃsa dhammā saṅgahaṃ gacchanti, appamaññāviratiyo panettha pañcapi paccekameva yojetabbā, tathā dutiyadvaye ñāṇavajjitā, tatiyadvaye ñāṇasampayuttā pītivajjitā, catutthadvaye ñāṇapītivajjitā te eva saṅgayhanti. Kiriyacittesupi virativajjitā tatheva catūsupi dukesu catudhāva saṅgayhanti. Tathā vipākesu ca appamaññāvirativajjitā te eva saṅgayhantīti sabbathāpi catuvīsatikāmāvacarasobhanacittesu dukavasena dvādasadhāva saṅgaho hotīti.</paragraph>
    <paragraph nr="41"> Aṭṭhatiṃsa sattatiṃsa, dvayaṃ chattiṃsakaṃ subhe.</paragraph>
    <gatha type="2">Pañcatiṃsa catuttiṃsa, dvayaṃ tettiṃsakaṃ kriye;</gatha>
    <gatha type="3">Tettiṃsa pāke bāttiṃsa, dvayekatiṃsakaṃ bhave;</gatha>
    <gatha type="last">Sahetukāmāvacarapuñña-pākakriyāmane.</gatha>
    <paragraph nr="42"> Navijjantettha  viratī, kriyesu ca mahaggate.</paragraph>
    <gatha type="2">Anuttare appamaññā, kāmapāke dvayaṃ tathā;</gatha>
    <gatha type="3">Anuttare jhānadhammā, appamaññā ca majjhime;</gatha>
    <gatha type="last">Viratī ñāṇapītī ca, parittesu visesakā.</gatha>
    <subhead>Akusalacittasaṅgahanayo</subhead>
    <paragraph nr="43">Akusalesu pana lobhamūlesu tāva paṭhame asaṅkhārike aññasamānā terasa cetasikā, akusalasādhāraṇā cattāro cāti sattarasa lobhadiṭṭhīhi saddhiṃ ekūnavīsati dhammā saṅgahaṃ gacchanti.</paragraph>
    <paragraph nr="44"> Tatheva dutiye asaṅkhārike lobhamānena.</paragraph>
    <paragraph nr="45"> Tatiye tatheva pītivajjitā lobhadiṭṭhīhi saha aṭṭhārasa.</paragraph>
    <paragraph nr="46"> Catutthe  tatheva lobhamānena.</paragraph>
    <paragraph nr="47"> Pañcame pana paṭighasampayutte asaṅkhārike doso issā macchariyaṃ kukkuccañcāti catūhi saddhiṃ pītivajjitā te eva vīsati dhammā saṅgayhanti, issāmacchariyakukkuccāni panettha paccekameva yojetabbāni.</paragraph>
    <paragraph nr="48"> Sasaṅkhārikapañcakepi tatheva thinamiddhena visesetvā yojetabbā.</paragraph>
    <paragraph nr="49"> Chandapītivajjitā pana aññasamānā ekādasa, akusalasādhāraṇā cattāro cāti pannarasa dhammā uddhaccasahagate sampayujjanti.</paragraph>
    <paragraph nr="50"> Vicikicchāsahagatacitte ca adhimokkhavirahitā vicikicchāsahagatā tatheva pannarasa  dhammā samupalabbhantīti sabbathāpi dvādasākusalacittuppādesu paccekaṃ yojiyamānāpi gaṇanavasena sattadhāva saṅgahitā bhavantīti.</paragraph>
    <paragraph nr="51"> Ekūnavīsāṭṭhārasa, vīsekavīsa vīsati.</paragraph>
    <gatha type="last">Dvāvīsa pannaraseti, sattadhā kusaleṭhitā.</gatha>
    <paragraph nr="52"> Sādhāraṇā ca cattāro, samānā ca dasāpare.</paragraph>
    <gatha type="last">Cuddasete pavuccanti, sabbākusalayogino.</gatha>
    <subhead>Ahetukacittasaṅgahanayo</subhead>
    <paragraph nr="53">Ahetukesu pana hasanacitte tāva chandavajjitā aññasamānā dvādasa dhammā saṅgahaṃ gacchanti.</paragraph>
    <paragraph nr="54"> Tathā voṭṭhabbane chandapītivajjitā.</paragraph>
    <paragraph nr="55"> Sukhasantīraṇe chandavīriyavajjitā.</paragraph>
    <paragraph nr="56"> Manodhātuttikāhetukapaṭisandhiyugaḷe chandapītivīriyavajjitā.</paragraph>
    <paragraph nr="57"> Dvipañcaviññāṇe  pakiṇṇakavajjitā teyeva saṅgayhantīti sabbathāpi aṭṭhārasasu ahetukesu gaṇanavasena catudhāva saṅgaho hotīti.</paragraph>
    <paragraph nr="58"> Dvādasekādasa dasa, satta cāti catubbidho.</paragraph>
    <gatha type="last">Aṭṭhārasāhetukesu, cittuppādesu saṅgaho.</gatha>
    <paragraph nr="59"> Ahetukesu sabbattha, satta sesā yathārahaṃ.</paragraph>
    <gatha type="last">Iti vitthārato vutto, tettiṃsavidhasaṅgaho.</gatha>
    <paragraph nr="60"> Itthaṃ  cittāviyuttānaṃ, sampayogañca saṅgahaṃ.</paragraph>
    <gatha type="last">Ñatvā bhedaṃ yathāyogaṃ, cittena samamuddise.</gatha>
    <centered>Iti abhidhammatthasaṅgahe cetasikasaṅgahavibhāgo nāma</centered>
    <centered>Dutiyo paricchedo.</centered>
  </text>
</tree>
