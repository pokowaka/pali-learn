<?xml version='1.0' encoding='UTF-8'?>
<tree text="5. V&#x12B;thimuttaparicchedo" target="text">
  <text>
    <paragraph nr="1"> Vīthicittavasenevaṃ, pavattiyamudīrito.</paragraph>
    <gatha type="last">Pavattisaṅgaho nāma, sandhiyaṃ dāni vuccati.</gatha>
    <paragraph nr="2"> Catasso bhūmiyo, catubbidhā paṭisandhi, cattāri kammāni, catudhā maraṇuppatti ceti vīthimuttasaṅgahe cattāri catukkāni veditabbāni.</paragraph>
    <subhead>Bhūmicatukkaṃ</subhead>
    <paragraph nr="3"> Tattha  apāyabhūmi kāmasugatibhūmi rūpāvacarabhūmi arūpāvacarabhūmi ceti catasso bhūmiyo nāma.</paragraph>
    <paragraph nr="4"> Tāsu nirayo tiracchānayoni pettivisayo asurakāyo ceti apāyabhūmi catubbidhā hoti.</paragraph>
    <paragraph nr="5"> Manussā  cātumahārājikā tāvatiṃsā yāmā tusitā nimmānarati paranimmitavasavattī ceti kāmasugatibhūmi sattavidhā hoti.</paragraph>
    <paragraph nr="6"> Sā panāyamekādasavidhāpi kāmāvacarabhūmicceva saṅkhaṃ gacchati.</paragraph>
    <paragraph nr="7"> Brahmapārisajjā brahmapurohitā mahābrahmā ceti paṭhamajjhānabhūmi.</paragraph>
    <paragraph nr="8"> Parittābhā appamāṇābhā ābhassarā ceti dutiyajjhānabhūmi.</paragraph>
    <paragraph nr="9"> Parittasubhā appamāṇasubhā subhakiṇhā ceti tatiyajjhānabhūmi.</paragraph>
    <paragraph nr="10"> Vehapphalā asaññasattā suddhāvāsā ceti catutthajjhānabhūmīti rūpāvacarabhūmi soḷasavidhā hoti.</paragraph>
    <paragraph nr="11"> Avihā atappā sudassā sudassī akaniṭṭhā ceti suddhāvāsabhūmi pañcavidhā hoti.</paragraph>
    <paragraph nr="12"> Ākāsānañcāyatanabhūmi viññāṇañcāyatanabhūmi ākiñcaññāyatanabhūmi nevasaññānāsaññāyatanabhūmi ceti arūpabhūmi catubbidhā hoti.</paragraph>
    <paragraph nr="13"> Puthujjanā  na labbhanti, suddhāvāsesu sabbathā.</paragraph>
    <gatha type="last">Sotāpannā ca sakadāgāmino cāpi puggalā.</gatha>
    <paragraph nr="14"> Ariyā nopalabbhanti, asaññāpāyabhūmisu.</paragraph>
    <gatha type="last">Sesaṭṭhānesu labbhanti, ariyānariyāpi ca.</gatha>
    <centered>Idamettha bhūmicatukkaṃ.</centered>
    <subhead>Paṭisandhicatukkaṃ</subhead>
    <paragraph nr="15"> Apāyapaṭisandhi  kāmasugatipaṭisandhi rūpāvacarapaṭisandhi arūpāvacarapaṭisandhi ceti catubbidhā paṭisandhi nāma.</paragraph>
    <paragraph nr="16"> Tattha akusalavipākopekkhāsahagatasantīraṇaṃ apāyabhūmiyaṃ okkantikkhaṇe paṭisandhi hutvā tato paraṃ bhavaṅgaṃ pariyosāne cavanaṃ hutvā vocchijjati, ayamekāpāyapaṭisandhi nāma.</paragraph>
    <paragraph nr="17"> Kusalavipākopekkhāsahagatasantīraṇaṃ pana kāmasugatiyaṃ manussānañceva jaccandhādīnaṃ bhummassitānañca vinipātikāsurānaṃ paṭisandhibhavaṅgacutivasena pavattati.</paragraph>
    <paragraph nr="18"> Mahāvipākāni pana aṭṭha sabbatthāpi kāmasugatiyaṃ paṭisandhibhavaṅgacutivasena pavattanti.</paragraph>
    <paragraph nr="19"> Imā nava kāmasugatipaṭisandhiyo nāma.</paragraph>
    <paragraph nr="20"> Sā panāyaṃ dasavidhāpi kāmāvacarapaṭisandhicceva saṅkhaṃ gacchati.</paragraph>
    <paragraph nr="21"> Tesu  catunnaṃ apāyānaṃ manussānaṃ vinipātikāsurānañca āyuppamāṇagaṇanāya niyamo natthi.</paragraph>
    <paragraph nr="22"> Cātumahārājikānaṃ pana devānaṃ dibbāni pañcavassasatāni āyuppamāṇaṃ, manussagaṇanāya navutivassasatasahassappamāṇaṃ hoti, tato catugguṇaṃ tāvatiṃsānaṃ, tato catugguṇaṃ yāmānaṃ, tato catugguṇaṃ tusitānaṃ, tato catugguṇaṃ nimmānaratīnaṃ, tato catugguṇaṃ paranimmitavasavattīnaṃ.</paragraph>
    <paragraph nr="23"> Navasatañcekavīsa-vassānaṃ koṭiyo tathā.</paragraph>
    <gatha type="last">Vassasatasahassāni, saṭṭhi ca vasavattisu.</gatha>
    <paragraph nr="24"> Paṭhamajjhānavipākaṃ  paṭhamajjhānabhūmiyaṃ paṭisandhibhavaṅgacutivasena pavattati.</paragraph>
    <paragraph nr="25"> Tathā dutiyajjhānavipākaṃ tatiyajjhānavipākañca dutiyajjhānabhūmiyaṃ.</paragraph>
    <paragraph nr="26"> Catutthajjhānavipākaṃ tatiyajjhānabhūmiyaṃ.</paragraph>
    <paragraph nr="27"> Pañcamajjhānavipākaṃ catutthajjhānabhūmiyaṃ.</paragraph>
    <paragraph nr="28"> Asaññasattānaṃ pana rūpameva paṭisandhi hoti. Tathā tato paraṃ pavattiyaṃ cavanakāle ca rūpameva pavattitvā nirujjhati, imā cha rūpāvacarapaṭisandhiyo nāma.</paragraph>
    <paragraph nr="29"> Tesu brahmapārisajjānaṃ devānaṃ kappassa tatiyo bhāgo āyuppamāṇaṃ.</paragraph>
    <paragraph nr="30"> Brahmapurohitānaṃ upaḍḍhakappo.</paragraph>
    <paragraph nr="31"> Mahābrahmānaṃ eko kappo.</paragraph>
    <paragraph nr="32"> Parittābhānaṃ dve kappāni.</paragraph>
    <paragraph nr="33"> Appamāṇābhānaṃ cattārikappāni.</paragraph>
    <paragraph nr="34"> Ābhassarānaṃ  aṭṭha kappāni.</paragraph>
    <paragraph nr="35"> Parittasubhānaṃ soḷasa kappāni.</paragraph>
    <paragraph nr="36"> Appamāṇasubhānaṃ dvattiṃsa kappāni.</paragraph>
    <paragraph nr="37"> Subhakiṇhānaṃ catusaṭṭhi kappāni.</paragraph>
    <paragraph nr="38"> Vehapphalānaṃ asaññasattānañca pañcakappasatāni.</paragraph>
    <paragraph nr="39"> Avihānaṃ kappasahassāni.</paragraph>
    <paragraph nr="40"> Atappānaṃ dve kappasahassāni.</paragraph>
    <paragraph nr="41"> Sudassānaṃ cattāri kappasahassāni.</paragraph>
    <paragraph nr="42"> Sudassīnaṃ aṭṭha kappasahassāni.</paragraph>
    <paragraph nr="43"> Akaniṭṭhānaṃ  soḷasa kappasahassāni.</paragraph>
    <paragraph nr="44"> Paṭhamāruppādivipākāni paṭhamāruppādibhūmīsu yathākkamaṃ paṭisandhibhavaṅgacutivasena pavattanti. Imā catasso arūpapaṭisandhiyo nāma.</paragraph>
    <paragraph nr="45"> Tesu pana ākāsānañcāyatanūpagānaṃ devānaṃ vīsatikappasahassāni āyuppamāṇaṃ.</paragraph>
    <paragraph nr="46"> Viññāṇañcāyatanūpagānaṃ devānaṃ cattālīsakappasahassāni.</paragraph>
    <paragraph nr="47"> Ākiñcaññāyatanūpagānaṃ devānaṃ saṭṭhikappasahassāni.</paragraph>
    <paragraph nr="48"> Nevasaññānāsaññāyatanūpagānaṃ devānaṃ caturāsītikappasahassāni.</paragraph>
    <paragraph nr="49"> Paṭisandhi bhavaṅgañca, tathā cavanamānasaṃ.</paragraph>
    <gatha type="last">Ekameva tathevekavisayañcekajātiyaṃ.</gatha>
    <centered>Idamettha paṭisandhicatukkaṃ.</centered>
    <subhead>Kammacatukkaṃ</subhead>
    <paragraph nr="50"> Janakaṃ  upatthambhakaṃ upapīḷakaṃ upaghātakañceti kiccavasena.</paragraph>
    <paragraph nr="51"> Garukaṃ āsannaṃ āciṇṇaṃ kaṭattākammañceti pākadānapariyāyena.</paragraph>
    <paragraph nr="52"> Diṭṭhadhammavedanīyaṃ upapajjavedanīyaṃ aparāpariyavedanīyaṃ ahosikammañceti pākakālavasena cattāri kammāni nāma.</paragraph>
    <paragraph nr="53"> Tathā akusalaṃ kāmāvacarakusalaṃ rūpāvacarakusalaṃ arūpāvacarakusalañceti pākaṭhānavasena.</paragraph>
    <paragraph nr="54"> Tattha  akusalaṃ kāyakammaṃ vacīkammaṃ manokammañceti kammadvāravasena tividhaṃ hoti.</paragraph>
    <paragraph nr="55"> Kathaṃ? Pāṇātipāto adinnādānaṃ kāmesumicchācāro ceti kāyaviññattisaṅkhāte kāyadvāre bāhullavuttito kāyakammaṃ nāma.</paragraph>
    <paragraph nr="56"> Musāvādo pisuṇavācā pharusavācā samphappalāpo ceti vacīviññattisaṅkhāte vacīdvāre bāhullavuttito vacīkammaṃ nāma.</paragraph>
    <paragraph nr="57"> Abhijjhā byāpādo micchādiṭṭhi ceti aññatrāpi viññattiyā manasmiṃyeva bāhullavuttito manokammaṃ nāma.</paragraph>
    <paragraph nr="58"> Tesu pāṇātipāto pharusavācā byāpādo ca dosamūlena jāyanti.</paragraph>
    <paragraph nr="59"> Kāmesumicchācāro abhijjhā micchādiṭṭhi ca lobhamūlena.</paragraph>
    <paragraph nr="60"> Sesāni  cattāripi dvīhi mūlehi sambhavanti.</paragraph>
    <paragraph nr="61"> Cittuppādavasena panetaṃ akusalaṃ sabbathāpi dvādasavidhaṃ hoti.</paragraph>
    <paragraph nr="62"> Kāmāvacarakusalampi kāyadvāre pavattaṃ kāyakammaṃ, vacīdvāre pavattaṃ vacīkammaṃ, manodvāre pavattaṃ manokammañceti kammadvāravasena tividhaṃ hoti.</paragraph>
    <paragraph nr="63"> Tathā dānasīlabhāvanāvasena.</paragraph>
    <paragraph nr="64"> Cittuppādavasena panetaṃ aṭṭhavidhaṃ hoti.</paragraph>
    <paragraph nr="65"> Dānasīlabhāvanāpacāyanaveyyāvaccapattidānapattānumodanadhammassavanadhammadesanā diṭṭhijukammavasena dasavidhaṃ hoti.</paragraph>
    <paragraph nr="66"> Taṃ  panetaṃ vīsatividhampi kāmāvacarakammamicceva saṅkhaṃ gacchati.</paragraph>
    <paragraph nr="67"> Rūpāvacarakusalaṃ pana manokammameva, tañca bhāvanāmayaṃ appanāppattaṃ, jhānaṅgabhedena pañcavidhaṃ hoti.</paragraph>
    <paragraph nr="68"> Tathā arūpāvacarakusalañca manokammaṃ, tampi bhāvanāmayaṃ appanāppattaṃ. Ārammaṇabhedena catubbidhaṃ hoti.</paragraph>
    <paragraph nr="69"> Etthākusalakammamuddhaccarahitaṃ apāyabhūmiyaṃ paṭisandhiṃ janeti, pavattiyaṃ pana sabbampi dvādasavidhaṃ sattākusalapākāni sabbatthāpi kāmaloke rūpaloke ca yathārahaṃ vipaccati.</paragraph>
    <paragraph nr="70"> Kāmāvacarakusalampi kāmasugatiyameva paṭisandhiṃ janeti, tathā pavattiyañca mahāvipākāni , ahetukavipākāni pana aṭṭhapi sabbatthāpi kāmaloke rūpaloke ca yathārahaṃ vipaccati.</paragraph>
    <paragraph nr="71"> Tatthāpi tihetukamukkaṭṭhaṃ kusalaṃ tihetukaṃ paṭisandhiṃ datvā pavatte soḷasa vipākāni vipaccati.</paragraph>
    <paragraph nr="72"> Tihetukamomakaṃ dvihetukamukkaṭṭhañca kusalaṃ dvihetukaṃ paṭisandhiṃ datvā pavatte tihetukarahitāni dvādasa vipākāni vipaccati.</paragraph>
    <paragraph nr="73"> Dvihetukamomakaṃ pana kusalaṃ ahetukameva paṭisandhiṃ deti, pavatte ca ahetukavipākāneva vipaccati.</paragraph>
    <paragraph nr="74"> Asaṅkhāraṃ sasaṅkhāra-vipākāni na paccati.</paragraph>
    <gatha type="last">Sasaṅkhāramasaṅkhāra-vipākānīti kecana.</gatha>
    <gatha type="1">Tesaṃ dvādasa pākāni, dasāṭṭha ca yathākkamaṃ;</gatha>
    <gatha type="last">Yathāvuttānusārena yathāsambhavamuddise.</gatha>
    <paragraph nr="75"> Rūpāvacarakusalaṃ  pana paṭhamajjhānaṃ parittaṃ bhāvetvā brahmapārisajjesu uppajjati.</paragraph>
    <paragraph nr="76"> Tadeva majjhimaṃ bhāvetvā brahmapurohitesu.</paragraph>
    <paragraph nr="77"> Paṇītaṃ bhāvetvā mahābrahmesu.</paragraph>
    <paragraph nr="78"> Tathā dutiyajjhānaṃ tatiyajjhānañca parittaṃ bhāvetvā parittābhesu.</paragraph>
    <paragraph nr="79"> Majjhimaṃ bhāvetvā appamāṇābhesu.</paragraph>
    <paragraph nr="80"> Paṇītaṃ bhāvetvā ābhassaresu.</paragraph>
    <paragraph nr="81"> Catutthajjhānaṃ parittaṃ bhāvetvā parittasubhesu.</paragraph>
    <paragraph nr="82"> Majjhimaṃ  bhāvetvā appamāṇasubhesu.</paragraph>
    <paragraph nr="83"> Paṇītaṃ bhāvetvā subhakiṇhesu.</paragraph>
    <paragraph nr="84"> Pañcamajjhānaṃ bhāvetvā vehapphalesu.</paragraph>
    <paragraph nr="85"> Tadeva saññāvirāgaṃ bhāvetvā asaññasattesu.</paragraph>
    <paragraph nr="86"> Anāgāmino pana suddhāvāsesu uppajjanti.</paragraph>
    <paragraph nr="87"> Arūpāvacarakusalañca yathākkamaṃ bhāvetvā āruppesu uppajjantīti.</paragraph>
    <paragraph nr="88"> Itthaṃ mahaggataṃ puññaṃ, yathābhūmivavatthitaṃ.</paragraph>
    <gatha type="last">Janeti sadisaṃ pākaṃ, paṭisandhipavattiyaṃ.</gatha>
    <centered>Idamettha kammacatukkaṃ.</centered>
    <subhead>Cutipaṭisandhikkamo</subhead>
    <paragraph nr="89"> Āyukkhayena kammakkhayena ubhayakkhayena upacchedakakammunā ceti catudhā maraṇuppatti nāma.</paragraph>
    <paragraph nr="90"> Tathā  ca marantānaṃ pana maraṇakāle yathārahaṃ abhimukhībhūtaṃ bhavantare paṭisandhijanakaṃ kammaṃ vā, taṃkammakaraṇakāle rūpādikamupaladdhapubbamupakaraṇabhūtañca kammanimittaṃ vā, anantaramuppajjamānabhave upalabhitabbamupabhogabhūtañca gatinimittaṃ vā kammabalena channaṃ dvārānaṃ aññatarasmiṃ paccupaṭṭhāti, tato paraṃ tameva tathopaṭṭhitaṃ ārammaṇaṃ ārabbha vipaccamānakakammānurūpaṃ parisuddhaṃ upakkiliṭṭhaṃ vā upalabhitabbabhavānurūpaṃ tatthoṇataṃva cittasantānaṃ abhiṇhaṃ pavattati bāhullena, tameva vā pana janakabhūtaṃ kammaṃ abhinavakaraṇavasena dvārappattaṃ hoti.</paragraph>
    <paragraph nr="91"> Paccāsannamaraṇassa  tassa vīthicittāvasāne bhavaṅgakkhaye vā cavanavasena paccuppannabhavapariyosānabhūtaṃ cuticittaṃ uppajjitvā nirujjhati, tasmiṃ niruddhāvasāne tassānantarameva tathāgahitaṃ ārammaṇaṃ ārabbha savatthukaṃ avatthukameva vā yathārahaṃ avijjānusayaparikkhittena taṇhānusayamūlakena saṅkhārena janiyamānaṃ sampayuttehi pariggayhamānaṃ sahajātānamadhiṭṭhānabhāvena pubbaṅgamabhūtaṃ bhavantarapaṭisandhānavasena paṭisandhisaṅkhātaṃ mānasaṃ uppajjamānameva patiṭṭhāti bhavantare.</paragraph>
    <paragraph nr="92"> Maraṇāsannavīthiyaṃ panettha mandappavattāni pañceva javanāni pāṭikaṅkhitabbāni, tasmā yadi paccuppannārammaṇesu āpāthagatesu dharantesveva maraṇaṃ hoti, tadā paṭisandhibhavaṅgānampi paccuppannārammaṇatā labbhatīti katvā kāmāvacarapaṭisandhiyā chadvāraggahitaṃ kammanimittaṃ gatinimittañca paccuppannamatītārammaṇaṃ upalabbhati, kammaṃ pana atītameva, tañca manodvāraggahitaṃ, tāni pana sabbānipi parittadhammabhūtānevārammaṇāni.</paragraph>
    <paragraph nr="93"> Rūpāvacarapaṭisandhiyā pana paññattibhūtaṃ kammanimittamevārammaṇaṃ hoti.</paragraph>
    <paragraph nr="94"> Tathā  arūpapaṭisandhiyā ca mahaggatabhūtaṃ paññattibhūtañca kammanimittameva yathārahamārammaṇaṃ hoti.</paragraph>
    <paragraph nr="95"> Asaññasattānaṃ pana jīvitanavakameva paṭisandhibhāvena patiṭṭhāti, tasmā te rūpapaṭisandhikā nāma.</paragraph>
    <paragraph nr="96"> Arūpā arūpapaṭisandhikā.</paragraph>
    <paragraph nr="97"> Sesā rūpārūpapaṭisandhikā.</paragraph>
    <paragraph nr="98"> Āruppacutiyā honti, heṭṭhimāruppavajjitā.</paragraph>
    <gatha type="last">Paramāruppasandhī ca, tathā kāmatihetukā.</gatha>
    <gatha type="1">Rūpāvacaracutiyā , aheturahitā siyuṃ;</gatha>
    <gatha type="last">Sabbā kāmatihetumhā, kāmesveva panetarā.</gatha>
    <centered>Ayamettha cutipaṭisandhikkamo.</centered>
    <paragraph nr="99"> Iccevaṃ gahitapaṭisandhikānaṃ pana paṭisandhinirodhānantarato pabhuti tamevārammaṇamārabbha tadeva cittaṃ yāva cuticittuppādā asati vīthicittuppāde bhavassa aṅgabhāvena bhavaṅgasantatisaṅkhātaṃ mānasaṃ abbocchinnaṃ nadīsoto viya pavattati.</paragraph>
    <paragraph nr="100"> Pariyosāne ca cavanavasena cuticittaṃ hutvā nirujjhati.</paragraph>
    <paragraph nr="101"> Tato parañca paṭisandhādayo rathacakkamiva yathākkamaṃ eva parivattantā pavattanti.</paragraph>
    <paragraph nr="102"> Paṭisandhibhavaṅgavīthiyo, cuticeha tathā bhavantare.</paragraph>
    <gatha type="last">Puna sandhi bhavaṅgamiccayaṃ, parivattati cittasantati.</gatha>
    <gatha type="1">Paṭisaṅkhāyapanetamaddhuvaṃ , adhigantvā padamaccutaṃ budhā;</gatha>
    <gatha type="last">Susamucchinnasinehabandhanā, samamessanti cirāya subbatā.</gatha>
    <centered>Iti abhidhammatthasaṅgahe vīthimuttasaṅgahavibhāgo nāma</centered>
    <centered>Pañcamo paricchedo.</centered>
  </text>
</tree>
