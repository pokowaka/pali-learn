<?xml version='1.0' encoding='UTF-8'?>
<tree text="1. Cittaparicchedo" target="text">
  <text>
    <centered> Namo tassa bhagavato arahato sammāsambuddhassa</centered>
    <subsubhead>Ganthārambhakathā</subsubhead>
    <paragraph nr="1"> Sammāsambuddhamatulaṃ , sasaddhammagaṇuttamaṃ.</paragraph>
    <gatha type="last">Abhivādiya bhāsissaṃ, abhidhammatthasaṅgahaṃ.</gatha>
    <subhead>Catuparamatthadhammo</subhead>
    <paragraph nr="2"> Tattha vuttābhidhammatthā, catudhā paramatthato.</paragraph>
    <gatha type="last">Cittaṃ cetasikaṃ rūpaṃ, nibbānamiti sabbathā.</gatha>
    <subhead>Bhūmibhedacittaṃ</subhead>
    <paragraph nr="3"> Tattha cittaṃ tāva catubbidhaṃ hoti kāmāvacaraṃ rūpāvacaraṃ arūpāvacaraṃ lokuttarañceti.</paragraph>
    <subhead>Akusalacittaṃ</subhead>
    <paragraph nr="4"> Tattha katamaṃ kāmāvacaraṃ? Somanassasahagataṃ diṭṭhigatasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ diṭṭhigatavippayuttaṃ asaṅkhārikamekaṃ, sasaṅkhārikamekaṃ , upekkhāsahagataṃ diṭṭhigatasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ diṭṭhigatavippayuttaṃ asaṅkhārikamekaṃ, sasaṅkhārikamekanti imāni aṭṭhapi lobhasahagatacittāni nāma.</paragraph>
    <paragraph nr="5"> Domanassasahagataṃ paṭighasampayuttaṃ asaṅkhārikamekaṃ, sasaṅkhārikamekanti imāni dvepi paṭighasampayuttacittāni nāma.</paragraph>
    <paragraph nr="6"> Upekkhāsahagataṃ vicikicchāsampayuttamekaṃ, upekkhāsahagataṃ uddhaccasampayuttamekanti imāni dvepi momūhacittāni nāma.</paragraph>
    <paragraph nr="7"> Iccevaṃ sabbathāpi dvādasākusalacittāni samattāni.</paragraph>
    <paragraph nr="8"> Aṭṭhadhā lobhamūlāni, dosamūlāni ca dvidhā.</paragraph>
    <gatha type="last">Mohamūlāni ca dveti, dvādasākusalā siyuṃ.</gatha>
    <subhead>Ahetukacittaṃ</subhead>
    <paragraph nr="9"> Upekkhāsahagataṃ cakkhuviññāṇaṃ, tathā sotaviññāṇaṃ, ghānaviññāṇaṃ, jivhāviññāṇaṃ , dukkhasahagataṃ kāyaviññāṇaṃ, upekkhāsahagataṃ sampaṭicchanacittaṃ, upekkhāsahagataṃ santīraṇacittañceti imāni sattapi akusalavipākacittāni nāma.</paragraph>
    <paragraph nr="10"> Upekkhāsahagataṃ kusalavipākaṃ cakkhuviññāṇaṃ, tathā sotaviññāṇaṃ, ghānaviññāṇaṃ, jivhāviññāṇaṃ, sukhasahagataṃ kāyaviññāṇaṃ, upekkhāsahagataṃ sampaṭicchanacittaṃ, somanassasahagataṃ santīraṇacittaṃ, upekkhāsahagataṃ santīraṇacittañceti imāni aṭṭhapi kusalavipākāhetukacittāni nāma.</paragraph>
    <paragraph nr="11"> Upekkhāsahagataṃ  pañcadvārāvajjanacittaṃ, tathā manodvārāvajjanacittaṃ, somanassasahagataṃ hasituppādacittañceti imāni tīṇipi ahetukakiriyacittāni nāma.</paragraph>
    <paragraph nr="12"> Icceva sabbathāpi aṭṭhārasāhetukacittāni samattāni.</paragraph>
    <paragraph nr="13"> Sattākusalapākāni, puññapākāni aṭṭhadhā.</paragraph>
    <gatha type="last">Kriyacittāni tīṇīti, aṭṭhārasa ahetukā.</gatha>
    <subhead>Sobhanacittaṃ</subhead>
    <paragraph nr="14"> Pāpāhetukamuttāni, sobhanānīti vuccare.</paragraph>
    <gatha type="last">Ekūnasaṭṭhi cittāni, athekanavutīpi vā.</gatha>
    <subhead>Kāmāvacarasobhanacittaṃ</subhead>
    <paragraph nr="15"> Somanassasahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ ñāṇavippayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ. Upekkhāsahagataṃ ñāṇavippayuttaṃ asaṅkhārikamekaṃ, sasaṅkhārikamekanti imāni aṭṭhapi kāmāvacarakusalacittāni nāma.</paragraph>
    <paragraph nr="16"> Somanassasahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ  ñāṇavippayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇavippayuttaṃ asaṅkhārikamekaṃ, sasaṅkhārikamekanti imāni aṭṭhapi sahetukakāmāvacaravipākacittāni nāma.</paragraph>
    <paragraph nr="17"> Somassasahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, somanassasahagataṃ ñāṇavippayuttaṃ asaṅkhārikamekaṃ , sasaṅkhārikamekaṃ, upekkhāsahagataṃ ñāṇasampayuttaṃ asaṅkhārikamekaṃ, sasaṅkhārikamekaṃ, upekkhāsahagataṃ ñāṇavippayuttaṃ asaṅkhārikamekaṃ, sasaṅkhārikamekanti imāni aṭṭhapi sahetukakāmāvacarakiriyacittāni nāma.</paragraph>
    <paragraph nr="18"> Iccevaṃ sabbathāpi catuvīsati sahetukakāmāvacarakusalavipākakiriyacittāni samattāni.</paragraph>
    <paragraph nr="19"> Vedanāñāṇasaṅkhārabhedena catuvīsati.</paragraph>
    <gatha type="last">Sahetukāmāvacarapuññapākakriyā matā.</gatha>
    <paragraph nr="20"> Kāme tevīsa pākāni, puññāpuññāni vīsati.</paragraph>
    <gatha type="last">Ekādasa kriyā ceti, catupaññāsa sabbathā.</gatha>
    <subhead>Rūpāvacaracittaṃ</subhead>
    <paragraph nr="21"> Vitakkavicārapītisukhekaggatāsahitaṃ paṭhamajjhānakusalacittaṃ, vicārapītisukhekaggatāsahitaṃ dutiyajjhānakusalacittaṃ, pītisukhekaggatāsahitaṃ tatiyajjhānakusalacittaṃ, sukhekaggatāsahitaṃ catutthajjhānakusalacittaṃ, upekkhekaggatāsahitaṃ pañcamajjhānakusalacittañceti imāni pañcapi rūpāvacarakusalacittāni nāma.</paragraph>
    <paragraph nr="22"> Vitakkavicārapītisukhekaggatāsahitaṃ paṭhamajjhānavipākacittaṃ, vicārapītisukhekaggatāsahitaṃ dutiyajjhānavipākacittaṃ, pītisukhekaggatāsahitaṃ tatiyajjhānavipākacittaṃ, sukhekaggatāsahitaṃ  catutthajjhānavipākacittaṃ, upekkhekaggatāsahitaṃ pañcamajjhānavipākacittañceti imāni pañcapi rūpāvacaravipākacittāni nāma.</paragraph>
    <paragraph nr="23"> Vitakkavicārapītisukhekaggatāsahitaṃ paṭhamajjhānakiriyacittaṃ, vicārapītisukhekaggatāsahitaṃ dutiyajjhānakiriyacittaṃ, pītisukhekaggatāsahitaṃ tatiyajjhānakiriyacittaṃ , sukhekaggatāsahitaṃ catutthajjhānakiriyacittaṃ, upekkhekaggatāsahitaṃ pañcamajjhānakiriyacittañceti imāni pañcapi rūpāvacarakiriyacittāni nāma.</paragraph>
    <paragraph nr="24"> Iccevaṃ sabbathāpi pannarasa rūpāvacarakusalavipākakiriyacittāni samattāni.</paragraph>
    <paragraph nr="25"> Pañcadhā jhānabhedena, rūpāvacaramānasaṃ.</paragraph>
    <gatha type="last">Puññapākakriyābhedā, taṃ pañcadasadhā bhave.</gatha>
    <subhead>Arūpāvacaracittaṃ</subhead>
    <paragraph nr="26"> Ākāsānañcāyatanakusalacittaṃ, viññāṇañcāyatanakusalacittaṃ, ākiñcaññāyatanakusalacittaṃ, nevasaññānāsaññāyatanakusalacittañceti imāni cattāripi arūpāvacarakusalacittāni nāma.</paragraph>
    <paragraph nr="27"> Ākāsānañcāyatanavipākacittaṃ, viññāṇañcāyatanavipākacittaṃ, ākiñcaññāyatanavipākacittaṃ, nevasaññānāsaññāyatanavipākacittañceti imāni cattāripi arūpāvacaravipākacittāni nāma.</paragraph>
    <paragraph nr="28"> Ākāsānañcāyatanakiriyacittaṃ, viññāṇañcāyatanakiriyacittaṃ, ākiñcaññāyatanakiriyacittaṃ, nevasaññānāsaññāyatanakiriyacittañceti imāni cattāripi arūpāvacarakiriyacittāni nāma.</paragraph>
    <paragraph nr="29"> Iccevaṃ sabbathāpi dvādasa arūpāvacarakusalavipākakiriyacittāni samattāni.</paragraph>
    <paragraph nr="30"> Ālambaṇappabhedena , catudhāruppamānasaṃ.</paragraph>
    <gatha type="last">Puññapākakriyābhedā, puna dvādasadhā ṭhitaṃ.</gatha>
    <subhead>Lokuttaracittaṃ</subhead>
    <paragraph nr="31"> Sotāpattimaggacittaṃ , sakadāgāmimaggacittaṃ, anāgāmimaggacittaṃ, arahattamaggacittañceti imāni cattāripi lokuttarakusalacittāni nāma.</paragraph>
    <paragraph nr="32"> Sotāpattiphalacittaṃ, sakadāgāmiphalacittaṃ, anāgāmiphalacittaṃ, arahattaphalacittañceti imāni cattāripi lokuttaravipākacittāni nāma.</paragraph>
    <paragraph nr="33"> Iccevaṃ sabbathāpi aṭṭha lokuttarakusalavipākacittāni samattāni.</paragraph>
    <paragraph nr="34"> Catumaggappabhedena, catudhā kusalaṃ tathā.</paragraph>
    <gatha type="last">Pākaṃ tassa phalattāti, aṭṭhadhānuttaraṃ mataṃ.</gatha>
    <subhead>Cittagaṇanasaṅgaho</subhead>
    <paragraph nr="35"> Dvādasākusalānevaṃ, kusalānekavīsati.</paragraph>
    <gatha type="last">Chattiṃseva vipākāni, kriyacittāni vīsati.</gatha>
    <paragraph nr="36"> Catupaññāsadhā kāme, rūpe pannarasīraye.</paragraph>
    <gatha type="last">Cittāni dvādasāruppe, aṭṭhadhānuttare tathā.</gatha>
    <paragraph nr="37"> Itthamekūnanavutipabhedaṃ pana mānasaṃ.</paragraph>
    <gatha type="last">Ekavīsasataṃ vātha, vibhajanti vicakkhaṇā.</gatha>
    <subhead>Vitthāragaṇanā</subhead>
    <paragraph nr="38"> Kathamekūnanavutividhaṃ  cittaṃ ekavīsasataṃ hoti? Vitakkavicārapītisukhekaggatāsahitaṃ paṭhamajjhānasotāpattimaggacittaṃ, vicārapītisukhekaggatāsahitaṃ dutiyajjhānasotāpattimaggacittaṃ, pītisukhekaggatāsahitaṃ tatiyajjhānasotāpattimaggacittaṃ, sukhekaggatāsahitaṃ catutthajjhānasotāpattimaggacittaṃ, upekkhekaggatāsahitaṃ pañcamajjhānasotāpattimaggacittañceti imāni pañcapi sotāpattimaggacittāni nāma.</paragraph>
    <paragraph nr="39"> Tathā  sakadāgāmimaggaanāgāmimaggaarahattamaggacittañceti samavīsati maggacittāni.</paragraph>
    <paragraph nr="40"> Tathā phalacittāni ceti samacattālīsa lokuttaracittāni bhavantīti.</paragraph>
    <paragraph nr="41"> Jhānaṅgayogabhedena, katvekekantu pañcadhā.</paragraph>
    <gatha type="last">Vuccatānuttaraṃ cittaṃ, cattālīsavidhanti ca.</gatha>
    <paragraph nr="42"> Yathā ca rūpāvacaraṃ, gayhatānuttaraṃ tathā.</paragraph>
    <gatha type="last">Paṭhamādijhānabhede, āruppañcāpi pañcame.</gatha>
    <gatha type="1">Ekādasavidhaṃ tasmā, paṭhamādikamīritaṃ;</gatha>
    <gatha type="last">Jhānamekekamante tu, tevīsatividhaṃ bhave.</gatha>
    <paragraph nr="43"> Sattatiṃsavidhaṃ puññaṃ, dvipaññāsavidhaṃ tathā.</paragraph>
    <gatha type="last">Pākamiccāhu cittāni, ekavīsasataṃ budhā.</gatha>
    <centered>Iti abhidhammatthasaṅgahe cittasaṅgahavibhāgo nāma</centered>
    <centered>Paṭhamo paricchedo.</centered>
  </text>
</tree>
