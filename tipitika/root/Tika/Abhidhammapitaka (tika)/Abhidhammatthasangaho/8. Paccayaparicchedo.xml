<?xml version='1.0' encoding='UTF-8'?>
<tree text="8. Paccayaparicchedo" target="text">
  <text>
    <paragraph nr="1"> Yesaṃ saṅkhatadhammānaṃ, ye dhammā paccayā yathā.</paragraph>
    <gatha type="last">Taṃ vibhāgamihedāni, pavakkhāmi yathārahaṃ.</gatha>
    <paragraph nr="2"> Paṭiccasamuppādanayo paṭṭhānanayo ceti paccayasaṅgaho duvidho veditabbo.</paragraph>
    <paragraph nr="3"> Tattha tabbhāvabhāvībhāvākāramattopalakkhito paṭiccasamuppādanayo, paṭṭhānanayo pana āhaccapaccayaṭṭhitimārabbha pavuccati, ubhayaṃ pana vomissetvā papañcenti ācariyā.</paragraph>
    <subhead>Paṭiccasamuppādanayo</subhead>
    <paragraph nr="4"> Tattha avijjāpaccayā saṅkhārā, saṅkhārapaccayā viññāṇaṃ, viññāṇapaccayā nāmarūpaṃ, nāmarūpapaccayā saḷāyatanaṃ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā bhavo , bhavapaccayā jāti, jātipaccayā  jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hotīti ayamettha paṭiccasamuppādanayo.</paragraph>
    <paragraph nr="5"> Tattha tayo addhā dvādasaṅgāni vīsatākārā tisandhi catusaṅkhepā tīṇi vaṭṭāni dve mūlāni ca veditabbāni.</paragraph>
    <paragraph nr="6"> Kathaṃ? Avijjāsaṅkhārā atīto addhā, jātijarāmaraṇaṃ anāgato addhā, majjhe aṭṭha paccuppanno addhāti tayo addhā.</paragraph>
    <paragraph nr="7"> Avijjā saṅkhārā viññāṇaṃ nāmarūpaṃ saḷāyatanaṃ phasso vedanā taṇhā upādānaṃ bhavo jāti jarāmaraṇanti dvādasaṅgāni.</paragraph>
    <paragraph nr="8"> Sokādivacanaṃ panettha nissandaphalanidassanaṃ.</paragraph>
    <paragraph nr="9"> Avijjāsaṅkhāraggahaṇena panettha taṇhupādānabhavāpi gahitā bhavanti, tathā taṇhupādānabhavaggahaṇena ca avijjāsaṅkhārā, jātijarāmaraṇaggahaṇena ca viññāṇādiphalapañcakameva gahitanti katvā –</paragraph>
    <paragraph nr="10"> Atīte hetavo pañca, idāni phalapañcakaṃ.</paragraph>
    <gatha type="2">Idāni hetavo pañca, āyatiṃ phalapañcakanti;</gatha>
    <gatha type="last">Vīsatākārā tisandhi, catusaṅkhepā ca bhavanti.</gatha>
    <paragraph nr="11"> Avijjātaṇhupādānā ca kilesavaṭṭaṃ, kammabhavasaṅkhāto bhavekadeso saṅkhārā ca kammavaṭṭaṃ, upapattibhavasaṅkhāto bhavekadeso avasesā ca vipākavaṭṭanti tīṇi vaṭṭāni.</paragraph>
    <paragraph nr="12"> Avijjātaṇhāvasena dve mūlāni ca veditabbāni.</paragraph>
    <paragraph nr="13"> Tesameva  ca mūlānaṃ, nirodhena nirujjhati.</paragraph>
    <gatha type="2">Jarāmaraṇamucchāya, pīḷitānamabhiṇhaso;</gatha>
    <gatha type="last">Āsavānaṃ samuppādā, avijjā ca pavattati.</gatha>
    <gatha type="1">Vaṭṭamābandhamiccevaṃ, tebhūmakamanādikaṃ;</gatha>
    <gatha type="last">Paṭiccasamuppādoti, paṭṭhapesi mahāmuni.</gatha>
    <subhead>Paṭṭhānanayo</subhead>
    <paragraph nr="14"> Hetupaccayo ārammaṇapaccayo adhipatipaccayo anantarapaccayo samanantarapaccayo sahajātapaccayo aññamaññapaccayo nissayapaccayo upanissayapaccayo purejātapaccayo pacchājātapaccayo āsevanapaccayo kammapaccayo vipākapaccayo āhārapaccayo indriyapaccayo jhānapaccayo maggapaccayo sampayuttapaccayo vippayuttapaccayo atthipaccayo natthipaccayo vigatapaccayo avigatapaccayoti ayamettha paṭṭhānanayo.</paragraph>
    <paragraph nr="15"> Chadhā nāmaṃ tu nāmassa, pañcadhā nāmarūpinaṃ.</paragraph>
    <gatha type="last">Ekadhā puna rūpassa, rūpaṃ nāmassa cekadhā.</gatha>
    <gatha type="1">Paññattināmarūpāni, nāmassa duvidhā dvayaṃ;</gatha>
    <gatha type="last">Dvayassa navadhā ceti, chabbidhā paccayā kathaṃ.</gatha>
    <paragraph nr="16"> Anantaraniruddhā cittacetasikā dhammā paṭuppannānaṃ cittacetasikānaṃ dhammānaṃ anantarasamanantaranatthivigatavasena, purimāni javanāni pacchimānaṃ javanānaṃ āsevanavasena, sahajātā cittacetasikā dhammā aññamaññaṃ sampayuttavaseneti ca chadhā nāmaṃ nāmassa paccayo hoti.</paragraph>
    <paragraph nr="17"> Hetujhānaṅgamaggaṅgāni sahajātānaṃ nāmarūpānaṃ hetādivasena, sahajātā cetanā sahajātānaṃ nāmarūpānaṃ, nānākkhaṇikā cetanā kammābhinibbattānaṃ nāmarūpānaṃ kammavasena, vipākakkhandhā  aññamaññaṃ sahajātānaṃ rūpānaṃ vipākavaseneti  ca pañcadhā nāmaṃ nāmarūpānaṃ paccayo hoti.</paragraph>
    <paragraph nr="18"> Pacchājātā cittacetasikā dhammā purejātassa imassa kāyassa pacchājātavaseneti ekadhāva nāmaṃ rūpassa paccayo hoti.</paragraph>
    <paragraph nr="19"> Cha vatthūni pavattiyaṃ sattannaṃ viññāṇadhātūnaṃ pañcārammaṇāni ca pañcaviññāṇavīthiyā purejātavaseneti ekadhāva rūpaṃ nāmassa paccayo hoti.</paragraph>
    <paragraph nr="20"> Ārammaṇavasena upanissayavaseneti ca duvidhā paññattināmarūpāni nāmasseva paccayā honti.</paragraph>
    <paragraph nr="21"> Tattha rūpādivasena chabbidhaṃ hoti ārammaṇaṃ.</paragraph>
    <paragraph nr="22"> Upanissayo pana tividho hoti – ārammaṇūpanissayo anantarūpanissayo pakatūpanissayo ceti.</paragraph>
    <paragraph nr="23"> Tattha ārammaṇameva garukataṃ ārammaṇūpanissayo.</paragraph>
    <paragraph nr="24"> Anantaraniruddhā cittacetasikā dhammā anantarūpanissayo.</paragraph>
    <paragraph nr="25"> Rāgādayo pana dhammā saddhādayo ca sukhaṃ dukkhaṃ puggalo bhojanaṃ utusenāsanañca yathārahaṃ ajjhattañca bahiddhā ca kusalādidhammānaṃ, kammaṃ vipākānanti ca bahudhā hoti pakatūpanissayo.</paragraph>
    <paragraph nr="26"> Adhipatisahajātaaññamaññanissayaāhāraindriyavippayuttaatthiavigatavaseneti yathārahaṃ navadhā nāmarūpāni nāmarūpānaṃ paccayā bhavanti.</paragraph>
    <paragraph nr="27"> Tattha  garukatamārammaṇaṃ ārammaṇādhipativasena nāmānaṃ, sahajātādhipati catubbidhopi sahajātavasena sahajātānaṃ nāmarūpānanti ca duvidho hoti adhipatipaccayo.</paragraph>
    <paragraph nr="28"> Cittacetasikā dhammā  aññamaññaṃ sahajātarūpānañca, mahābhūtā aññamaññaṃ upādārūpānañca, paṭisandhikkhaṇe vatthuvipākā aññamaññanti ca tividho hoti sahajātapaccayo.</paragraph>
    <paragraph nr="29"> Cittacetasikā dhammā aññamaññaṃ, mahābhūtā aññamaññaṃ, paṭisandhikkhaṇe vatthuvipākā aññamaññanti ca tividho hoti aññamaññapaccayo.</paragraph>
    <paragraph nr="30"> Cittacetasikā dhammā aññamaññaṃ sahajātarūpānañca, mahābhūtā aññamaññaṃ upādārūpānañca, cha vatthūni sattannaṃ viññāṇadhātūnanti ca tividho hoti nissayapaccayo.</paragraph>
    <paragraph nr="31"> Kabaḷīkāro āhāro imassa kāyassa, arūpino āhārā sahajātānaṃ nāmarūpānanti ca duvidho hoti āhārapaccayo.</paragraph>
    <paragraph nr="32"> Pañca pasādā pañcannaṃ viññāṇānaṃ, rūpajīvitindriyaṃ upādinnarūpānaṃ, arūpino indriyā sahajātānaṃ nāmarūpānanti ca tividho hoti indriyapaccayo.</paragraph>
    <paragraph nr="33"> Okkantikkhaṇe vatthu vipākānaṃ, cittacetasikā dhammā sahajātarūpānaṃ sahajātavasena, pacchājātā cittacetasikā dhammā purejātassa imassa kāyassa pacchājātavasena cha vatthūni pavattiyaṃ sattannaṃ viññāṇadhātūnaṃ purejātavaseneti ca tividho hoti vippayuttapaccayo.</paragraph>
    <paragraph nr="34"> Sahajātaṃ purejātaṃ, pacchājātañca sabbathā.</paragraph>
    <gatha type="last">Kabaḷīkāro āhāro, rūpajīvitamiccayanti. –</gatha>
    <paragraph type="unindented">Pañcavidho hoti atthipaccayo avigatapaccayo ca.</paragraph>
    <paragraph nr="35"> Ārammaṇūpanissayakammatthipaccayesu  ca sabbepi paccayā samodhānaṃ gacchanti.</paragraph>
    <paragraph nr="36"> Sahajātarūpanti  panettha sabbatthāpi pavatte cittasamuṭṭhānānaṃ, paṭisandhiyaṃ kaṭattārūpānañca vasena duvidhaṃ hotīti veditabbaṃ.</paragraph>
    <paragraph nr="37"> Iti tekālikā dhammā, kālamuttā ca sambhavā.</paragraph>
    <gatha type="2">Ajjhattañca bahiddhā ca, saṅkhatāsaṅkhatā tathā;</gatha>
    <gatha type="3">Paññattināmarūpānaṃ, vasena tividhā ṭhitā;</gatha>
    <gatha type="last">Paccayā nāma paṭṭhāne, catuvīsati sabbathā.</gatha>
    <paragraph nr="38"> Tattha rūpadhammā rūpakkhandhova, cittacetasikasaṅkhātā cattāro arūpino khandhā, nibbānañceti pañcavidhampi arūpanti ca nāmanti ca pavuccati.</paragraph>
    <subhead>Paññattibhedo</subhead>
    <paragraph nr="39"> Tato avasesā paññatti pana paññāpiyattā paññatti, paññāpanato paññattīti ca duvidhā hoti.</paragraph>
    <paragraph nr="40"> Kathaṃ? Taṃtaṃbhūtavipariṇāmākāramupādāya tathā tathā paññattā bhūmipabbatādikā, sambhārasannivesākāramupādāya geharathasakaṭādikā, khandhapañcakamupādāya purisapuggalādikā, candāvaṭṭanādikamupādāya disākālādikā, asamphuṭṭhākāramupādāya kūpaguhādikā, taṃtaṃbhūtanimittaṃ bhāvanāvisesañca upādāya kasiṇanimittādikā ceti evamādippabhedā pana paramatthato avijjamānāpi atthacchāyākārena cittuppādānamārammaṇabhūtā taṃ taṃ upādāya upanidhāya kāraṇaṃ katvā tathā tathā parikappiyamānā saṅkhāyati samaññāyati voharīyati paññāpīyatīti paññattīti pavuccati. Ayaṃ paññatti paññāpiyattā paññatti nāma.</paragraph>
    <paragraph nr="41"> Paññāpanato paññatti pana nāmanāmakammādināmena paridīpitā, sā vijjamānapaññatti avijjamānapaññatti, vijjamānena  avijjamānapaññatti, avijjamānena vijjamānapaññatti , vijjamānena vijjamānapaññatti, avijjamānena avijjamānapaññatti ceti chabbidhā hoti.</paragraph>
    <paragraph nr="42"> Tattha yadā pana paramatthato vijjamānaṃ rūpavedanādiṃ etāya paññāpenti, tadāyaṃ vijjamānapaññatti. Yadā pana paramatthato avijjamānaṃ bhūmipabbatādiṃ etāya paññāpenti, tadāyaṃ avijjamānapaññattīti pavuccati. Ubhinnaṃ pana vomissakavasena sesā yathākkamaṃ chaḷabhiñño, itthisaddo, cakkhuviññāṇaṃ, rājaputtoti ca veditabbā.</paragraph>
    <paragraph nr="43"> Vacīghosānusārena, sotaviññāṇavīthiyā.</paragraph>
    <gatha type="last">Pavatthānantaruppanna-manodvārassa gocarā.</gatha>
    <gatha type="1">Atthā yassānusārena, viññāyanti tato paraṃ;</gatha>
    <gatha type="last">Sāyaṃ paññatti viññeyyā, lokasaṅketanimmitā.</gatha>
    <centered>Iti abhidhammatthasaṅgahe paccayasaṅgahavibhāgo nāma</centered>
    <centered>Aṭṭhamo paricchedo.</centered>
  </text>
</tree>
