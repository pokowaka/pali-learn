<?xml version='1.0' encoding='UTF-8'?>
<tree text="6. R&#x16B;paparicchedo" target="text">
  <text>
    <paragraph nr="1"> Ettāvatā vibhattā hi, sappabhedappavattikā.</paragraph>
    <gatha type="last">Cittacetasikā dhammā, rūpaṃ dāni pavuccati.</gatha>
    <paragraph nr="2"> Samuddesā  vibhāgā ca, samuṭṭhānā kalāpato.</paragraph>
    <gatha type="last">Pavattikkamato ceti, pañcadhā tattha saṅgaho.</gatha>
    <subhead>Rūpasamuddeso</subhead>
    <paragraph nr="3"> Cattāri mahābhūtāni, catunnañca mahābhūtānaṃ upādāyarūpanti duvidhampetaṃ rūpaṃ ekādasavidhena saṅgahaṃ gacchati.</paragraph>
    <paragraph nr="4"> Kathaṃ? Pathavīdhātu āpodhātu tejodhātu vāyodhātu bhūtarūpaṃ nāma.</paragraph>
    <paragraph nr="5"> Cakkhu sotaṃ ghānaṃ jivhā kāyo pasādarūpaṃ nāma.</paragraph>
    <paragraph nr="6"> Rūpaṃ saddo gandho raso āpodhātuvivajjitaṃ bhūtattayasaṅkhātaṃ phoṭṭhabbaṃ gocararūpaṃ nāma.</paragraph>
    <paragraph nr="7"> Itthattaṃ purisattaṃ bhāvarūpaṃ nāma.</paragraph>
    <paragraph nr="8"> Hadayavatthu hadayarūpaṃ nāma.</paragraph>
    <paragraph nr="9"> Jīvitindriyaṃ jīvitarūpaṃ nāma.</paragraph>
    <paragraph nr="10"> Kabaḷīkāro āhāro āhārarūpaṃ nāma.</paragraph>
    <paragraph nr="11"> Iti  ca aṭṭhārasavidhampetaṃ rūpaṃ sabhāvarūpaṃ salakkhaṇarūpaṃ nipphannarūpaṃ rūparūpaṃ sammasanarūpanti ca saṅgahaṃ gacchati.</paragraph>
    <paragraph nr="12"> Ākāsadhātu paricchedarūpaṃ nāma.</paragraph>
    <paragraph nr="13"> Kāyaviññatti vacīviññatti viññattirūpaṃ nāma.</paragraph>
    <paragraph nr="14"> Rūpassa lahutā mudutā kammaññatā viññattidvayaṃ vikārarūpaṃ nāma.</paragraph>
    <paragraph nr="15"> Rūpassa upacayo santati jaratā aniccatā lakkhaṇarūpaṃ nāma.</paragraph>
    <paragraph nr="16"> Jātirūpameva  panettha upacayasantatināmena pavuccatīti ekādasavidhampetaṃ rūpaṃ aṭṭhavīsatividhaṃ hoti sarūpavasena.</paragraph>
    <paragraph nr="17"> Kathaṃ –</paragraph>
    <gatha type="1">Bhūtappasādavisayā, bhāvo hadayamiccapi;</gatha>
    <gatha type="last">Jīvitāhārarūpehi, aṭṭhārasavidhaṃ tathā.</gatha>
    <gatha type="1">Paricchedo ca viññatti, vikāro lakkhaṇanti ca;</gatha>
    <gatha type="last">Anipphannā dasa ceti, aṭṭhavīsavidhaṃ bhave.</gatha>
    <centered>Ayamettha rūpasamuddeso.</centered>
    <subhead>Rūpavibhāgo</subhead>
    <paragraph nr="18"> Sabbañca panetaṃ rūpaṃ ahetukaṃ sappaccayaṃ sāsavaṃ saṅkhataṃ lokiyaṃ kāmāvacaraṃ anārammaṇaṃ appahātabbamevāti ekavidhampi ajjhattikabāhirādivasena bahudhā bhedaṃ gacchati.</paragraph>
    <paragraph nr="19"> Kathaṃ? Pasādasaṅkhātaṃ pañcavidhampi ajjhattikarūpaṃ nāma, itaraṃ bāhirarūpaṃ.</paragraph>
    <paragraph nr="20"> Pasādahadayasaṅkhātaṃ  chabbidhampi vatthurūpaṃ nāma, itaraṃ avatthurūpaṃ.</paragraph>
    <paragraph nr="21"> Pasādaviññattisaṅkhātaṃ sattavidhampi dvārarūpaṃ nāma, itaraṃ advārarūpaṃ.</paragraph>
    <paragraph nr="22"> Pasādabhāvajīvitasaṅkhātaṃ aṭṭhavidhampi indriyarūpaṃ nāma, itaraṃ anindriyarūpaṃ.</paragraph>
    <paragraph nr="23"> Pasādavisayasaṅkhātaṃ dvādasavidhampi oḷārikarūpaṃ santikerūpaṃ, sappaṭigharūpañca, itaraṃ sukhumarūpaṃ dūrerūpaṃ appaṭigharūpañca.</paragraph>
    <paragraph nr="24"> Kammajaṃ upādinnarūpaṃ, itaraṃ anupādinnarūpaṃ.</paragraph>
    <paragraph nr="25"> Rūpāyatanaṃ sanidassanarūpaṃ, itaraṃ anidassanarūpaṃ.</paragraph>
    <paragraph nr="26"> Cakkhādidvayaṃ asampattavasena, ghānādittayaṃ sampattavasenāti pañcavidhampi gocaraggāhikarūpaṃ, itaraṃ agocaraggāhikarūpaṃ.</paragraph>
    <paragraph nr="27"> Vaṇṇo gandho raso ojā bhūtacatukkañceti aṭṭhavidhampi avinibbhogarūpaṃ, itaraṃ vinibbhogarūpaṃ.</paragraph>
    <paragraph nr="28"> Iccevamaṭṭhavīsati-vidhampi ca vicakkhaṇā.</paragraph>
    <gatha type="last">Ajjhattikādibhedena, vibhajanti yathārahaṃ.</gatha>
    <centered>Ayamettha rūpavibhāgo.</centered>
    <subhead>Rūpasamuṭṭhānanayo</subhead>
    <paragraph nr="29"> Kammaṃ cittaṃ utu āhāro ceti cattāri rūpasamuṭṭhānāni nāma.</paragraph>
    <paragraph nr="30"> Tattha kāmāvacaraṃ rūpāvacarañceti pañcavīsatividhampi kusalākusalakammamabhisaṅkhataṃ ajjhattikasantāne kammasamuṭṭhānarūpaṃ paṭisandhimupādāya khaṇe khaṇe samuṭṭhāpeti.</paragraph>
    <paragraph nr="31"> Arūpavipākadvipañcaviññāṇavajjitaṃ  pañcasattatividhampi cittaṃ cittasamuṭṭhānarūpaṃ paṭhamabhavaṅgamupādāya jāyantameva samuṭṭhāpeti.</paragraph>
    <paragraph nr="32"> Tattha appanājavanaṃ iriyāpathampi sannāmeti.</paragraph>
    <paragraph nr="33"> Voṭṭhabbanakāmāvacarajavanābhiññā pana viññattimpi samuṭṭhāpenti.</paragraph>
    <paragraph nr="34"> Somanassajavanāni panettha terasa hasanampi janenti.</paragraph>
    <paragraph nr="35"> Sītuṇhotusamaññātā  tejodhātu ṭhitippattāva utusamuṭṭhānarūpaṃ ajjhattañca bahiddhā ca yathārahaṃ samuṭṭhāpeti.</paragraph>
    <paragraph nr="36"> Ojāsaṅkhāto āhāro āhārasamuṭṭhānarūpaṃ ajjhoharaṇakāle ṭhānappattova samuṭṭhāpeti.</paragraph>
    <paragraph nr="37"> Tattha hadayaindriyarūpāni kammajāneva.</paragraph>
    <paragraph nr="38"> Viññattidvayaṃ cittajameva.</paragraph>
    <paragraph nr="39"> Saddo cittotujo.</paragraph>
    <paragraph nr="40"> Lahutādittayaṃ utucittāhārehi sambhoti.</paragraph>
    <paragraph nr="41"> Avinibbhogarūpāni ceva ākāsadhātu ca. Catūhi sambhūtāni.</paragraph>
    <paragraph nr="42"> Lakkhaṇarūpāni na kutoci jāyanti.</paragraph>
    <paragraph nr="43"> Aṭṭhārasa pannarasa, terasa dvādasāti ca.</paragraph>
    <gatha type="last">Kammacittotukāhāra-jāni honti yathākkamaṃ.</gatha>
    <paragraph nr="44"> Jāyamānādirūpānaṃ, sabhāvattā hi kevalaṃ.</paragraph>
    <gatha type="last">Lakkhaṇāni na jāyanti, kehicīti pakāsitaṃ.</gatha>
    <centered>Ayamettha rūpasamuṭṭhānanayo.</centered>
    <subhead>Kalāpayojanā</subhead>
    <paragraph nr="45"> Ekuppādā  ekanirodhā ekanissayā sahavuttino ekavīsati rūpakalāpā nāma.</paragraph>
    <paragraph nr="46"> Tattha jīvitaṃ avinibbhogarūpañca cakkhunā saha cakkhudasakanti pavuccati. Tathā  sotādīhi saddhiṃ sotadasakaṃ ghānadasakaṃ jivhādasakaṃ kāyadasakaṃ itthibhāvadasakaṃ pumbhāvadasakaṃ vatthudasakañceti yathākkamaṃ yojetabbaṃ. Avinibbhogarūpameva jīvitena saha jīvitanavakanti pavuccati. Ime nava kammasamuṭṭhānakalāpā.</paragraph>
    <paragraph nr="47"> Avinibbhogarūpaṃ pana suddhaṭṭhakaṃ, tadeva kāyaviññattiyā saha kāyaviññattinavakaṃ, vacīviññattisaddehi saha vacīviññattidasakaṃ, lahutādīhi saddhiṃ lahutādekādasakaṃ, kāyaviññattilahutādidvādasakaṃ, vacīviññattisaddalahutāditerasakañceti cha cittasamuṭṭhānakalāpā.</paragraph>
    <paragraph nr="48"> Suddhaṭṭhakaṃ saddanavakaṃ lahutādekādasakaṃ saddalahutādidvādasakañceti cattāro utusamuṭṭhānakalāpā.</paragraph>
    <paragraph nr="49"> Suddhaṭṭhakaṃ lahutādekādasakañceti dveāhārasamuṭṭhānakalāpā.</paragraph>
    <paragraph nr="50"> Tattha suddhaṭṭhakaṃ saddanavakañceti dve utusamuṭṭhānakalāpā bahiddhāpi labbhanti, avasesā pana sabbepi ajjhattikamevāti.</paragraph>
    <paragraph nr="51"> Kammacittotukāhāra-samuṭṭhānā yathākkamaṃ.</paragraph>
    <gatha type="last">Nava cha caturo dveti, kalāpā ekavīsati.</gatha>
    <gatha type="1">Kalāpānaṃ pariccheda-lakkhaṇattā vicakkhaṇā;</gatha>
    <gatha type="last">Na kalāpaṅgamiccāhu, ākāsaṃ lakkhaṇāni ca.</gatha>
    <centered>Ayamettha kalāpayojanā.</centered>
    <subhead>Rūpapavattikkamo</subhead>
    <paragraph nr="52"> Sabbānipi  panetāni rūpāni kāmaloke yathārahaṃ anūnāni pavattiyaṃ upalabbhanti.</paragraph>
    <paragraph nr="53"> Paṭisandhiyaṃ  pana saṃsedajānañceva opapātikānañca cakkhusotaghānajivhākāyabhāvavatthudasakasaṅkhātāni satta dasakāni pātubhavanti ukkaṭṭhavasena, omakavasena pana cakkhusotaghānabhāvadasakāni kadācipi na labbhanti, tasmā tesaṃ vasena kalāpahāni veditabbā.</paragraph>
    <paragraph nr="54"> Gabbhaseyyakasattānaṃ pana kāyabhāvavatthudasakasaṅkhātāni tīṇi dasakāni pātubhavanti, tatthāpi bhāvadasakaṃ kadāci na labbhati, tato paraṃ pavattikāle kamena cakkhudasakādīni ca pātubhavanti.</paragraph>
    <paragraph nr="55"> Iccevaṃ paṭisandhimupādāya kammasamuṭṭhānā, dutiyacittamupādāya cittasamuṭṭhānā, ṭhitikālamupādāya utusamuṭṭhānā, ojāpharaṇamupādāya āhārasamuṭṭhānā ceti catusamuṭṭhānarūpakalāpasantati kāmaloke dīpajālā viya, nadīsoto viya ca yāvatāyukamabbocchinnā pavattati.</paragraph>
    <paragraph nr="56"> Maraṇakāle pana cuticittoparisattarasamacittassa ṭhitikālamupādāya kammajarūpāni na uppajjanti, puretaramuppannāni ca kammajarūpāni cuticittasamakālameva pavattitvā nirujjhanti, tato paraṃ cittajāhārajarūpañca vocchijjati, tato paraṃ utusamuṭṭhānarūpaparamparā yāva matakaḷevarasaṅkhātā pavattanti.</paragraph>
    <paragraph nr="57"> Iccevaṃ matasattānaṃ, punadeva bhavantare.</paragraph>
    <gatha type="last">Paṭisandhimupādāya, tathā rūpaṃ pavattati.</gatha>
    <paragraph nr="58"> Rūpaloke  pana ghānajivhākāyabhāvadasakāni ca āhārajakalāpāni ca na labbhanti, tasmā tesaṃ paṭisandhikāle cakkhusotavatthuvasena tīṇi dasakāni jīvitanavakañceti cattāro kammasamuṭṭhānakalāpā, pavattiyaṃ cittotusamuṭṭhānā ca labbhanti.</paragraph>
    <paragraph nr="59"> Asaññasattānaṃ pana cakkhusotavatthusaddāpi na labbhanti, tathā sabbānipi cittajarūpāni, tasmā tesaṃ paṭisandhikāle jīvitanavakameva, pavattiyañca saddavajjitaṃ utusamuṭṭhānarūpaṃ atiricchati.</paragraph>
    <paragraph nr="60"> Iccevaṃ  kāmarūpāsaññīsaṅkhātesu tīsu ṭhānesu paṭisandhipavattivasena duvidhā rūpappavatti veditabbā.</paragraph>
    <paragraph nr="61"> Aṭṭhavīsati kāmesu, honti tevīsa rūpisu.</paragraph>
    <gatha type="last">Sattaraseva saññīnaṃ, arūpe natthi kiñcipi.</gatha>
    <gatha type="1">Saddo vikāro jaratā, maraṇañcopapattiyaṃ;</gatha>
    <gatha type="last">Na labbhanti pavatte tu, na kiñcipi na labbhati.</gatha>
    <centered>Ayamettha rūpapavattikkamo.</centered>
    <subhead>Nibbānabhedo</subhead>
    <paragraph nr="62">Nibbānaṃ pana lokuttarasaṅkhātaṃ catumaggañāṇena sacchikātabbaṃ maggaphalānamārammaṇabhūtaṃ vānasaṅkhātāya taṇhāya nikkhantattā nibbānanti pavuccati.</paragraph>
    <paragraph nr="63"> Tadetaṃ sabhāvato ekavidhampi saupādisesanibbānadhātu anupādisesanibbānadhātu ceti duvidhaṃ hoti kāraṇapariyāyena.</paragraph>
    <paragraph nr="64"> Tathā  suññataṃ animittaṃ appaṇihitañceti tividhaṃ hoti ākārabhedena.</paragraph>
    <paragraph nr="65"> Padamaccutamaccantaṃ, asaṅkhatamanuttaraṃ.</paragraph>
    <gatha type="last">Nibbānamiti bhāsanti, vānamuttā mahesayo.</gatha>
    <gatha type="1">Iti cittaṃ cetasikaṃ, rūpaṃ nibbānamiccapi;</gatha>
    <gatha type="last">Paramatthaṃ pakāsenti, catudhāva tathāgatā.</gatha>
    <centered>Iti abhidhammatthasaṅgahe rūpasaṅgahavibhāgo nāma</centered>
    <centered>Chaṭṭho paricchedo.</centered>
  </text>
</tree>
