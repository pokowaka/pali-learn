<?xml version='1.0' encoding='UTF-8'?>
<tree text="3. Paki&#x1E47;&#x1E47;akaparicchedo" target="text">
  <text>
    <paragraph nr="1"> Sampayuttā yathāyogaṃ, tepaññāsa sabhāvato.</paragraph>
    <gatha type="last">Cittacetasikā dhammā, tesaṃ dāni yathārahaṃ.</gatha>
    <paragraph nr="2"> Vedanāhetuto kiccadvārālambaṇavatthuto.</paragraph>
    <gatha type="last">Cittuppādavaseneva, saṅgaho nāma nīyate.</gatha>
    <subhead>Vedanāsaṅgaho</subhead>
    <paragraph nr="3"> Tattha vedanāsaṅgahe tāva tividhā vedanā sukhaṃ dukkhaṃ adukkhamasukhā ceti, sukhaṃ dukkhaṃ somanassaṃ domanassaṃ upekkhāti ca bhedena pana pañcadhā hoti.</paragraph>
    <paragraph nr="4"> Tattha sukhasahagataṃ kusalavipākaṃ kāyaviññāṇamekameva, tathā dukkhasahagataṃ akusalavipākaṃ.</paragraph>
    <paragraph nr="5"> Somanassasahagatacittāni  pana lobhamūlāni cattāri, dvādasa kāmāvacarasobhanāni, sukhasantīraṇahasanāni ca dveti aṭṭhārasa kāmāvacarasomanassasahagatacittāni ceva paṭhamadutiyatatiyacatutthajjhānasaṅkhātāni  catucattālīsa mahaggatalokuttaracittāni ceti dvāsaṭṭhividhāni bhavanti.</paragraph>
    <paragraph nr="6"> Domanassasahagatacittāni pana dve paṭighasampayuttacittāneva.</paragraph>
    <paragraph nr="7"> Sesāni sabbānipi pañcapaññāsa upekkhāsahagatacittānevāti.</paragraph>
    <paragraph nr="8"> Sukhaṃ dukkhamupekkhāti, tividhā tattha vedanā.</paragraph>
    <gatha type="last">Somanassaṃ domanassamitibhedena pañcadhā.</gatha>
    <paragraph nr="9"> Sukhamekattha dukkhañca, domanassaṃ dvaye ṭhitaṃ.</paragraph>
    <gatha type="last">Dvāsaṭṭhīsu somanassaṃ, pañcapaññāsaketarā.</gatha>
    <subhead>Hetusaṅgaho</subhead>
    <paragraph nr="10">Hetusaṅgahe hetū nāma lobho doso moho alobho adoso amoho cāti chabbidhā bhavanti.</paragraph>
    <paragraph nr="11"> Tattha pañcadvārāvajjanadvipañcaviññāṇasampaṭicchanasantīraṇavoṭṭhabbanahasanavasena ahetukacittāni nāma.</paragraph>
    <paragraph nr="12"> Sesāni sabbānipi ekasattati cittāni sahetukāneva.</paragraph>
    <paragraph nr="13"> Tatthāpi dve momūhacittāni ekahetukāni.</paragraph>
    <paragraph nr="14"> Sesāni dasa akusalacittāni ceva ñāṇavippayuttāni dvādasa kāmāvacarasobhanāni ceti dvāvīsati dvihetukacittāni.</paragraph>
    <paragraph nr="15"> Dvādasa  ñāṇasampayuttakāmāvacarasobhanāni ceva pañcatiṃsa mahaggatalokuttaracittāni ceti sattacattālīsa tihetukacittānīti.</paragraph>
    <paragraph nr="16"> Lobho doso ca moho ca,</paragraph>
    <gatha type="2">Hetū akusalā tayo;</gatha>
    <gatha type="3">Alobhādosāmoho ca,</gatha>
    <gatha type="last">Kusalābyākatā tathā.</gatha>
    <paragraph nr="17"> Ahetukāṭṭhārasekahetukā dve dvāvīsati.</paragraph>
    <gatha type="last">Dvihetukā matā sattacattālīsatihetukā.</gatha>
    <subhead>Kiccasaṅgaho</subhead>
    <paragraph nr="18">Kiccasaṅgahe kiccāni nāma paṭisandhibhavaṅgāvajjanadassanasavanaghāyanasāyanaphusanasampaṭicchanasantīraṇavoṭṭhabbanajavanatadārammaṇacutivasena cuddasavidhāni bhavanti.</paragraph>
    <paragraph nr="19"> Paṭisandhibhavaṅgāvajjanapañcaviññāṇaṭhānādivasena pana tesaṃ dasadhā ṭhānabhedo veditabbo.</paragraph>
    <paragraph nr="20"> Tattha dve upekkhāsahagatasantīraṇāni ceva aṭṭha mahāvipākāni ca nava rūpārūpavipākāni ceti ekūnavīsati cittāni paṭisandhibhavaṅgacutikiccāni nāma.</paragraph>
    <paragraph nr="21"> Āvajjanakiccāni pana dve.</paragraph>
    <paragraph nr="22"> Tathā dassanasavanaghāyanasāyanaphusanasampaṭicchanakiccāni ca.</paragraph>
    <paragraph nr="23"> Tīṇi santīraṇakiccāni.</paragraph>
    <paragraph nr="24"> Manodvārāvajjanameva  pañcadvāre voṭṭhabbanakiccaṃ sādheti.</paragraph>
    <paragraph nr="25"> Āvajjanadvayavajjitāni kusalākusalaphalakiriyacittāni pañcapaññāsa javanakiccāni.</paragraph>
    <paragraph nr="26"> Aṭṭha  mahāvipākāni ceva santīraṇattayañceti ekādasa tadārammaṇakiccāni.</paragraph>
    <paragraph nr="27"> Tesu pana dve upekkhāsahagatasantīraṇacittāni paṭisandhibhavaṅgacutitadārammaṇasantīraṇavasena pañcakiccāni nāma.</paragraph>
    <paragraph nr="28"> Mahāvipākāni aṭṭha paṭisandhibhavaṅgacutitadārammaṇavasena catukiccāni nāma.</paragraph>
    <paragraph nr="29"> Mahaggatavipākāni nava paṭisandhibhavaṅgacutivasena tikiccāni nāma.</paragraph>
    <paragraph nr="30"> Somanassasantīraṇaṃ santīraṇatadārammaṇavasena dukiccaṃ.</paragraph>
    <paragraph nr="31"> Tathā voṭṭhabbanaṃ voṭṭhabbanāvajjanavasena.</paragraph>
    <paragraph nr="32"> Sesāni pana sabbānipi javanamanodhātuttikadvipañcaviññāṇāni yathāsambhavamekakiccānīti.</paragraph>
    <paragraph nr="33"> Paṭisandhādayo nāma, kiccabhedena cuddasa.</paragraph>
    <gatha type="last">Dasadhā ṭhānabhedena, cittuppādā pakāsitā.</gatha>
    <paragraph nr="34"> Aṭṭhasaṭṭhi tathā dve ca, navāṭṭha dve yathākkamaṃ.</paragraph>
    <gatha type="last">Ekadviticatupañcakiccaṭhānāni niddise.</gatha>
    <subhead>Dvārasaṅgaho</subhead>
    <paragraph nr="35">Dvārasaṅgahe dvārāni nāma cakkhudvāraṃ sotadvāraṃ ghānadvāraṃ jivhādvāraṃ kāyadvāraṃ manodvārañceti chabbidhāni bhavanti.</paragraph>
    <paragraph nr="36"> Tattha cakkhumeva cakkhudvāraṃ.</paragraph>
    <paragraph nr="37"> Tathā sotādayo sotadvārādīni.</paragraph>
    <paragraph nr="38"> Manodvāraṃ  pana bhavaṅganti pavuccati.</paragraph>
    <paragraph nr="39"> Tattha pañcadvārāvajjanacakkhuviññāṇasampaṭicchanasantīraṇavoṭṭhabbanakāmāvacarajavanatadārammaṇavasena chacattālīsa cittāni cakkhudvāre yathārahaṃ uppajjanti, tathā pañcadvārāvajjanasotaviññāṇādivasena sotadvārādīsupi chacattālīseva bhavantīti sabbathāpi pañcadvāre catupaññāsa cittāni kāmāvacarāneva.</paragraph>
    <paragraph nr="40"> Manodvāre pana manodvārāvajjanapañcapaññāsajavanatadārammaṇavasena sattasaṭṭhi cittāni bhavanti.</paragraph>
    <paragraph nr="41"> Ekūnavīsati paṭisandhibhavaṅgacutivasena dvāravimuttāni.</paragraph>
    <paragraph nr="42"> Tesu pana pañcaviññāṇāni ceva mahaggatalokuttarajavanāni ceti chattiṃsa yathārahamekadvārikacittāni nāma.</paragraph>
    <paragraph nr="43"> Manodhātuttikaṃ pana pañcadvārikaṃ.</paragraph>
    <paragraph nr="44"> Sukhasantīraṇavoṭṭhabbanakāmāvacarajavanāni chadvārikacittāni.</paragraph>
    <paragraph nr="45"> Upekkhāsahagatasantīraṇamahāvipākāni  chadvārikāni ceva dvāravimuttāni ca.</paragraph>
    <paragraph nr="46"> Mahaggatavipākāni dvāravimuttānevāti.</paragraph>
    <paragraph nr="47"> Ekadvārikacittāni, pañcachadvārikāni ca.</paragraph>
    <gatha type="last">Chadvārikavimuttāni, vimuttāni ca sabbathā.</gatha>
    <gatha type="1">Chattiṃsati tathā tīṇi, ekatiṃsa yathākkamaṃ;</gatha>
    <gatha type="last">Dasadhā navadhā ceti, pañcadhā paridīpaye.</gatha>
    <subhead>Ālambaṇasaṅgaho</subhead>
    <paragraph nr="48">Ālambaṇasaṅgahe ārammaṇāni nāma rūpārammaṇaṃ saddārammaṇaṃ gandhārammaṇaṃ rasārammaṇaṃ phoṭṭhabbārammaṇaṃ dhammārammaṇañceti chabbidhāni bhavanti.</paragraph>
    <paragraph nr="49"> Tattha rūpameva rūpārammaṇaṃ, tathā saddādayo saddārammaṇādīni.</paragraph>
    <paragraph nr="50"> Dhammārammaṇaṃ pana pasādasukhumarūpacittacetasikanibbānapaññattivasena chadhā saṅgayhati.</paragraph>
    <paragraph nr="51"> Tattha cakkhudvārikacittānaṃ sabbesampi rūpameva ārammaṇaṃ, tañca paccuppannaṃ. Tathā sotadvārikacittādīnampi saddādīni, tāni ca paccuppannāniyeva.</paragraph>
    <paragraph nr="52"> Manodvārikacittānaṃ pana chabbidhampi paccuppannamatītaṃ anāgataṃ kālavimuttañca yathārahamārammaṇaṃ hoti.</paragraph>
    <paragraph nr="53"> Dvāravimuttānañca paṭisandhibhavaṅgacutisaṅkhātānaṃ chabbidhampi yathāsambhavaṃ yebhuyyena bhavantare  chadvāraggahitaṃ paccuppannamatītaṃ paññattibhūtaṃ vā kammakammanimittagatinimittasammataṃ ārammaṇaṃ hoti.</paragraph>
    <paragraph nr="54"> Tesu cakkhuviññāṇādīni yathākkamaṃ rūpādiekekārammaṇāneva.</paragraph>
    <paragraph nr="55"> Manodhātuttikaṃ pana rūpādipañcārammaṇaṃ.</paragraph>
    <paragraph nr="56"> Sesāni kāmāvacaravipākāni hasanacittañceti sabbathāpi kāmāvacarārammaṇāneva.</paragraph>
    <paragraph nr="57"> Akusalāni ceva ñāṇavippayuttakāmāvacarajavanāni ceti lokuttaravajjitasabbārammaṇāni.</paragraph>
    <paragraph nr="58"> Ñāṇasampayuttakāmāvacarakusalāni  ceva pañcamajjhānasaṅkhātaṃ abhiññākusalañceti arahattamaggaphalavajjitasabbārammaṇāni.</paragraph>
    <paragraph nr="59"> Ñāṇasampayuttakāmāvacarakiriyāni ceva kiriyābhiññāvoṭṭhabbanañceti sabbathāpi sabbārammaṇāni.</paragraph>
    <paragraph nr="60"> Āruppesu dutiyacatutthāni mahaggatārammaṇāni.</paragraph>
    <paragraph nr="61"> Sesāni mahaggatacittāni sabbānipi paññattārammaṇāni.</paragraph>
    <paragraph nr="62"> Lokuttaracittāni nibbānārammaṇānīti.</paragraph>
    <paragraph nr="63"> Pañcavīsa parittamhi, cha cittāni mahaggate.</paragraph>
    <gatha type="last">Ekavīsati vohāre, aṭṭha nibbānagocare.</gatha>
    <gatha type="1">Vīsānuttaramuttamhi , aggamaggaphalujjhite;</gatha>
    <gatha type="last">Pañca sabbattha chacceti, sattadhā tattha saṅgaho.</gatha>
    <subhead>Vatthusaṅgaho</subhead>
    <paragraph nr="64">Vatthusaṅgahe vatthūni nāma cakkhusotaghānajivhākāyahadayavatthu ceti chabbidhāni bhavanti.</paragraph>
    <paragraph nr="65"> Tāni kāmaloke sabbānipi labbhanti.</paragraph>
    <paragraph nr="66"> Rūpaloke pana ghānādittayaṃ natthi.</paragraph>
    <paragraph nr="67"> Arūpaloke pana sabbānipi na saṃvijjanti.</paragraph>
    <paragraph nr="68"> Tattha pañcaviññāṇadhātuyo yathākkamaṃ ekantena pañca pasādavatthūni nissāyeva pavattanti.</paragraph>
    <paragraph nr="69"> Pañcadvārāvajjanasampaṭicchanasaṅkhātā pana manodhātu ca hadayaṃ nissitāyeva pavattanti.</paragraph>
    <paragraph nr="70"> Avasesā  pana manoviññāṇadhātusaṅkhātā ca santīraṇamahāvipākapaṭighadvayapaṭhamamaggahasanarūpāvacaravasena hadayaṃ nissāyeva pavattanti.</paragraph>
    <paragraph nr="71"> Avasesā kusalākusalakiriyānuttaravasena pana nissāya vā anissāya vā.</paragraph>
    <paragraph nr="72"> Āruppavipākavasena hadayaṃ anissāyevāti.</paragraph>
    <paragraph nr="73"> Chavatthuṃ  nissitā kāme, satta rūpe catubbidhā.</paragraph>
    <gatha type="last">Tivatthuṃ nissitāruppe, dhātvekā nissitā matā.</gatha>
    <paragraph nr="74"> Tecattālīsa nissāya, dvecattālīsa jāyare.</paragraph>
    <gatha type="last">Nissāya ca anissāya, pākāruppā anissitā.</gatha>
    <centered>Iti abhidhammatthasaṅgahe pakiṇṇakasaṅgahavibhāgo nāma</centered>
    <centered>Tatiyo paricchedo.</centered>
  </text>
</tree>
