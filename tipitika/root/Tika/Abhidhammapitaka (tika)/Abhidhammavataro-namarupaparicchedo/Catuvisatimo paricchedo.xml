<?xml version='1.0' encoding='UTF-8'?>
<tree text="Catuv&#x12B;satimo paricchedo" target="text">
  <text>
    <subhead>24. Pariggahavisuddhikathā</subhead>
    <hangnum nr="940"/>
    <gatha type="1"> Sīlacittavisuddhīhi, yathāvuttāhi maṇḍito;</gatha>
    <gatha type="last">Payogāsayasampanno, nibbānābhirato tato.</gatha>
    <hangnum nr="941"/>
    <gatha type="1"> Khandhāyatanadhātādippabhedehi  yathārahaṃ;</gatha>
    <gatha type="last">Lakkhaṇapaccupaṭṭhāna-padaṭṭhānavibhāgato.</gatha>
    <hangnum nr="942"/>
    <gatha type="1"> Pariggahetvā saṅkhāre, nāmarūpaṃ yathākathaṃ;</gatha>
    <gatha type="last">Vavatthapento tatthevamanupassati paññavā.</gatha>
    <hangnum nr="943"/>
    <gatha type="1"> Nāmarūpamidaṃ suddhaṃ, attabhāvoti vuccati;</gatha>
    <gatha type="last">Natthettha koci attā vā, satto jīvo ca puggalo.</gatha>
    <hangnum nr="944"/>
    <gatha type="1"> Yathāpi aṅgasambhārā, hoti saddo ratho iti;</gatha>
    <gatha type="last">Evaṃ khandhesu santesu, hoti sattoti sammuti.</gatha>
    <hangnum nr="945"/>
    <gatha type="1"> Khandhāyatanadhātūnaṃ, yathāyogamanukkamo;</gatha>
    <gatha type="last">Abbocchinno pavattanto, saṃsāroti pavuccati.</gatha>
    <hangnum nr="946"/>
    <gatha type="1"> Iti nānappakārena, tebhūmakapariggaho;</gatha>
    <gatha type="last">Bhūmidhammavavatthānaṃ, suddhasaṅkhāradassanaṃ.</gatha>
    <hangnum nr="947"/>
    <gatha type="1"> Attadiṭṭhipahānena , diṭṭhisaṃklesasodhanaṃ;</gatha>
    <gatha type="last">Diṭṭhivisuddhi nāmāti, ñāṇametaṃ pavuccati.</gatha>
    <hangnum nr="948"/>
    <gatha type="1"> Pariggahitasaṅkhāro, nāmarūpamapatthiyā;</gatha>
    <gatha type="last">Tato paraṃ yathāyogaṃ, pariggaṇhati paccaye.</gatha>
    <hangnum nr="949"/>
    <gatha type="1"> Dukkhasamudayo tattha, taṇhā saṃsāranāyikā;</gatha>
    <gatha type="last">Samodhāneti saṅkhāre, tattha tatthupapattiyā.</gatha>
    <hangnum nr="950"/>
    <gatha type="1"> Taṇhāsambhavamevetaṃ, tasmā dukkhaṃ pavuccati;</gatha>
    <gatha type="last">Tadappavatti nibbānaṃ, maggo taṃpāpakoti ca.</gatha>
    <hangnum nr="951"/>
    <gatha type="1"> Catusaccavavatthāna-mukhenevampi paccaye;</gatha>
    <gatha type="last">Pariggaṇhanti ekacce, saṅkhārānamathāpare.</gatha>
    <hangnum nr="952"/>
    <gatha type="1"> Ālokākāsavāyāpapathaviñcupanissayaṃ;</gatha>
    <gatha type="last">Bhavaṅgapariṇāmañca, labhitvāva yathārahaṃ.</gatha>
    <hangnum nr="953"/>
    <gatha type="1"> Cha vatthūni ca nissāya, cha dvārārammaṇāni ca;</gatha>
    <gatha type="last">Paṭicca manasikāraṃ, pavattanti arūpino.</gatha>
    <hangnum nr="954"/>
    <gatha type="1"> Yathāsakasamuṭṭhānaṃ , vibhāgehi ca rūpino;</gatha>
    <gatha type="last">Pavattanti ekacceti, pariggaṇhanti paccaye.</gatha>
    <hangnum nr="955"/>
    <gatha type="1"> Avijjāpaccayā honti, saṅkhārā tu tato tathā;</gatha>
    <gatha type="last">Viññāṇaṃ nāmarūpañca, saḷāyatananāmakaṃ.</gatha>
    <hangnum nr="956"/>
    <gatha type="1"> Phasso ca vedanā taṇhā, upādānaṃ bhavo tato;</gatha>
    <gatha type="last">Jāti jarā maraṇañca, pavattati yathārahaṃ.</gatha>
    <hangnum nr="957"/>
    <gatha type="1"> Tato soko paridevo, dukkhañceva tathāparaṃ;</gatha>
    <gatha type="last">Domanassamupāyāso, sambhoti ca yathārahaṃ.</gatha>
    <hangnum nr="958"/>
    <gatha type="1"> Etassa kevalassevaṃ, dukkhakkhandhassa sambhavo;</gatha>
    <gatha type="last">Paṭiccasamuppādova, natthañño koci kārako.</gatha>
    <hangnum nr="959"/>
    <gatha type="1"> Tatthāvijjādayo  dvepi, addhātīto anāgato;</gatha>
    <gatha type="last">Jātādayopare aṭṭha, paccuppannoti vaṇṇito.</gatha>
    <hangnum nr="960"/>
    <gatha type="1"> Puññāpuññāneñjavasā, saṅkhārā tividhā tathā;</gatha>
    <gatha type="last">Bhavekadeso kammañca, kammavaṭṭanti vuccati.</gatha>
    <hangnum nr="961"/>
    <gatha type="1"> Avijjātaṇhupādānā, klesavaṭṭamathāpare;</gatha>
    <gatha type="last">Vipākavaṭṭaṃ sattāpi, upapattibhavopi ca.</gatha>
    <hangnum nr="962"/>
    <gatha type="1"> Avijjāsaṅkhārānaṃ tu, gahaṇe gahitāva te;</gatha>
    <gatha type="last">Taṇhupādānabhavāti, atīte pañca hetavo.</gatha>
    <hangnum nr="963"/>
    <gatha type="1"> Taṇhupādānabhavānaṃ, gahaṇe gahitāva te;</gatha>
    <gatha type="last">Avijjā saṅkhārā ceti, paccuppannepi pañcake.</gatha>
    <hangnum nr="964"/>
    <gatha type="1"> Viññāṇādisarūpena, dassitaṃ phalapañcakaṃ;</gatha>
    <gatha type="last">Tathā tadeva jātādi-nāmenānāgatanti ca.</gatha>
    <hangnum nr="965"/>
    <gatha type="1"> Atīte hetavo pañca, idāni phalapañcakaṃ;</gatha>
    <gatha type="last">Idāni hetavo pañca, āyatiṃ phalapañcakaṃ.</gatha>
    <hangnum nr="966"/>
    <gatha type="1"> Hetuphalaṃ phalahetu, puna hetuphalāni ca;</gatha>
    <gatha type="last">Tisandhi catusaṅkhepaṃ, vīsatākāramabravuṃ.</gatha>
    <hangnum nr="967"/>
    <gatha type="1"> Atthadhammapaṭivedha-desanānaṃ  yathārahaṃ;</gatha>
    <gatha type="last">Gambhīrattā catunnampi, catugambhīratā matā.</gatha>
    <hangnum nr="968"/>
    <gatha type="1"> Ekattanānattanayā, abyāpāranayoparo;</gatha>
    <gatha type="last">Tathevaṃdhammatā ceti, nayā vuttā catubbidhā.</gatha>
    <hangnum nr="969"/>
    <gatha type="1"> Jarāmaraṇasokādi-pīḷitānamabhiṇhaso;</gatha>
    <gatha type="last">Āsavānaṃ samuppādā, avijjā ca pavattati.</gatha>
    <hangnum nr="970"/>
    <gatha type="1"> Avijjāpaccayā honti, saṅkhārāpi yathā pure;</gatha>
    <gatha type="last">Baddhāvicchedamiccevaṃ, bhavacakkamanādikaṃ.</gatha>
    <hangnum nr="971"/>
    <gatha type="1"> Taṇhāvijjānābhikaṃ  taṃ, jarāmaraṇanemikaṃ;</gatha>
    <gatha type="last">Sesākārādighaṭikaṃ, tibhavārathayojitaṃ.</gatha>
    <hangnum nr="972"/>
    <gatha type="1"> Tiaddhañca tivaṭṭañca, tisandhighaṭikaṃ tathā;</gatha>
    <gatha type="last">Catusaṅkhepagambhīranayamaṇḍitadesanaṃ.</gatha>
    <hangnum nr="973"/>
    <gatha type="1"> Vīsatākāravibhāgaṃ, dvādasākārasaṅgahaṃ;</gatha>
    <gatha type="last">Dhammaṭṭhitīti dīpenti, idappaccayataṃ budhā.</gatha>
    <hangnum nr="974"/>
    <gatha type="1"> Paṭiccasamuppādoyaṃ, paccayākāranāmato;</gatha>
    <gatha type="last">Saṅkhepato ca vitthārā, vividhākārabhedato.</gatha>
    <hangnum nr="975"/>
    <gatha type="1"> Janeti paccayuppanne, avijjādipavattiyā;</gatha>
    <gatha type="last">Avijjādinirodhena, nirodheti ca sabbathā.</gatha>
    <hangnum nr="976"/>
    <gatha type="1"> Paccayappaccayuppanna-vaseneva pavattati;</gatha>
    <gatha type="last">Saṃsāroyanti ekacce, pariggaṇhanti paccaye.</gatha>
    <hangnum nr="977"/>
    <gatha type="1"> Samantapaṭṭhānamahāpakaraṇavibhāgato;</gatha>
    <gatha type="last">Ekacce pariggaṇhanti, catuvīsati paccaye.</gatha>
    <hangnum nr="978"/>
    <gatha type="1"> Iti nānappakārena, paccayānaṃ pariggaho;</gatha>
    <gatha type="last">Sappaccayanāmarūpaṃ, vavatthānanti veditaṃ.</gatha>
    <hangnum nr="979"/>
    <gatha type="1"> Idappaccayatāñāṇaṃ, paccayākāradassanaṃ;</gatha>
    <gatha type="last">Dhammaṭṭhiti yathābhūtañāṇadassananāmakaṃ.</gatha>
    <hangnum nr="980"/>
    <gatha type="1"> Kālattayavibhāgesu , kaṅkhāsaṃklesasodhanaṃ;</gatha>
    <gatha type="last">Kaṅkhāvitaraṇā nāma, visuddhīti pavuccatīti.</gatha>
    <centered>Iti nibbānavibhāge pariggahavisuddhikathā niṭṭhitā.</centered>
    <centered>Catuvīsatimo paricchedo.</centered>
  </text>
</tree>
