<?xml version='1.0' encoding='UTF-8'?>
<tree text="A&#x1E6D;&#x1E6D;h&#x101;rasamo paricchedo" target="text">
  <text>
    <title>3. Rūpavibhāgo</title>
    <subhead>18. Sarūpakathā</subhead>
    <hangnum nr="653"/>
    <gatha type="1"> Tepaññāsa paniccevaṃ, nāmadhammā pakāsitā;</gatha>
    <gatha type="last">Aṭṭhavīsavidhaṃ dāni, rūpaṃ nāma kathīyati.</gatha>
    <hangnum nr="654"/>
    <gatha type="1"> Pathavāpo ca tejo ca, vāyo ceti catubbidho;</gatha>
    <gatha type="last">Cakkhusotaghānajivhā, kāyoti pana pañca ca.</gatha>
    <hangnum nr="655"/>
    <gatha type="1"> Rūpasaddagandharasā, cattāro ca athāparaṃ;</gatha>
    <gatha type="last">Itthipumbhāvayugaḷaṃ, jīvitaṃ hadayampi ca.</gatha>
    <hangnum nr="656"/>
    <gatha type="1"> Kāyaviññatti  cevātha, vacīviññatti ca dvayaṃ;</gatha>
    <gatha type="last">Ākāsadhātu rūpassa, lahutā mudutā tassa.</gatha>
    <hangnum nr="657"/>
    <gatha type="1"> Kammaññatā upacayo, santati jaratā pana;</gatha>
    <gatha type="last">Aniccatā ca kabaḷīkārāhāroti sabbathā.</gatha>
    <hangnum nr="658"/>
    <gatha type="1"> Aṭṭhavīsavidhaṃ hoti, rūpametaṃ sarūpato;</gatha>
    <gatha type="last">Tassa lakkhaṇabhedena, sabhāvañca vibhāvaye.</gatha>
    <hangnum nr="659"/>
    <gatha type="1"> Sandhāraṇaṃ tu pathavīdhātu kakkhaḷalakkhaṇā;</gatha>
    <gatha type="last">Ābandhanamāpodhātu, āpaggharaṇalakkhaṇā.</gatha>
    <hangnum nr="660"/>
    <gatha type="1"> Paripācanatā tejodhātu uṇhattalakkhaṇā;</gatha>
    <gatha type="last">Samudīraṇatā vāyodhātu vitthambhalakkhaṇā.</gatha>
    <hangnum nr="661"/>
    <gatha type="1"> Sabbatthāvinibhuttāpi, asammissakalakkhaṇā;</gatha>
    <gatha type="last">Taṃtaṃbhāvasamussannasambhāresupalakkhitā.</gatha>
    <hangnum nr="662"/>
    <gatha type="1"> Aññamaññenupatthaddhā, sesarūpassa nissayā;</gatha>
    <gatha type="last">Catudhevaṃ kalāpesu, mahābhūtā pavattare.</gatha>
    <hangnum nr="663"/>
    <gatha type="1">Cakkhu sambhāracakkhumhi, sattakkhipaṭalocite;</gatha>
    <gatha type="last">Kaṇhamaṇḍalamajjhamhi, pasādoti pavuccati.</gatha>
    <hangnum nr="664"/>
    <gatha type="1"> Yena cakkhupasādena, rūpāni anupassati;</gatha>
    <gatha type="last">Parittaṃ sukhumañcetaṃ, ūkāsirasamūpamaṃ.</gatha>
    <hangnum nr="665"/>
    <gatha type="1">Sotaṃ sotabilassanto,</gatha>
    <gatha type="2">Tambalomācite tathā;</gatha>
    <gatha type="3">Aṅgulivedhanākāre,</gatha>
    <gatha type="last">Pasādoti pakāsito.</gatha>
    <hangnum nr="666"/>
    <gatha type="1"> Anto ajapadaṭṭhāne, ghānaṃ ghānabile ṭhitaṃ;</gatha>
    <gatha type="last">Jivhā jivhāya majjhamhi, uppalākārasannibhe.</gatha>
    <hangnum nr="667"/>
    <gatha type="1"> Iccevaṃ  pana cattāro, taṃtaṃdesavavatthitā;</gatha>
    <gatha type="last">Kāyappasādopādinne, sabbaketi yathākkamaṃ.</gatha>
    <hangnum nr="668"/>
    <gatha type="1"> Rūpādyābhighātārahabhūtānaṃ  vā yathārahaṃ;</gatha>
    <gatha type="last">Daṭṭhukāmanidānādikammabhūtānameva vā.</gatha>
    <hangnum nr="669"/>
    <gatha type="1"> Pasādalakkhaṇā bhūtarūpānaṃ bhūtanissitā;</gatha>
    <gatha type="last">Kappāsapaṭalasnehasannibhāti ca vaṇṇitā.</gatha>
    <hangnum nr="670"/>
    <gatha type="1"> Pañcāpi jīvitārakkhā, rūpādiparivāritā;</gatha>
    <gatha type="last">Dhītarāva kumārāva, kalāpantaravuttino.</gatha>
    <hangnum nr="671"/>
    <gatha type="1">Rūpaṃ nibhāso bhūtānaṃ, saddo nigghosanaṃ tathā;</gatha>
    <gatha type="last">Gandho ca gandhanaṃ tattha, raso ca rasanīyatā.</gatha>
    <hangnum nr="672"/>
    <gatha type="1"> Bhūtattayañca phoṭṭhabbaṃ, āpodhātuvivajjitaṃ;</gatha>
    <gatha type="last">Saddo aniyato tattha, tadaññe sahavuttino.</gatha>
    <hangnum nr="673"/>
    <gatha type="1"> Cakkhādipaṭihananalakkhaṇā tu yathākkamaṃ;</gatha>
    <gatha type="last">Pañceva pañcaviññāṇavīthiyā visayā matā.</gatha>
    <hangnum nr="674"/>
    <gatha type="1"> Itthindriyaṃ panitthittaṃ, itthibhāvoti desito;</gatha>
    <gatha type="last">Purisattaṃ tathābhāvo, purisindriya nāmako.</gatha>
    <hangnum nr="675"/>
    <gatha type="1"> Taṃ dvayaṃ panupādinne, kāye sabbattha labbhati;</gatha>
    <gatha type="last">Kalāpantarabhinnañca, bhinnasantānavatti ca.</gatha>
    <hangnum nr="676"/>
    <gatha type="1"> Rūpānaṃ kammajātānaṃ, anupālanalakkhaṇaṃ;</gatha>
    <gatha type="last">Jīvitindriyarūpanti, āyu nāma pavuccati.</gatha>
    <hangnum nr="677"/>
    <gatha type="1"> Manodhātuyā ca tathā, manoviññāṇadhātuyā;</gatha>
    <gatha type="last">Nissayalakkhaṇaṃ vatthurūpaṃ hadayanissitaṃ.</gatha>
    <hangnum nr="678"/>
    <gatha type="1"> Majjhe hadayakosamhi, aḍḍhappasatalohite;</gatha>
    <gatha type="last">Bhūtarūpamupādāya, cakkhādi viya vattati.</gatha>
    <hangnum nr="679"/>
    <gatha type="1">Ākāsadhātu rūpānaṃ, paricchedakalakkhaṇā;</gatha>
    <gatha type="last">Taṃtaṃrūpakalāpānaṃ, pariyantoti vuccati.</gatha>
    <hangnum nr="680"/>
    <gatha type="1"> Cittaṃ sahajarūpānaṃ, kāyassa gamanādisu;</gatha>
    <gatha type="last">Santhambhanasandhāraṇacalanassa tu paccayo.</gatha>
    <hangnum nr="681"/>
    <gatha type="1"> Vāyodhātuvikāroyaṃ , kāyaviññattināmako;</gatha>
    <gatha type="last">Vāyodhātādhikānaṃ tu, bhūtānamiti kecanā.</gatha>
    <hangnum nr="682"/>
    <gatha type="1"> Tathā cittasamuṭṭhino, vacīghosappavattiyaṃ;</gatha>
    <gatha type="last">Upādinnarūpakāyaghaṭṭanassa tu paccayo.</gatha>
    <hangnum nr="683"/>
    <gatha type="1"> Pathavīdhātuvikāroyaṃ, vacīviññattināmako;</gatha>
    <gatha type="last">Pathavīdhātādhikānaṃ tu, bhūtānamiti kecanā.</gatha>
    <hangnum nr="684"/>
    <gatha type="1"> Dvepi kāyavacīkammadvārabhūtā yathākkamaṃ;</gatha>
    <gatha type="last">Te pana ghaṭṭanāhetu-vikārākāralakkhaṇā.</gatha>
    <hangnum nr="685"/>
    <gatha type="1"> Viññāpetīti kāyena, vācāya ca vicintitaṃ;</gatha>
    <gatha type="last">Sayañca viññāyatīti, viññattīti pakittitā.</gatha>
    <hangnum nr="686"/>
    <gatha type="1">Lahutā pana rūpānaṃ, adandhākāralakkhaṇā;</gatha>
    <gatha type="last">Mudutāpi ca rūpānaṃ, maddavākāralakkhaṇā.</gatha>
    <hangnum nr="687"/>
    <gatha type="1">Kammaññatā ca rūpānaṃ, yoggatākāralakkhaṇā;</gatha>
    <gatha type="last">Gāravathaddhatā yoggapaṭipakkhā yathākkamaṃ.</gatha>
    <hangnum nr="688"/>
    <gatha type="1"> Sappāyamutumāhāraṃ, labhitvā cittasampadaṃ;</gatha>
    <gatha type="last">Lahū mudu ca kammaññaṃ, yadā rūpaṃ pavattati.</gatha>
    <hangnum nr="689"/>
    <gatha type="1"> Tathāpavattarūpassa, pavattākārabheditaṃ;</gatha>
    <gatha type="last">Lahutādittayampetaṃ, sahavutti tadā bhave.</gatha>
    <hangnum nr="690"/>
    <gatha type="1"> Sappāyaṃ paṭivedhāya, paṭipattupakāritā;</gatha>
    <gatha type="last">Sākārā rūpasampatti, paññattāva mahesinā.</gatha>
    <hangnum nr="691"/>
    <gatha type="1"> Rūpassopacayo nāma, rūpassācayalakkhaṇo;</gatha>
    <gatha type="last">Pavattilakkhaṇā rūpasantatīti pakāsitā.</gatha>
    <hangnum nr="692"/>
    <gatha type="1"> Rūpamācayarūpena, jāyaticcuparūpari;</gatha>
    <gatha type="last">Pekkhatopacayākārā, jāti gayhati yogino.</gatha>
    <hangnum nr="693"/>
    <gatha type="1"> Anuppabandhākārena, jāyatīti sapekkhato;</gatha>
    <gatha type="last">Tadāyaṃ santatākārā, jāti gayhati tassa tu.</gatha>
    <hangnum nr="694"/>
    <gatha type="1"> Evamābhogabhedena , jātirūpaṃ dvidhā kataṃ;</gatha>
    <gatha type="last">Attūpaladdhibhāvena, jāyantaṃ vātha kevalaṃ.</gatha>
    <hangnum nr="695"/>
    <gatha type="1"> Rūpaṃ vivittokāsassa, pūrakaṭṭhena cīyati;</gatha>
    <gatha type="last">Abhāvā punabhāvāya, pavattaṃ santatīti ca.</gatha>
    <hangnum nr="696"/>
    <gatha type="1"> Evamākārabhedāva, sabbākāravarākaro;</gatha>
    <gatha type="last">Jātirūpaṃ dvidhākāsi, jātirūpavirocano.</gatha>
    <hangnum nr="697"/>
    <gatha type="1"> Jaratā navatāhāyā, rūpānaṃ pākalakkhaṇā;</gatha>
    <gatha type="last">Aniccatanti mappatti, paribhijjanalakkhaṇā.</gatha>
    <hangnum nr="698"/>
    <gatha type="1"> Iti lakkhaṇarūpaṃ tu, tividhaṃ bhinnakālikaṃ;</gatha>
    <gatha type="last">Sabhāvarūpadhammesu, taṃtaṃkālopalakkhitaṃ.</gatha>
    <hangnum nr="699"/>
    <gatha type="1"> Yena lakkhīyati rūpaṃ, bhinnākāraṃ khaṇe khaṇe;</gatha>
    <gatha type="last">Vipassanānayatthāya, tamiccāha tathāgato.</gatha>
    <hangnum nr="700"/>
    <gatha type="1"> Kabaḷīkāro āhāro,</gatha>
    <gatha type="2">Yāpetabbojalakkhaṇo;</gatha>
    <gatha type="3">Āhāro sendriyajāto,</gatha>
    <gatha type="last">Rūpakāyānupālako.</gatha>
    <hangnum nr="701"/>
    <gatha type="1"> Iccevaṃ saparicchedā, savikārā salakkhaṇā;</gatha>
    <gatha type="last">Akiccapaṭivedhāya, dayāpannena tādinā.</gatha>
    <hangnum nr="702"/>
    <gatha type="1"> Tattha  tattha yathāyogaṃ, desitāti pakāsitā;</gatha>
    <gatha type="last">Rūpadhammā sarūpena, aṭṭhavīsati sabbathā.</gatha>
    <hangnum nr="703"/>
    <gatha type="1"> Katvāna jātimekaṃ tu, tatthopacayasantatiṃ;</gatha>
    <gatha type="last">Sattavīsati rūpāni, bhavantīti viniddise.</gatha>
    <hangnum nr="704"/>
    <gatha type="1"> Bhūtattayaṃ tu phoṭṭhabbaṃ, katvā chabbīsadhāpi ca;</gatha>
    <gatha type="last">Ubhayaṃ jātiphoṭṭhabbaṃ, gahetvā pañcavīsati.</gatha>
    <hangnum nr="705"/>
    <gatha type="1"> Rūpadhammānamiccevaṃ , vibhāveyya visārado;</gatha>
    <gatha type="last">Sarūpaṃ nāmasaṅkhepaṃ, sabhāvañca salakkhaṇanti.</gatha>
    <centered>Iti rūpavibhāge sarūpakathā niṭṭhitā.</centered>
    <centered>Aṭṭhārasamo paricchedo.</centered>
  </text>
</tree>
