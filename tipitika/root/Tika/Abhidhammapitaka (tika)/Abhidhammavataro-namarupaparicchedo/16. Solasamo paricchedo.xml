<?xml version='1.0' encoding='UTF-8'?>
<tree text="16. So&#x1E37;asamo paricchedo" target="text">
  <text>
    <subhead>Abhiññāniddeso</subhead>
    <hangnum nr="1043"/>
    <gatha type="1"> Ito  paraṃ karissāmi, paññāsuddhikaraṃ paraṃ;</gatha>
    <gatha type="last">Pañcannampi abhiññānaṃ, mukhamattanidassanaṃ.</gatha>
    <hangnum nr="1044"/>
    <gatha type="1"> Rūpārūpasamāpattī,</gatha>
    <gatha type="2">Nibbattetvā panaṭṭhapi;</gatha>
    <gatha type="3">Lokikāpi abhiññāyo,</gatha>
    <gatha type="last">Bhāvetabbā vibhāvinā.</gatha>
    <hangnum nr="1045"/>
    <gatha type="1"> Catutthajjhānamattepi, suciṇṇavasinā satā;</gatha>
    <gatha type="last">Anuyogamabhiññāsu, kātuṃ vattati yogino.</gatha>
    <hangnum nr="1046"/>
    <gatha type="1"> Abhiññā  nāma bhikkhūnaṃ, sābhiññānaṃ anuttaro;</gatha>
    <gatha type="last">Alaṅkāro hi tāṇanti, satthanti ca pavuccati.</gatha>
    <hangnum nr="1047"/>
    <gatha type="1"> Nibbattitāsvabhiññāsu, yogāvacarabhikkhunā;</gatha>
    <gatha type="last">Samādhibhāvanā hissa, tadā niṭṭhaṅgatā siyā.</gatha>
    <hangnum nr="1048"/>
    <gatha type="1"> Dibbāni  cakkhusotāni, iddhicittavijānanaṃ;</gatha>
    <gatha type="last">Pubbenivāsañāṇanti, pañcābhiññā imā siyuṃ.</gatha>
    <hangnum nr="1049"/>
    <gatha type="1"> Kasiṇānulomatādīhi, catuddasanayehi ca;</gatha>
    <gatha type="last">Dametabbamabhiññāyo, pattukāmena mānasaṃ.</gatha>
    <hangnum nr="1050"/>
    <gatha type="1"> Dante samāhite suddhe, pariyodāte anaṅgaṇe;</gatha>
    <gatha type="last">Nupaklese mudubhūte, kammanīye ṭhitācale.</gatha>
    <hangnum nr="1051"/>
    <gatha type="1"> Iti aṭṭhaṅgasampanne, citte iddhividhāya ca;</gatha>
    <gatha type="last">Abhinīharati ce cittaṃ, sijjhatiddhivikubbanaṃ.</gatha>
    <hangnum nr="1052"/>
    <gatha type="1"> Abhiññāpādakajjhānaṃ, samāpajja tato pana;</gatha>
    <gatha type="last">Vuṭṭhāya hi sataṃ vāpi, sahassaṃ vā yadicchati.</gatha>
    <hangnum nr="1053"/>
    <gatha type="1"> ‘‘Sataṃ homi sataṃ homī’’-ccevaṃ katvāna mānasaṃ;</gatha>
    <gatha type="last">Abhiññāpādakajjhānaṃ, samāpajja tato pana.</gatha>
    <hangnum nr="1054"/>
    <gatha type="1"> Vuṭṭhāya punadhiṭṭhāti,</gatha>
    <gatha type="2">Sahādhiṭṭhānacetasā;</gatha>
    <gatha type="3">Sataṃ hoti hi so yogī,</gatha>
    <gatha type="last">Sahassādīsvayaṃ nayo.</gatha>
    <hangnum nr="1055"/>
    <gatha type="1"> Pādakajjhānacittaṃ tu, nimittārammaṇaṃ siyā;</gatha>
    <gatha type="last">Parikammamanānettha, satārammaṇikāni tu.</gatha>
    <hangnum nr="1056"/>
    <gatha type="1"> Tadādhiṭṭhānacittampi , satārammaṇameva taṃ;</gatha>
    <gatha type="last">Pubbe vuttappanācittaṃ, viya gotrabhunantaraṃ.</gatha>
    <hangnum nr="1057"/>
    <gatha type="1"> Tamekaṃ  jāyate tattha, catutthajjhānikaṃ mano;</gatha>
    <gatha type="last">Parikammavisesova, sesaṃ pubbasamaṃ idha.</gatha>
    <centered>Iddhividhañāṇaṃ.</centered>
    <hangnum nr="1058"/>
    <gatha type="1"> Dibbasotamidaṃ  tattha, bhāvetabbaṃ kathaṃ siyā;</gatha>
    <gatha type="last">Abhiññāpādakajjhānaṃ, samāpajja tato puna.</gatha>
    <hangnum nr="1059"/>
    <gatha type="1"> Vuṭṭhāya parikammena, kāmāvacaracetasā;</gatha>
    <gatha type="last">Saddo āvajjitabbova, mahanto sukhumopi ca.</gatha>
    <hangnum nr="1060"/>
    <gatha type="1"> Tassevaṃ pana saddassa, nimittaṃ manasi kubbato;</gatha>
    <gatha type="last">Dibbasotamidānissa, uppajjissati taṃ iti.</gatha>
    <hangnum nr="1061"/>
    <gatha type="1"> Saddesvaññataraṃ saddaṃ, katvā ārammaṇaṃ tato;</gatha>
    <gatha type="last">Uppajjitvā niruddhe tu, manodvārāvajjane puna.</gatha>
    <hangnum nr="1062"/>
    <gatha type="1"> Javanāni hi jāyante, tassa cattāri pañca vā;</gatha>
    <gatha type="last">Purimānettha cittesu, tīṇi cattāri vā pana.</gatha>
    <hangnum nr="1063"/>
    <gatha type="1"> Parikammopacārānu-lomagotrabhunāmakā;</gatha>
    <gatha type="last">Catutthaṃ pañcamaṃ vāpi, appanācittamīritaṃ.</gatha>
    <hangnum nr="1064"/>
    <gatha type="1"> Sahajātaṃ tu yaṃ ñāṇaṃ, appanāmānasena hi;</gatha>
    <gatha type="last">Taṃ ñāṇaṃ dibbasotanti, vadanti sutakovidā.</gatha>
    <hangnum nr="1065"/>
    <gatha type="1"> Thāmajātaṃ karontena, taṃ ñāṇaṃ tena yoginā;</gatha>
    <gatha type="last">‘‘Etthantaragataṃ saddaṃ, suṇāmī’’ti ca cetasā.</gatha>
    <hangnum nr="1066"/>
    <gatha type="1"> Aṅgulaṃ dvaṅgulaṃ bhiyyo,</gatha>
    <gatha type="2">Vidatthi ratanaṃ tathā;</gatha>
    <gatha type="3">Gāmo deso tato yāva,</gatha>
    <gatha type="last">Cakkavāḷā tato paraṃ.</gatha>
    <hangnum nr="1067"/>
    <gatha type="1"> Iccevaṃ tu paricchijja, vaḍḍhetabbaṃ yathākkamaṃ;</gatha>
    <gatha type="last">Eso adhigatābhiñño, pādakārammaṇena tu.</gatha>
    <hangnum nr="1068"/>
    <gatha type="1"> Phuṭṭhokāsagate  sadde, sabbe pana suṇāti so;</gatha>
    <gatha type="last">Suṇanto pāṭiyekkampi, sallakkhetuṃ pahoti so.</gatha>
    <centered>Dibbasotañāṇaṃ.</centered>
    <hangnum nr="1069"/>
    <gatha type="1"> Kathaṃ  panuppādetabbaṃ, cetopariyamānasaṃ;</gatha>
    <gatha type="last">Dibbacakkhuvaseneva, idaṃ ñāṇaṃ panijjhati.</gatha>
    <hangnum nr="1070"/>
    <gatha type="1"> Ālokaṃ pana vaḍḍhetvā, tasmā dibbena cakkhunā;</gatha>
    <gatha type="last">Hadayaṃ pana nissāya, vattamānaṃ tu lohitaṃ.</gatha>
    <hangnum nr="1071"/>
    <gatha type="1"> Disvā parassa viññeyyaṃ,</gatha>
    <gatha type="2">Hoti cittaṃ tu bhikkhunā;</gatha>
    <gatha type="3">Somanassayute citte,</gatha>
    <gatha type="last">Lohitaṃ lohitaṃ siyā.</gatha>
    <hangnum nr="1072"/>
    <gatha type="1"> Domanassayute citte, vattamāne tu kāḷakaṃ;</gatha>
    <gatha type="last">Upekkhāsahite citte, tilatelūpamaṃ siyā.</gatha>
    <hangnum nr="1073"/>
    <gatha type="1"> Tasmā  parassa sattassa, disvā hadayalohitaṃ;</gatha>
    <gatha type="last">Cetopariyañāṇaṃ taṃ, kātabbaṃ thāmataṃ gataṃ.</gatha>
    <hangnum nr="1074"/>
    <gatha type="1"> Evaṃ thāmagate tasmiṃ, yathānukkamato pana;</gatha>
    <gatha type="last">Cittameva vijānāti, vinā lohitadassanaṃ.</gatha>
    <hangnum nr="1075"/>
    <gatha type="1"> Kāmāvacaracittañca, rūpārūpesu mānasaṃ;</gatha>
    <gatha type="last">Sabbameva vijānāti, sarāgādippabhedakaṃ.</gatha>
    <centered>Cetopariyañāṇaṃ.</centered>
    <hangnum nr="1076"/>
    <gatha type="1"> Pubbenivāsañāṇena, kattabbā tadanussati;</gatha>
    <gatha type="2">Taṃ sampādetukāmena, ādikammikabhikkhunā;</gatha>
    <gatha type="last">Jhānāni pana cattāri, samāpajjānupubbato.</gatha>
    <hangnum nr="1077"/>
    <gatha type="1"> Abhiññāpādakajjhānā, vuṭṭhāya hi tato puna;</gatha>
    <gatha type="last">Bhikkhunā vajjitabbāva, nisajjā sabbapacchimā.</gatha>
    <hangnum nr="1078"/>
    <gatha type="1"> Tato  pabhuti sabbampi, paṭilomakkamā pana;</gatha>
    <gatha type="last">Sabbamāvajjitabbaṃ taṃ, divase rattiyaṃ kataṃ.</gatha>
    <hangnum nr="1079"/>
    <gatha type="1"> Paṭilomakkameneva, dutiye tatiyepi ca;</gatha>
    <gatha type="last">Divase pakkhamāsesu, tathā saṃvaccharesupi.</gatha>
    <hangnum nr="1080"/>
    <gatha type="1"> Yāva asmiṃ bhave sandhi, tāva tena ca bhikkhunā;</gatha>
    <gatha type="last">Katamāvajjitabbaṃ taṃ, purimasmiṃ bhavepi ca.</gatha>
    <hangnum nr="1081"/>
    <gatha type="1"> Cutikkhaṇepi nibbattaṃ, nāmarūpañca sādhukaṃ;</gatha>
    <gatha type="last">Evamāvajjite tasmiṃ, nāmarūpe yadā pana.</gatha>
    <hangnum nr="1082"/>
    <gatha type="1"> Tadevārammaṇaṃ katvā, nāmarūpaṃ cutikkhaṇe;</gatha>
    <gatha type="last">Manodvāre manakkāro, uppajjati tadā pana.</gatha>
    <hangnum nr="1083"/>
    <gatha type="1"> Āvajjane niruddhasmiṃ, tadevārammaṇaṃ pana;</gatha>
    <gatha type="2">Katvā javanacittāni, honti cattāri pañca vā;</gatha>
    <gatha type="last">Pubbe vuttanayeneva, sesaṃ ñeyyaṃ vibhāvinā.</gatha>
    <hangnum nr="1084"/>
    <gatha type="1"> Parikammādināmāni, purimāni bhavanti tu;</gatha>
    <gatha type="last">Pacchimaṃ appanācittaṃ, rūpāvacarikaṃ bhave.</gatha>
    <hangnum nr="1085"/>
    <gatha type="1"> Tena cittena yaṃ ñāṇaṃ, saṃyuttaṃ tena yā pana;</gatha>
    <gatha type="last">Saṃyuttā sati sā pubbe-nivāsānussatīritā.</gatha>
    <centered>Pubbenivāsānussatiñāṇaṃ.</centered>
    <hangnum nr="1086"/>
    <gatha type="1"> Rūpaṃ passitukāmena, bhikkhunā dibbacakkhunā;</gatha>
    <gatha type="last">Kasiṇārammaṇaṃ jhānaṃ, abhiññāpādakaṃ pana.</gatha>
    <hangnum nr="1087"/>
    <gatha type="1"> Abhinīhārakkhamaṃ katvā, tejokasiṇameva vā;</gatha>
    <gatha type="last">Odātakasiṇaṃ vāpi, ālokakasiṇampi vā.</gatha>
    <hangnum nr="1088"/>
    <gatha type="1"> Imesu  katapuññehi, kasiṇesu ca tīsupi;</gatha>
    <gatha type="last">Ālokakasiṇaṃ ettha, seṭṭhanti paridīpitaṃ.</gatha>
    <hangnum nr="1089"/>
    <gatha type="1"> Tasmā  tamitaraṃ vāpi, uppādetvā yathākkamaṃ;</gatha>
    <gatha type="last">Upacārabhūmiyaṃyeva, ṭhatvā taṃ pana paṇḍito.</gatha>
    <hangnum nr="1090"/>
    <gatha type="1"> Vaḍḍhetvāna ṭhapetabbaṃ, na uppādeyya appanaṃ;</gatha>
    <gatha type="last">Uppādeti sace hoti, pādakajjhānanissitaṃ.</gatha>
    <hangnum nr="1091"/>
    <gatha type="1"> Jhānassa vaḍḍhitassanto-gataṃ rūpaṃ tu yoginā;</gatha>
    <gatha type="last">Passitabbaṃ bhave rūpaṃ, passato pana tassa taṃ.</gatha>
    <hangnum nr="1092"/>
    <gatha type="1"> Parikammassa vāro hi, atikkamati tāvade;</gatha>
    <gatha type="last">Ālokopi tato tassa, khippamantaradhāyati.</gatha>
    <hangnum nr="1093"/>
    <gatha type="1"> Tasmiṃ antarahite rūpa-gatampi ca na dissati;</gatha>
    <gatha type="last">Tenātha pādakajjhānaṃ, pavisitvā tato puna.</gatha>
    <hangnum nr="1094"/>
    <gatha type="1"> Vuṭṭhāya pana āloko, pharitabbova bhikkhunā;</gatha>
    <gatha type="last">Evaṃ anukkameneva, āloko thāmavā siyā.</gatha>
    <hangnum nr="1095"/>
    <gatha type="1"> ‘‘Āloko ettha hotū’’ti,</gatha>
    <gatha type="2">Yattakaṃ ṭhānameva so;</gatha>
    <gatha type="3">Paricchindati tattheva,</gatha>
    <gatha type="last">Āloko pana tiṭṭhati.</gatha>
    <hangnum nr="1096"/>
    <gatha type="1"> Divasampi nisīditvā, passato hoti dassanaṃ;</gatha>
    <gatha type="last">Tiṇukkāya gato maggaṃ, purisettha nidassanaṃ.</gatha>
    <hangnum nr="1097"/>
    <gatha type="1"> Uppādanakkamopissa, tatrāyaṃ dibbacakkhuno;</gatha>
    <gatha type="last">Vuttappakārarūpaṃ taṃ, katvā ārammaṇaṃ pana.</gatha>
    <hangnum nr="1098"/>
    <gatha type="1"> Manodvāre manakkāre, jāte yāni tadeva ca;</gatha>
    <gatha type="last">Rūpaṃ ārammaṇaṃ katvā, jāyanti javanāni hi.</gatha>
    <hangnum nr="1099"/>
    <gatha type="1"> Kāmāvacaracittāni , tāni cattāri pañca vā;</gatha>
    <gatha type="last">Heṭṭhā vuttanayeneva, sesaṃ ñeyyaṃ vibhāvinā.</gatha>
    <hangnum nr="1100"/>
    <gatha type="1"> Atthasādhakacittaṃ taṃ, catutthajjhānikaṃ mataṃ;</gatha>
    <gatha type="last">Taṃcittasaṃyutaṃ ñāṇaṃ, dibbacakkhunti vuccati.</gatha>
    <hangnum nr="1101"/>
    <gatha type="1"> Anāgataṃsañāṇassa , yathākammupagassa ca;</gatha>
    <gatha type="last">Parikammaṃ visuṃ natthi, ijjhanti dibbacakkhunā.</gatha>
    <hangnum nr="1102"/>
    <gatha type="1"> Cutūpapātañāṇampi, dibbacakkhunti vā pana;</gatha>
    <gatha type="last">Atthato ekamevedaṃ, byañjane pana nānatā.</gatha>
    <centered>Dibbacakkhuñāṇaṃ.</centered>
    <hangnum nr="1103"/>
    <gatha type="1"> Yodha suṇāti karoti ca citte,</gatha>
    <gatha type="2">Ganthamimaṃ paramaṃ pana bhikkhu;</gatha>
    <gatha type="3">So abhidhammamahaṇṇavapāraṃ,</gatha>
    <gatha type="last">Yāti anena tarena taritvā.</gatha>
    <centered>Iti abhidhammāvatāre abhiññāniddeso nāma</centered>
    <centered>Soḷasamo paricchedo.</centered>
  </text>
</tree>
