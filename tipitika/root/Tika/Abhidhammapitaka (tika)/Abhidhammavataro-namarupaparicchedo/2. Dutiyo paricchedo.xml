<?xml version='1.0' encoding='UTF-8'?>
<tree text="2. Dutiyo paricchedo" target="text">
  <text>
    <subhead>Khandhattayasaṅkhepo</subhead>
    <hangnum nr="73"/>
    <gatha type="1">Vedanānubhavo tedhā, sukhadukkhamupekkhayā;</gatha>
    <gatha type="last">Iṭṭhāniṭṭhānubhavanamajjhānubhavalakkhaṇā.</gatha>
    <hangnum nr="74"/>
    <gatha type="1"> Kāyikaṃ mānasaṃ dukkhaṃ, sukhopekkhā ca vedanā;</gatha>
    <gatha type="last">Ekaṃ mānasameveti, pañcadhindriyabhedato.</gatha>
    <hangnum nr="75"/>
    <gatha type="1"> Yathā tathā vā saññāṇaṃ, saññā satinibandhanaṃ;</gatha>
    <gatha type="last">Chadhā chadvārasambhūtaphassajānaṃ vasena sā.</gatha>
    <hangnum nr="76"/>
    <gatha type="1">Saṅkhārā cetanā phasso,</gatha>
    <gatha type="2">Manakkārāyu saṇṭhiti;</gatha>
    <gatha type="3">Takko cāro ca vāyāmo,</gatha>
    <gatha type="last">Pīti chandodhimokkhako.</gatha>
    <hangnum nr="77"/>
    <gatha type="1"> Saddhā sati hirottappaṃ, cāgo mettā mati puna;</gatha>
    <gatha type="last">Majjhattatā ca passaddhī, kāyacittavasā duve.</gatha>
    <hangnum nr="78"/>
    <gatha type="1"> Lahutā mudukammaññapāguññamujutā tathā;</gatha>
    <gatha type="last">Dayā mudā micchāvācā, kammantājīvasaṃvaro.</gatha>
    <hangnum nr="79"/>
    <gatha type="1"> Lobho doso ca moho ca, diṭṭhi uddhaccameva ca;</gatha>
    <gatha type="last">Ahirīkaṃ anottappaṃ, vicikicchitameva ca.</gatha>
    <hangnum nr="80"/>
    <gatha type="1"> Māno  issā ca maccheraṃ, kukkuccaṃ thinamiddhakaṃ;</gatha>
    <gatha type="last">Iti eteva paññāsa, saṅkhārakkhandhasaññitā.</gatha>
    <hangnum nr="81"/>
    <gatha type="1"> Byāpāro cetanā phasso, phusanaṃ saraṇaṃ tahiṃ;</gatha>
    <gatha type="last">Manakkāro pālanāyu, samādhi avisāratā.</gatha>
    <hangnum nr="82"/>
    <gatha type="1"> Āropanānumajjaṭṭhā, takkacārā panīhanā;</gatha>
    <gatha type="last">Vīriyaṃ pīnanā pīti, chando tu kattukāmatā.</gatha>
    <hangnum nr="83"/>
    <gatha type="1"> Adhimokkho nicchayo saddhā,</gatha>
    <gatha type="2">Pasādo saraṇaṃ sati;</gatha>
    <gatha type="3">Hirī pāpajigucchā hi,</gatha>
    <gatha type="last">Ottappaṃ tassa bhīrutā.</gatha>
    <hangnum nr="84"/>
    <gatha type="1"> Alaggo ca acaṇḍikkaṃ, cāgo mettā mati pana;</gatha>
    <gatha type="last">Yāthāvabodho majjhattaṃ, samavāhitalakkhaṇaṃ.</gatha>
    <hangnum nr="85"/>
    <gatha type="1"> Cha yugāni kāyacittadaragāravathaddhatā-</gatha>
    <gatha type="last">Akammaññattagelaññakuṭilānaṃ vinodanā.</gatha>
    <hangnum nr="86"/>
    <gatha type="1"> Tānuddhatādithinādidiṭṭhādīnaṃ yathākkamaṃ;</gatha>
    <gatha type="last">Sesakādiasaddhādimāyādīnaṃ vipakkhino.</gatha>
    <hangnum nr="87"/>
    <gatha type="1"> Dukkhāpanayanakāmā, dayā modā pamodanā;</gatha>
    <gatha type="last">Vacīduccaritādīnaṃ, virāmo viratittayaṃ.</gatha>
    <hangnum nr="88"/>
    <gatha type="1"> Lobho doso ca moho ca,</gatha>
    <gatha type="2">Gedhacaṇḍamanandhanā;</gatha>
    <gatha type="3">Kamena diṭṭhi duggāho,</gatha>
    <gatha type="last">Uddhaccaṃ bhantataṃ mataṃ.</gatha>
    <hangnum nr="89"/>
    <gatha type="1"> Ahirīkamalajjattaṃ, anottappamatāsatā;</gatha>
    <gatha type="last">Saṃsayo vicikicchā hi, māno unnatilakkhaṇo.</gatha>
    <hangnum nr="90"/>
    <gatha type="1"> Parassakasampattīnaṃ ,</gatha>
    <gatha type="2">Usūyā ca nigūhanā;</gatha>
    <gatha type="3">Issāmaccherakā tāpo,</gatha>
    <gatha type="last">Katākatassa socanā.</gatha>
    <hangnum nr="91"/>
    <gatha type="1"> Thinaṃ cittassa saṅkoco, akammaññattatā pana;</gatha>
    <gatha type="last">Middhamiccevametesaṃ, lakkhaṇañca naye budho.</gatha>
    <hangnum nr="92"/>
    <gatha type="1"> Vedanādisamādhantā, satta sabbagasaññitā;</gatha>
    <gatha type="last">Takkādiadhimokkhantā, cha pakiṇṇakanāmakā.</gatha>
    <hangnum nr="93"/>
    <gatha type="1"> Saddhādayo viramantā, araṇā pañcavīsati;</gatha>
    <gatha type="last">Lobhādimiddhakantāni, saraṇāni catuddasa.</gatha>
    <hangnum nr="94"/>
    <gatha type="1"> Issāmaccherakukkuccadosā kāme dayā mudā;</gatha>
    <gatha type="last">Kāme rūpe ca sesā cha-cattālīsa tidhātujā.</gatha>
    <hangnum nr="95"/>
    <gatha type="1"> Chandanicchayamajjhattamanakkārā sauddhavā;</gatha>
    <gatha type="last">Dayādī pañca mānādī, cha yevāpana soḷasa.</gatha>
    <hangnum nr="96"/>
    <gatha type="1"> Chandādī pañca niyatā, tatthekādasa netarā;</gatha>
    <gatha type="last">Ahirīkamanottappaṃ, lokanāsanakaṃ dvayaṃ.</gatha>
    <hangnum nr="97"/>
    <gatha type="1"> Ete dve mohuddhaccāti, cattāro pāpasabbagā;</gatha>
    <gatha type="last">Lokapāladukaṃ vuttaṃ, hiriottappanāmakaṃ.</gatha>
    <hangnum nr="98"/>
    <gatha type="1"> Ārammaṇūpanijjhānā, jhānaṅgā takkacārakā;</gatha>
    <gatha type="last">Pīti ekaggatā ceti, satta vittittayena ve.</gatha>
    <hangnum nr="99"/>
    <gatha type="1"> Saddhā sati matekagga-dhiti lokavināsakā;</gatha>
    <gatha type="last">Pālakā nava cetāni, balāni avikampato.</gatha>
    <hangnum nr="100"/>
    <gatha type="1"> Ettha saddhādipañcāyu, katvātra catudhā matiṃ;</gatha>
    <gatha type="last">Vedanāhi dvisattete, indriyānādhipaccato.</gatha>
    <hangnum nr="101"/>
    <gatha type="1"> Manarūpindriyehete , sabbe indriyanāmakā;</gatha>
    <gatha type="last">Bāvīsati bhavantāyudvayaṃ katvekasaṅgahaṃ.</gatha>
    <hangnum nr="102"/>
    <gatha type="1"> Diṭṭhīhekaggatātakkasatīviratiyo pathā;</gatha>
    <gatha type="last">Aṭṭha niyyānato ādicaturo bhitvāna dvādasa.</gatha>
    <hangnum nr="103"/>
    <gatha type="1"> Phasso ca cetanā ceva,</gatha>
    <gatha type="2">Dvevetthāhāraṇattato;</gatha>
    <gatha type="3">Āhārā manavojāhi,</gatha>
    <gatha type="last">Bhavanti caturothavā.</gatha>
    <hangnum nr="104"/>
    <gatha type="1">Hetu mūlaṭṭhato pāpe,</gatha>
    <gatha type="2">Lobhādittayamīritaṃ;</gatha>
    <gatha type="3">Kusalābyākate cāpi,</gatha>
    <gatha type="last">Alobhādittayaṃ tathā.</gatha>
    <hangnum nr="105"/>
    <gatha type="1"> Diṭṭhilobhadusā kammapathāpāyassa maggato;</gatha>
    <gatha type="last">Tabbipakkhā sugatiyā, tayoti cha pathīritā.</gatha>
    <hangnum nr="106"/>
    <gatha type="1"> Passaddhādiyugāni cha, vaggattā yugaḷāni tu;</gatha>
    <gatha type="last">Upakārā sati dhī ca, bahūpakārabhāvato.</gatha>
    <hangnum nr="107"/>
    <gatha type="1">Oghāharaṇato yogā,</gatha>
    <gatha type="2">Yojanenābhavaggato;</gatha>
    <gatha type="3">Savanenāsavā diṭṭhi-</gatha>
    <gatha type="last">Mohejettha dudhā lubho.</gatha>
    <hangnum nr="108"/>
    <gatha type="1"> Daḷhaggāhena diṭṭhejā, upādānaṃ tidhā tahiṃ;</gatha>
    <gatha type="last">Diṭṭhi dosena te ganthā, ganthato diṭṭhiha dvidhā.</gatha>
    <hangnum nr="109"/>
    <gatha type="1"> Pañcāvaraṇato kāma-kaṅkhādosuddhavaṃ tapo;</gatha>
    <gatha type="last">Thinamiddhañca mohena, cha vā nīvaraṇānitha.</gatha>
    <hangnum nr="110"/>
    <gatha type="1"> Katvā  tāpuddhavaṃ ekaṃ, thinamiddhañca vuccati;</gatha>
    <gatha type="last">Kiccassāhārato ceva, vipakkhassa ca lesato.</gatha>
    <hangnum nr="111"/>
    <gatha type="1"> Diṭṭhejuddhavadosandha-</gatha>
    <gatha type="2">Kaṅkhāthinuṇṇatī  dasa;</gatha>
    <gatha type="3">Lokanāsayugenete,</gatha>
    <gatha type="last">Kilesā cittaklesato.</gatha>
    <hangnum nr="112"/>
    <gatha type="1"> Lobhadosamūhamāna-diṭṭhikaṅkhissamaccharā;</gatha>
    <gatha type="last">Saṃyojanāni diṭṭhejā, bhitvā bandhanato dudhā.</gatha>
    <hangnum nr="113"/>
    <gatha type="1"> Tāni mohuddhavaṃmānakaṅkhādosejadiṭṭhiyo;</gatha>
    <gatha type="last">Dudhādiṭṭhi tidhā lobhaṃ, bhitvā sutte dasīritā.</gatha>
    <hangnum nr="114"/>
    <gatha type="1"> Diṭṭhilobhamūhamānadosakaṅkhā tahiṃ dudhā;</gatha>
    <gatha type="last">Katvā lobhamime sattānusayā samudīritā.</gatha>
    <hangnum nr="115"/>
    <gatha type="1"> Diṭṭhi eva parāmāso, ñeyyo evaṃ samāsato;</gatha>
    <gatha type="last">Attho saṅkhārakkhandhassa, vutto vuttānusārato.</gatha>
    <centered>Iti saccasaṅkhepe khandhattayasaṅkhepo nāma</centered>
    <centered>Dutiyo paricchedo.</centered>
  </text>
</tree>
