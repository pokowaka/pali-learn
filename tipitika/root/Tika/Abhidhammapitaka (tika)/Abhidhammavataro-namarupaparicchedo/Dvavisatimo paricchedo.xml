<?xml version='1.0' encoding='UTF-8'?>
<tree text="Dv&#x101;v&#x12B;satimo paricchedo" target="text">
  <text>
    <subhead>22. Pakiṇṇakakathā</subhead>
    <hangnum nr="844"/>
    <gatha type="1"> Itthaṃ  rūpānamuppattiṃ, dīpetvā dāni vuccati;</gatha>
    <gatha type="last">Pavattikosallatthāya, tatthevetaṃ pakiṇṇakaṃ.</gatha>
    <hangnum nr="845"/>
    <gatha type="1"> Duvidhā sandhiyo tattha, missāmissavibhāgato;</gatha>
    <gatha type="last">Tividhāpi cekacatu-pañcavokārabhedato.</gatha>
    <hangnum nr="846"/>
    <gatha type="1"> Rūpamattā asaññīnaṃ, nāmābhāvā amissitā;</gatha>
    <gatha type="last">Nāmamattā arūpīnaṃ, rūpābhāvāti ca dvidhā.</gatha>
    <hangnum nr="847"/>
    <gatha type="1"> Kāmāvacarikā ceva, rūpāvacarikāti ca;</gatha>
    <gatha type="last">Duvidhā missitā ceti, bhavanti ca catubbidhā.</gatha>
    <hangnum nr="848"/>
    <gatha type="1"> Ekaccatuvokārā ca, amissā pañca sandhiyo;</gatha>
    <gatha type="last">Chabbīsatividhā missā, pañcavokārasandhiyo.</gatha>
    <hangnum nr="849"/>
    <gatha type="1"> Itthaṃ bhūmippabhedena, ekatiṃsavidhāpi ca;</gatha>
    <gatha type="last">Santatirāsibhedena, siyuṃ tiṃsavidhā kathaṃ.</gatha>
    <hangnum nr="850"/>
    <gatha type="1"> Rūpasantatisīsānaṃ ,</gatha>
    <gatha type="3">Rāsayo sattavīsati;</gatha>
    <gatha type="2">Vuttā kāme vasā tesaṃ,</gatha>
    <gatha type="last">Sattakā kāmasandhiyo.</gatha>
    <hangnum nr="851"/>
    <gatha type="1"> Vedanāsaññāsaṅkhāra-viññāṇakkhandhasaṅgahā;</gatha>
    <gatha type="last">Sabbatthāpi catassova, nāmasantatiyo siyuṃ.</gatha>
    <hangnum nr="852"/>
    <gatha type="1"> Iccubhinnaṃ vasā honti, tatthekādasakādayo;</gatha>
    <gatha type="last">Santatirāsayo pubbe, vibhattā sattakādayo.</gatha>
    <hangnum nr="853"/>
    <gatha type="1"> Ekādasakadasaka-navaṭṭhasattakā  siyuṃ;</gatha>
    <gatha type="last">Chakkena saddhiṃ viññeyyā, tasmā tattha cha saṅgahā.</gatha>
    <hangnum nr="854"/>
    <gatha type="1"> Aṭṭha santatiyo honti, rūpalokena missitā;</gatha>
    <gatha type="last">Aṭṭhako rāsi tattheko, tasmā santati vuccati.</gatha>
    <hangnum nr="855"/>
    <gatha type="1"> Jīvitanavako tveko, asaññī paṭisandhiyaṃ;</gatha>
    <gatha type="last">Arūpīnaṃ catassopi, nāmasantatiyo siyuṃ.</gatha>
    <hangnum nr="856"/>
    <gatha type="1"> Iccekakacatukkānaṃ, vasena dve amissitā;</gatha>
    <gatha type="last">Aṭṭhavīsañca missāti, tiṃseva honti sandhiyo.</gatha>
    <hangnum nr="857"/>
    <gatha type="1"> Ekuppādanirodhā ca, amissā tattha rāsayo;</gatha>
    <gatha type="last">Missitānaṃ vibhāgoyaṃ, yathāyogaṃ kathīyati.</gatha>
    <hangnum nr="858"/>
    <gatha type="1"> Uppādaṭṭhitibhaṅgānaṃ, vasā tīṇi khaṇānipi;</gatha>
    <gatha type="last">Samānāneva nāmānaṃ, ekacittakkhaṇaṃ mataṃ.</gatha>
    <hangnum nr="859"/>
    <gatha type="1"> Tulyamuppādabhaṅgānaṃ, rūpānampi khaṇadvayaṃ;</gatha>
    <gatha type="last">Ekūnapaññāsamattaṃ, ṭhitikkhaṇamudīritaṃ.</gatha>
    <hangnum nr="860"/>
    <gatha type="1"> Nāmarūpānamuppādo, bhaṅgopi hi samo mato;</gatha>
    <gatha type="last">Dandhaṃ hi vattikaṃ rūpaṃ, nāmaṃ tu lahuvattikaṃ.</gatha>
    <hangnum nr="861"/>
    <gatha type="1"> Tathā hi rūpe tiṭṭhante, cittuppādā tu soḷasa;</gatha>
    <gatha type="last">Uppajjitvā pavattitvā, bhijjanti ca lahuṃ lahuṃ.</gatha>
    <hangnum nr="862"/>
    <gatha type="1"> Tasmā  hi ekapaññāsa-khaṇarūpakkhaṇaṃ tathā;</gatha>
    <gatha type="last">Sattarasacittakkhaṇaṃ, tikhaṇanti ca vuccati.</gatha>
    <hangnum nr="863"/>
    <gatha type="1"> Cittakkhaṇaṃ hi tiṇṇannaṃ, tattha viññattikadvayaṃ;</gatha>
    <gatha type="last">Lakkhaṇattayarūpaṃ tu, salakkhaṇavavatthitaṃ.</gatha>
    <hangnum nr="864"/>
    <gatha type="1"> Tasmā hitvā dvayañcetaṃ, bāvīsatividhampi ca;</gatha>
    <gatha type="last">Rūpaṃ nāma catukkañca, salakkhaṇaniyāmitaṃ.</gatha>
    <hangnum nr="865"/>
    <gatha type="1"> Ekuppādanirodhā  ca, tattha tulyakkhaṇā matā;</gatha>
    <gatha type="last">Atulyakkhaṇadhammānaṃ, siyā bhedaṃ yathārahaṃ.</gatha>
    <hangnum nr="866"/>
    <gatha type="1"> Paṭisandhikkhaṇe jātaṃ, tasmā rūpaṃ tato paraṃ;</gatha>
    <gatha type="last">Sattarasamacittassa, bhaṅgena saha bhijjati.</gatha>
    <hangnum nr="867"/>
    <gatha type="1"> Tassa ṭhitikkhaṇe jātaṃ, rūpampi ca tato paraṃ;</gatha>
    <gatha type="last">Aṭṭhārasamacittassa, uppāde pana bhijjati.</gatha>
    <hangnum nr="868"/>
    <gatha type="1"> Tassa bhaṅgakkhaṇe jātaṃ, rūpampi ca tato paraṃ;</gatha>
    <gatha type="last">Aṭṭhārasamacittassa, ṭhitikālesu bhijjati.</gatha>
    <hangnum nr="869"/>
    <gatha type="1"> Tathā dutiyacittassa, uppādamhi samuṭṭhitaṃ;</gatha>
    <gatha type="last">Aṭṭhārasamacittassa, bhaṅgena saha bhijjati.</gatha>
    <hangnum nr="870"/>
    <gatha type="1"> Iti vuttaniyāmena, sajātikkhaṇato paraṃ;</gatha>
    <gatha type="last">Ṭhatvā ekūnapaññāsa, khaṇāni puna bhijjati.</gatha>
    <hangnum nr="871"/>
    <gatha type="1"> Tasmā ekūnapaññāsa, kalāpā saha vattare;</gatha>
    <gatha type="last">Eko jāyati eko ca, bhijjatīti ca sabbathā.</gatha>
    <hangnum nr="872"/>
    <gatha type="1"> Ekasantatisambandhā, kalāpā saha kammajā;</gatha>
    <gatha type="last">Yathānupubbaghaṭitā, ekapaññāsa labbhare.</gatha>
    <hangnum nr="873"/>
    <gatha type="1"> Sattavīsa paniccevaṃ, kāme dve rūpabhūmiyaṃ;</gatha>
    <gatha type="last">Rūpasantatisīsānaṃ, rāsayo sattakādayo.</gatha>
    <hangnum nr="874"/>
    <gatha type="1"> Ekūnatiṃsa sabbepi, kammajātā yathārahaṃ;</gatha>
    <gatha type="last">Ekapaññāsa ghaṭikā, pavattanti khaṇe khaṇe.</gatha>
    <hangnum nr="875"/>
    <gatha type="1"> Tattha  sandhikkhaṇe jātaṃ, sattarasamacetaso;</gatha>
    <gatha type="last">Uppāde bhijjaticcevaṃ, vutto aṭṭhakathānayo.</gatha>
    <hangnum nr="876"/>
    <gatha type="1"> Taṃ nayaṃ paṭibāhitvā, cittena saha bhijjati;</gatha>
    <gatha type="last">Cittena saha jātanti, vuttamācariyena hi.</gatha>
    <hangnum nr="877"/>
    <gatha type="1"> Ānāpānatakkacārā , ekuppādanirodhakā;</gatha>
    <gatha type="last">Vuttā hi yamake kāyavacīsaṅkhāranāmakā.</gatha>
    <hangnum nr="878"/>
    <gatha type="1"> Cittuppādakkhaṇe jātā, utu tassa ṭhitikkhaṇe;</gatha>
    <gatha type="last">Rūpaṃ janeti tatthāpi, utu bhaṅgakkhaṇepi ca.</gatha>
    <hangnum nr="879"/>
    <gatha type="1"> Anupubbakkamenevaṃ, jātaṃ rūpaṃ tathāparaṃ;</gatha>
    <gatha type="last">Aṭṭhārasamauppādaṭṭhitiādīsu bhijjati.</gatha>
    <hangnum nr="880"/>
    <gatha type="1"> Itthaṃ kalāpā ghaṭitā, utujāhārajāpi ca;</gatha>
    <gatha type="last">Ekasantatisambandhā, ekapaññāsa labbhare.</gatha>
    <hangnum nr="881"/>
    <gatha type="1"> Kalāpā cittajā yasmā, uppādakkhaṇasambhūtā;</gatha>
    <gatha type="last">Ghaṭikā saha labbhanti, tasmā sattaraseva te.</gatha>
    <hangnum nr="882"/>
    <gatha type="1"> Sabbepi rūpajanakā, cittuppāde yathāsakaṃ;</gatha>
    <gatha type="last">Janenti ṭhitibhaṅgesu, na janentīti kecanā.</gatha>
    <hangnum nr="883"/>
    <gatha type="1"> Kusalābyākatādīnaṃ, ekuppādanirodhatā;</gatha>
    <gatha type="last">Dhammānaṃ yamake vuttā, iti pāḷi vadanti ca.</gatha>
    <hangnum nr="884"/>
    <gatha type="1"> Kusalādikasambandhā, tattha tattha hi desitā;</gatha>
    <gatha type="last">Iti vatvā pure vuttaṃ, icchantācariyā nayaṃ.</gatha>
    <hangnum nr="885"/>
    <gatha type="1"> Iccevaṃ catusambhūtā, rūpasantatirāsayo;</gatha>
    <gatha type="last">Rūpāni ca kalāpā ca, ekābaddhā yathārahaṃ.</gatha>
    <hangnum nr="886"/>
    <gatha type="1"> Suttapavattamattānaṃ, sambuddhānampi pāṇinaṃ;</gatha>
    <gatha type="last">Yāva maraṇakālāpi, pavattanti nirantaraṃ.</gatha>
    <hangnum nr="887"/>
    <gatha type="1"> Āyukkhayā  ca maraṇaṃ, tathā kammakkhayā siyā;</gatha>
    <gatha type="last">Ubhinnaṃ vā khayā cātha, upacchedakakammunā.</gatha>
    <hangnum nr="888"/>
    <gatha type="1"> Catudhāpi marantassa, tassevaṃ tu yathārahaṃ;</gatha>
    <gatha type="last">Sattarasacittakkhaṇamattasesamhi jīvite.</gatha>
    <hangnum nr="889"/>
    <gatha type="1"> Upariccuticittassa , sattarasamacetaso;</gatha>
    <gatha type="last">Ṭhitikālamupādāya, na tu jāyati kammajaṃ.</gatha>
    <hangnum nr="890"/>
    <gatha type="1"> Tassuppādakkhaṇe jātaṃ,</gatha>
    <gatha type="2">Rūpañca cutiyā saha;</gatha>
    <gatha type="3">Bhijjatīti mato nāma,</gatha>
    <gatha type="last">Tato hoti sa puggalo.</gatha>
    <hangnum nr="891"/>
    <gatha type="1"> Cittajāhārajañcāpi, na jāyati tato paraṃ;</gatha>
    <gatha type="last">Utusambhavarūpaṃ tu, avasissati vā na vā.</gatha>
    <hangnum nr="892"/>
    <gatha type="1"> Tato vuttanayeneva, matasatto yathārahaṃ;</gatha>
    <gatha type="last">Missāmissāhi sandhīhi, punadevopapajjati.</gatha>
    <hangnum nr="893"/>
    <gatha type="1"> Tato vuttanayeneva, ekūnatiṃsa kammajā;</gatha>
    <gatha type="last">Tesamuṭṭhānikā pañca, catuttiṃsa samissitā.</gatha>
    <hangnum nr="894"/>
    <gatha type="1"> Kalāpā rāsayo honti, sattavīsatibhūmisu;</gatha>
    <gatha type="last">Iti sabbapakārena, rūpadhammā pakāsitāti.</gatha>
    <centered>Iti rūpavibhāge pakiṇṇakakathā niṭṭhitā.</centered>
    <centered>Dvāvīsatimo paricchedo.</centered>
    <centered>Niṭṭhito ca sabbathāpi rūpavibhāgo.</centered>
  </text>
</tree>
