<?xml version='1.0' encoding='UTF-8'?>
<tree text="Sattav&#x12B;satimo paricchedo" target="text">
  <text>
    <title>5. Paññattivibhāgo</title>
    <subhead>27. Pabhedakathā</subhead>
    <hangnum nr="1062"/>
    <gatha type="1"> Cittaṃ  cetasikaṃ rūpaṃ, nibbānampi ca bhājitaṃ;</gatha>
    <gatha type="last">Tasmā dāni yathāyogaṃ, paññattipi pavuccati.</gatha>
    <hangnum nr="1063"/>
    <gatha type="1"> Sā cāyaṃ atthapaññatti-nāmapaññattibhedato;</gatha>
    <gatha type="last">Duvidhā hoti paññatti, atthapaññatti tattha ca.</gatha>
    <hangnum nr="1064"/>
    <gatha type="1"> Sattasambhārasaṇṭhāna-saṅghāṭapariṇāmato;</gatha>
    <gatha type="last">Vikappupaṭṭhānākāravohārābhinivesato.</gatha>
    <hangnum nr="1065"/>
    <gatha type="1"> Tathā pavattasaṅketasiddhā atthā pakappitā;</gatha>
    <gatha type="last">Paññāpīyanti nāmāti, paññattīti pakittitā.</gatha>
    <hangnum nr="1066"/>
    <gatha type="1"> Atthā hi paramatthatthā, paññattatthāti ca dvidhā;</gatha>
    <gatha type="last">Tattha ca paramatthatthā, saccikaṭṭhā salakkhaṇā.</gatha>
    <hangnum nr="1067"/>
    <gatha type="1"> Paññattatthā  saccikaṭṭhasalakkhaṇasabhāvato;</gatha>
    <gatha type="last">Aññathā gahitā taṃtamupādāya pakappitā.</gatha>
    <hangnum nr="1068"/>
    <gatha type="1"> Tasmā upādāpaññatti, atthapaññattināmakā;</gatha>
    <gatha type="last">Paññapetabbanāmāva, paññattatthāva sabbathā.</gatha>
    <hangnum nr="1069"/>
    <gatha type="1"> Paramatthā yathāvuttā, cittacetasikādayo;</gatha>
    <gatha type="last">Paññattā itthipurisamañcapīṭhapaṭādayo.</gatha>
    <hangnum nr="1070"/>
    <gatha type="1"> Yena vuccati taṃ nāmaṃ, paññapetīti vuccati;</gatha>
    <gatha type="last">Paññattīti ca sā nāmapaññattīti tato matā.</gatha>
    <hangnum nr="1071"/>
    <gatha type="1"> Saṅkhā  samaññā paññatti, vohāroti ca bhājitā;</gatha>
    <gatha type="last">Catudhā paññapetabbapaññattīti hi vaṇṇitā.</gatha>
    <hangnum nr="1072"/>
    <gatha type="1"> Tato nāmaṃ nāmakammaṃ, nāmadheyyaṃ athāparaṃ;</gatha>
    <gatha type="last">Nirutti byañjanamabhilāpoti pana bhājitā.</gatha>
    <hangnum nr="1073"/>
    <gatha type="1"> Nāmapaññatti nāmāti, paññatti duvidhā katā;</gatha>
    <gatha type="last">Sabbeva dhammā paññattipathāti pana bhājitā.</gatha>
    <hangnum nr="1074"/>
    <gatha type="1"> Paramatthapaññattatthā, duvidhā honti tattha ca;</gatha>
    <gatha type="last">Paññattipathāva honti, paramatthā salakkhaṇā.</gatha>
    <hangnum nr="1075"/>
    <gatha type="1"> Paññattatthā paññatti ca, paññapetabbamattato;</gatha>
    <gatha type="last">Paññattipathā ca nāmapaññattipathabhāvato.</gatha>
    <hangnum nr="1076"/>
    <gatha type="1"> Nāmampi paññāpetabbameva kiñcāpi kenaci;</gatha>
    <gatha type="last">Nāmamevampetaṃ tattha, paññatticceva vaṇṇitaṃ.</gatha>
    <hangnum nr="1077"/>
    <gatha type="1"> Paññapetabbadhammā ca, tesaṃ paññāpitāpi ca;</gatha>
    <gatha type="last">Icchitabbāpi paññattipathā paññattinānatā.</gatha>
    <hangnum nr="1078"/>
    <gatha type="1"> Iti vuttānusārena, vuttaṃ aṭṭhakathānaye;</gatha>
    <gatha type="last">Nayaṃ gahetvā etthāpi, paññatti duvidhā katā.</gatha>
    <hangnum nr="1079"/>
    <gatha type="1"> Tasmimpi  paramatthā ca, saccikaṭṭhasalakkhaṇā;</gatha>
    <gatha type="last">Atthā paññattimattā ca, atthapaññattināmakā.</gatha>
    <hangnum nr="1080"/>
    <gatha type="1"> Tesaṃ paññāpikā ceva, nāmapaññattināmikā;</gatha>
    <gatha type="last">Iccevaṃ vaṇṇanāmagge, ñeyyattā tividhā katā.</gatha>
    <hangnum nr="1081"/>
    <gatha type="1"> Paramatthasaccaṃ nāma, paramatthāva tattha ca;</gatha>
    <gatha type="last">Saccikaṭṭhasabhāvattā, avisaṃvādakā hi te.</gatha>
    <hangnum nr="1082"/>
    <gatha type="1"> Sammutisaccaṃ paññattidvayaṃ vohāravuttiyā;</gatha>
    <gatha type="last">Lokasamaññādhippāyāvisaṃvādakabhāvato.</gatha>
    <hangnum nr="1083"/>
    <gatha type="1"> Iti  saccadvayampetaṃ, akkhāsi purisuttamo;</gatha>
    <gatha type="last">Tenāpi nāmasaṃviññū, vohareyyubhayampi vā.</gatha>
    <centered>Iti paññattivibhāge pabhedakathā niṭṭhitā.</centered>
    <centered>Sattavīsatimo paricchedo.</centered>
  </text>
</tree>
