<?xml version='1.0' encoding='UTF-8'?>
<tree text="15. Pannarasamo paricchedo" target="text">
  <text>
    <subhead>Arūpāvacarasamādhibhāvanāniddeso</subhead>
    <hangnum nr="980"/>
    <gatha type="1"> Rūpārūpamatītena , rūpārūpādivedinā;</gatha>
    <gatha type="last">Yāni cārūpapuññāni, sarūpenīritāni tu.</gatha>
    <hangnum nr="981"/>
    <gatha type="1"> Tesaṃ dāni pavakkhāmi, bhāvanānayamuttamaṃ;</gatha>
    <gatha type="last">Yogāvacarabhikkhūnaṃ, hitatthāya samāsato.</gatha>
    <hangnum nr="982"/>
    <gatha type="1"> ‘‘Rūpe kho vijjamānasmiṃ, daṇḍādānādayo siyuṃ;</gatha>
    <gatha type="last">Anekāpi panābādhā, cakkhurogādayo’’iti.</gatha>
    <hangnum nr="983"/>
    <gatha type="1"> Rūpe ādīnavaṃ disvā, rūpe nibbindamānaso;</gatha>
    <gatha type="last">Tassātikkamanatthāya, arūpaṃ paṭipajjati.</gatha>
    <hangnum nr="984"/>
    <gatha type="1"> Tamhā  kasiṇarūpāpi, so nibbijja visārado;</gatha>
    <gatha type="last">Apakkamitukāmo ca, sūkarābhihatova sā.</gatha>
    <hangnum nr="985"/>
    <gatha type="1"> Catutthe pana jhānasmiṃ, hutvā ciṇṇavasī vasī;</gatha>
    <gatha type="last">Catutthajjhānato dhīmā, vuṭṭhāya vidhinā puna.</gatha>
    <hangnum nr="986"/>
    <gatha type="1"> Karoti panidaṃ cittaṃ, rūpamārammaṇaṃ yato;</gatha>
    <gatha type="last">Āsannasomanassañca, thūlasantavimokkhato.</gatha>
    <hangnum nr="987"/>
    <gatha type="1"> Iti ādīnavaṃ disvā, catutthe tattha sabbaso;</gatha>
    <gatha type="last">Nikantiṃ pariyādāya, paṭhamāruppañca santato.</gatha>
    <hangnum nr="988"/>
    <gatha type="1"> Cakkavāḷapariyantaṃ, yattakaṃ vā panicchati;</gatha>
    <gatha type="last">Tattakaṃ pattharitvāna, phuṭṭhokāsañca tena taṃ.</gatha>
    <hangnum nr="989"/>
    <gatha type="1"> Ākāso  iti vānanto,</gatha>
    <gatha type="2">Ākāso iti vā puna;</gatha>
    <gatha type="3">Manasā hi karontova,</gatha>
    <gatha type="last">Ugghāṭeti pavuccati.</gatha>
    <hangnum nr="990"/>
    <gatha type="1"> Ugghāṭento hi kasiṇaṃ, na saṃvelleti taṃ pana;</gatha>
    <gatha type="last">Na cuddharati so yogī, pūvaṃ viya kapālato.</gatha>
    <hangnum nr="991"/>
    <gatha type="1"> Kevalaṃ pana taṃ neva, āvajjati na pekkhati;</gatha>
    <gatha type="last">Nāvajjanto napekkhanto, ugghāṭeti hi nāmaso.</gatha>
    <hangnum nr="992"/>
    <gatha type="1"> Kasiṇugghāṭimākāsaṃ , nimittaṃ pana taṃva so;</gatha>
    <gatha type="last">Ākāso iti cittena, āvajjati punappunaṃ.</gatha>
    <hangnum nr="993"/>
    <gatha type="1"> Āvajjato hi tassevaṃ,</gatha>
    <gatha type="2">Karoto takkāhatampi ca;</gatha>
    <gatha type="3">Pañca nīvaraṇā tassa,</gatha>
    <gatha type="last">Vikkhambhanti hi sabbaso.</gatha>
    <hangnum nr="994"/>
    <gatha type="1"> Āsevati  ca bhāveti, taṃ nimittaṃ punappunaṃ;</gatha>
    <gatha type="last">Karoto pana tasseva, santacittassa yogino.</gatha>
    <hangnum nr="995"/>
    <gatha type="1"> Tatrākāse panāppeti, paṭhamāruppamānasaṃ;</gatha>
    <gatha type="last">Idhāpi purime bhāge, tīṇi cattāri vā pana.</gatha>
    <hangnum nr="996"/>
    <gatha type="1"> Javanāni upekkhāya, sampayuttāni honti hi;</gatha>
    <gatha type="last">Catutthaṃ pañcamaṃ vāpi, hoti āruppamānasaṃ.</gatha>
    <hangnum nr="997"/>
    <gatha type="1"> Puna bhāvetukāmena, dutiyāruppamānasaṃ;</gatha>
    <gatha type="last">Suciṇṇavasinā hutvā, paṭhamāruppamānase.</gatha>
    <hangnum nr="998"/>
    <gatha type="1"> Āsannarūpāvacara-jjhānapaccatthikanti ca;</gatha>
    <gatha type="last">Dutiyāruppacittaṃva, na ca santamidanti ca.</gatha>
    <hangnum nr="999"/>
    <gatha type="1"> Evamādīnavaṃ  disvā, paṭhamāruppamānase;</gatha>
    <gatha type="last">Nikantiṃ pariyādāya, dutiyaṃ santato pana.</gatha>
    <hangnum nr="1000"/>
    <gatha type="1"> Tamākāsaṃ pharitvāna, pavattamānasaṃ pana;</gatha>
    <gatha type="last">Tañca viññāṇamiccevaṃ, kattabbaṃ manasā bahuṃ.</gatha>
    <hangnum nr="1001"/>
    <gatha type="1"> Āvajjanañca kattabbaṃ, tathā takkāhatampi ca;</gatha>
    <gatha type="last">‘‘Ananta’’nti ‘‘ananta’’nti, kātabbaṃ manasā nidha.</gatha>
    <hangnum nr="1002"/>
    <gatha type="1"> Tasmiṃ pana nimittasmiṃ, vicārentassa mānasaṃ;</gatha>
    <gatha type="last">Upacārena taṃ cittaṃ, samādhiyati yogino.</gatha>
    <hangnum nr="1003"/>
    <gatha type="1"> Āsevati ca bhāveti, taṃ nimittaṃ punappunaṃ;</gatha>
    <gatha type="last">Tassa cevaṃ karontassa, satisampannacetaso.</gatha>
    <hangnum nr="1004"/>
    <gatha type="1"> Ākāsaṃ phusaviññāṇe, dutiyāruppamānasaṃ;</gatha>
    <gatha type="last">Appeti appanā yasmiṃ, nayo vuttanayova so.</gatha>
    <hangnum nr="1005"/>
    <gatha type="1"> Ākāsoyamanantoti, evamākāsameva taṃ;</gatha>
    <gatha type="last">Pharitvā pavattaviññāṇaṃ, ‘‘viññāṇañca’’nti vuccati.</gatha>
    <hangnum nr="1006"/>
    <gatha type="1"> Manakkāravasenāpi, anantaṃ paridīpitaṃ;</gatha>
    <gatha type="last">‘‘Viññāṇānanta’’micceva, vattabbaṃ panidaṃ siyā.</gatha>
    <hangnum nr="1007"/>
    <gatha type="1"> Atha  bhāvetukāmena, tatiyāruppamānasaṃ;</gatha>
    <gatha type="last">Suciṇṇavasinā hutvā, dutiyāruppamānase.</gatha>
    <hangnum nr="1008"/>
    <gatha type="1"> Āsannapaṭhamāruppa-cittapaccatthikanti ca;</gatha>
    <gatha type="last">Tatiyāruppacittaṃva, na ca santamidanti ca.</gatha>
    <hangnum nr="1009"/>
    <gatha type="1"> Evamādīnavaṃ disvā, dutiyāruppamānase;</gatha>
    <gatha type="last">Nikantiṃ pariyādāya, tatiyaṃ santato pana.</gatha>
    <hangnum nr="1010"/>
    <gatha type="1"> Evaṃ manasi katvāna, kātabbo manasā puna;</gatha>
    <gatha type="last">Paṭhamāruppaviññāṇā-bhāvo tasseva suññato.</gatha>
    <hangnum nr="1011"/>
    <gatha type="1"> Taṃ  panākāsaviññāṇaṃ, akatvā manasā puna;</gatha>
    <gatha type="last">‘‘Natthi natthī’’ti vātena, ‘‘suññaṃ suñña’’nti vā tato.</gatha>
    <hangnum nr="1012"/>
    <gatha type="1"> Āvajjitabbamevañhi, kattabbaṃ manasāpi ca;</gatha>
    <gatha type="last">Takkāhatañca kātabbaṃ, punappunaṃva dhīmatā.</gatha>
    <hangnum nr="1013"/>
    <gatha type="1"> Tasmiṃ nimitte tassevaṃ, vicārentassa mānasaṃ;</gatha>
    <gatha type="last">Sati tiṭṭhati bhiyyopi, samādhiyati mānasaṃ.</gatha>
    <hangnum nr="1014"/>
    <gatha type="1"> Āsevati ca bhāveti, taṃ nimittaṃ punappunaṃ;</gatha>
    <gatha type="last">Tassa cevaṃ karontassa, satisampannacetaso.</gatha>
    <hangnum nr="1015"/>
    <gatha type="1"> Kasiṇugghāṭimākāsaṃ, pharitvāna samantato;</gatha>
    <gatha type="last">Viññāṇassa pavattassa, natthibhāve abhāvake.</gatha>
    <hangnum nr="1016"/>
    <gatha type="1"> Tatiyāruppaviññāṇaṃ,</gatha>
    <gatha type="2">Taṃ panāppeti yogino;</gatha>
    <gatha type="3">Appanāya nayopettha,</gatha>
    <gatha type="last">Hoti vuttanayova so.</gatha>
    <hangnum nr="1017"/>
    <gatha type="1"> Ākāsagataviññāṇaṃ, dutiyāruppacakkhunā;</gatha>
    <gatha type="last">Passanto viharitvāna, ‘‘natthi natthī’’tiādinā.</gatha>
    <hangnum nr="1018"/>
    <gatha type="1"> Parikammamanakkāre , tasmiṃ antarahite pana;</gatha>
    <gatha type="last">Tassāpagamamattaṃva, passanto vasatī ca so.</gatha>
    <hangnum nr="1019"/>
    <gatha type="1"> Sannipātaṃ yathā koci, disvā saṅghassa katthaci;</gatha>
    <gatha type="last">Gate saṅghe tu taṃ ṭhānaṃ, suññamevānupassati.</gatha>
    <hangnum nr="1020"/>
    <gatha type="1"> Puna bhāvetukāmena, catutthāruppamānasaṃ;</gatha>
    <gatha type="last">Suciṇṇavasinā hutvā, tatiyāruppamānase.</gatha>
    <hangnum nr="1021"/>
    <gatha type="1"> Āsannadutiyāruppa-cittapaccatthikanti ca;</gatha>
    <gatha type="last">Catutthāruppacittaṃva, na ca santamidanti ca.</gatha>
    <hangnum nr="1022"/>
    <gatha type="1"> Evamādīnavaṃ  disvā, tatiyāruppamānase;</gatha>
    <gatha type="last">Nikantiṃ pariyādāya, catutthaṃ santato pana.</gatha>
    <hangnum nr="1023"/>
    <gatha type="1"> Evaṃ manasi katvāna, puna tattheva dhīmatā;</gatha>
    <gatha type="last">Abhāvārammaṇaṃ katvā, sampavattamidaṃ mano.</gatha>
    <hangnum nr="1024"/>
    <gatha type="1"> ‘‘Santaṃ santamidaṃ citta’’-miccevaṃ taṃ punappunaṃ;</gatha>
    <gatha type="last">Hoti āvajjitabbañca, kātabbaṃ manasāpi ca.</gatha>
    <hangnum nr="1025"/>
    <gatha type="1"> Tasmiṃ nimitte tassevaṃ, vicārentassa mānasaṃ;</gatha>
    <gatha type="last">Sati tiṭṭhati bhiyyopi, samādhiyati mānasaṃ.</gatha>
    <hangnum nr="1026"/>
    <gatha type="1"> Āsevati ca bhāveti, taṃ nimittaṃ punappunaṃ;</gatha>
    <gatha type="last">Tassa cevaṃ karontassa, satisampannacetaso.</gatha>
    <hangnum nr="1027"/>
    <gatha type="1"> Tatiyāruppasaṅkhāta-khandhesu ca catūsupi;</gatha>
    <gatha type="last">Catutthāruppaviññāṇaṃ, taṃ panāppeti yogino.</gatha>
    <hangnum nr="1028"/>
    <gatha type="1"> Appanāya  nayopettha, heṭṭhā vuttanayūpamo;</gatha>
    <gatha type="last">Apicettha visesoyaṃ, veditabbo vibhāvinā.</gatha>
    <hangnum nr="1029"/>
    <gatha type="1"> ‘‘Aho santā vatāya’’nti, samāpatti padissati;</gatha>
    <gatha type="last">Yā panābhāvamattampi, katvā ṭhassati gocaraṃ.</gatha>
    <hangnum nr="1030"/>
    <gatha type="1"> Santārammaṇatāyeva, ‘‘santāya’’nti vipassati;</gatha>
    <gatha type="last">Santato ce manakkāro, kathañca samatikkamo.</gatha>
    <hangnum nr="1031"/>
    <gatha type="1"> Anāpajjitukāmattā , hoteva samatikkamo;</gatha>
    <gatha type="last">‘‘Samāpajjāmahameta’’-miccābhogo na vijjati.</gatha>
    <hangnum nr="1032"/>
    <gatha type="1"> Santato taṃ karonto hi, manasā sukhumaṃ paraṃ;</gatha>
    <gatha type="last">Asaññaṃ pana dubbalyaṃ, pāpuṇāti mahaggataṃ.</gatha>
    <hangnum nr="1033"/>
    <gatha type="1"> Nevasaññī ca nāsaññī,</gatha>
    <gatha type="last">Yāya saññāya hoti so;</gatha>
    <gatha type="3">Na  kevalaṃ tu saññāva,</gatha>
    <gatha type="last">Edisī atha kho pana.</gatha>
    <hangnum nr="1034"/>
    <gatha type="1"> Evameva bhavantettha, sukhumā vedanādayo;</gatha>
    <gatha type="last">Pattamakkhanatelena, maggasmiṃ udakena ca.</gatha>
    <hangnum nr="1035"/>
    <gatha type="1"> Sāvetabbo ayaṃ attho, catutthāruppabodhane;</gatha>
    <gatha type="last">Paṭusaññāya kiccassa, nevakkaraṇato ayaṃ.</gatha>
    <hangnum nr="1036"/>
    <gatha type="1"> ‘‘Nevasaññā’’ti niddiṭṭhā, catutthāruppasambhavā;</gatha>
    <gatha type="last">Paṭusaññāya kiccaṃ sā, kātuṃ sakkoti neva ca.</gatha>
    <hangnum nr="1037"/>
    <gatha type="1"> Yathā dahanakiccaṃ tu, tejodhātu sukhodake;</gatha>
    <gatha type="2">Sā saṅkhārāvasesattā, sukhumattena vijjati;</gatha>
    <gatha type="last">Tasmā pana ca sā saññā, ‘‘nāsaññā’’ti pavuccati.</gatha>
    <hangnum nr="1038"/>
    <gatha type="1"> Etā hi rūpamākāsaṃ,</gatha>
    <gatha type="2">Viññāṇaṃ tadabhāvakaṃ;</gatha>
    <gatha type="3">Atikkamitvā kamato,</gatha>
    <gatha type="last">Catasso honti āha ca.</gatha>
    <hangnum nr="1039"/>
    <gatha type="1"> ‘‘Ārammaṇātikkamato, catassopi bhavantimā;</gatha>
    <gatha type="last">Aṅgātikkamametāsaṃ, na icchanti vibhāvino.</gatha>
    <hangnum nr="1040"/>
    <gatha type="1"> Supaṇītatarā  honti,</gatha>
    <gatha type="2">Pacchimā pacchimā idha;</gatha>
    <gatha type="3">Upamā tattha viññeyyā,</gatha>
    <gatha type="last">Pāsādatalasāṭikā’’ti.</gatha>
    <hangnum nr="1041"/>
    <gatha type="1"> Saṅkhepena mayāruppa-samāpattinayo ayaṃ;</gatha>
    <gatha type="last">Dassito dassito suddha-dassinā piyadassinā.</gatha>
    <hangnum nr="1042"/>
    <gatha type="1"> Rūpārūpajjhānasamāpattividhānaṃ ,</gatha>
    <gatha type="2">Jānātimaṃ sārataraṃ yo pana bhikkhu;</gatha>
    <gatha type="3">Rūpārūpajjhānasamāpattīsu dakkho,</gatha>
    <gatha type="last">Rūpārūpaṃ yāti bhavaṃ so abhibhuyya.</gatha>
    <centered>Iti abhidhammāvatāre arūpāvacarasamādhibhāvanāniddeso nāma</centered>
    <centered>Pannarasamo paricchedo.</centered>
  </text>
</tree>
