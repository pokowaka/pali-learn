<?xml version='1.0' encoding='UTF-8'?>
<tree text="1. Pa&#x1E6D;hamo paricchedo" target="text">
  <text>
    <subhead>Rūpasaṅkhepo</subhead>
    <hangnum nr="3"/>
    <gatha type="1">Saccāni paramatthañca, sammutiñcāti dve tahiṃ;</gatha>
    <gatha type="last">Thaddhabhāvādinā ñeyyaṃ, saccaṃ taṃ paramatthakaṃ.</gatha>
    <hangnum nr="4"/>
    <gatha type="1"> Sannivesavisesādiñeyyaṃ sammuti taṃ dvayaṃ;</gatha>
    <gatha type="last">Bhāvasaṅketasiddhīnaṃ, tathattā saccamīritaṃ.</gatha>
    <hangnum nr="5"/>
    <gatha type="1"> Paramattho sanibbānapañcakkhandhettha rāsito;</gatha>
    <gatha type="last">Khandhattho ca samāsetvā, vuttotītādibhedanaṃ.</gatha>
    <hangnum nr="6"/>
    <gatha type="1"> Vedanādīsupekasmiṃ, khandhasaddo tu ruḷhiyā;</gatha>
    <gatha type="last">Samuddādekadese tu, samuddādiravo yathā.</gatha>
    <hangnum nr="7"/>
    <gatha type="1"> Tattha sītādiruppattā, rūpaṃ bhvāpānalānilaṃ;</gatha>
    <gatha type="last">Bhūtaṃ kathinadavatāpacanīraṇabhāvakaṃ.</gatha>
    <hangnum nr="8"/>
    <gatha type="1"> Cakkhu  sotañca ghānañca, jivhā kāyo pabhā ravo;</gatha>
    <gatha type="last">Gandho rasojā itthī ca, pumā vatthu ca jīvitaṃ.</gatha>
    <hangnum nr="9"/>
    <gatha type="1"> Khaṃ jāti jaratā bhaṅgo, rūpassa lahutā tathā;</gatha>
    <gatha type="last">Mudukammaññatā kāyavacīviññatti bhūtikaṃ.</gatha>
    <hangnum nr="10"/>
    <gatha type="1"> Cakkhādī daṭṭhukāmādihetukammajabhūtikā;</gatha>
    <gatha type="last">Pasādā rūpasaddādī, cakkhuñāṇādigocarā.</gatha>
    <hangnum nr="11"/>
    <gatha type="1"> Ojā hi yāpanā itthipumaliṅgādihetukaṃ;</gatha>
    <gatha type="last">Bhāvadvayaṃ tu kāyaṃva, byāpi no sahavuttikaṃ.</gatha>
    <hangnum nr="12"/>
    <gatha type="1"> Nissayaṃ vatthu dhātūnaṃ, dvinnaṃ kammajapālanaṃ;</gatha>
    <gatha type="last">Jīvitaṃ uppalādīnaṃ, udakaṃva ṭhitikkhaṇe.</gatha>
    <hangnum nr="13"/>
    <gatha type="1"> Khaṃ  rūpānaṃ paricchedo, jātiādittayaṃ pana;</gatha>
    <gatha type="last">Rūpanibbatti pāko ca, bhedo ceva yathākkamaṃ.</gatha>
    <hangnum nr="14"/>
    <gatha type="1"> Lahutādittayaṃ taṃ hi, rūpānaṃ kamato siyā;</gatha>
    <gatha type="last">Adandhathaddhatā cāpi, kāyakammānukūlatā.</gatha>
    <hangnum nr="15"/>
    <gatha type="1"> Abhikkamādijanakacittajassānilassa hi;</gatha>
    <gatha type="last">Vikāro kāyaviññatti, rūpatthambhādikāraṇaṃ.</gatha>
    <hangnum nr="16"/>
    <gatha type="1"> Vacībhedakacittena, bhūtabhūmivikāratā;</gatha>
    <gatha type="last">Vacīviññattupādinnaghaṭṭanasseva kāraṇaṃ.</gatha>
    <hangnum nr="17"/>
    <gatha type="1"> Rūpamabyākataṃ sabbaṃ, vippayuttamahetukaṃ;</gatha>
    <gatha type="last">Anālambaṃ parittādi, iti ekavidhaṃ naye.</gatha>
    <hangnum nr="18"/>
    <gatha type="1"> Ajjhattikāni cakkhādī, pañceteva pasādakā;</gatha>
    <gatha type="last">Vatthunā vatthu tāneva, dvārā viññattibhī saha.</gatha>
    <hangnum nr="19"/>
    <gatha type="1"> Sesaṃ bāvīsati cekavīsa vīsati bāhiraṃ;</gatha>
    <gatha type="last">Appasādamavatthuṃ ca, advārañca yathākkamaṃ.</gatha>
    <hangnum nr="20"/>
    <gatha type="1"> Pasādā pañca bhāvāyu, indriyanindriyetaraṃ;</gatha>
    <gatha type="last">Vināpaṃ ādito yāva, rasā thūlaṃ na cetaraṃ.</gatha>
    <hangnum nr="21"/>
    <gatha type="1"> Aṭṭhakaṃ  avinibbhogaṃ, vaṇṇagandharasojakaṃ;</gatha>
    <gatha type="last">Bhūtaṃ taṃ tu vinibbhogamitaranti viniddise.</gatha>
    <hangnum nr="22"/>
    <gatha type="1"> Aṭṭhārasādito rūpā, nipphannaṃ tu na cetaraṃ;</gatha>
    <gatha type="last">Phoṭṭhabbamāpavajjaṃ tu, bhūtaṃ kāme na cetaraṃ.</gatha>
    <hangnum nr="23"/>
    <gatha type="1"> Sekkhasappaṭighāsekkhapaṭighaṃ dvayavajjitaṃ;</gatha>
    <gatha type="last">Vaṇṇaṃ taditaraṃ thūlaṃ, sukhumañceti taṃ tidhā.</gatha>
    <hangnum nr="24"/>
    <gatha type="1"> Kammajākammajaṃnevakammākammajato tidhā;</gatha>
    <gatha type="last">Cittojautujādīnaṃ, vasenāpi tidhā tathā.</gatha>
    <hangnum nr="25"/>
    <gatha type="1"> Diṭṭhaṃ  sutaṃ mutañcāpi, viññātaṃ vata cetasā;</gatha>
    <gatha type="last">Ekamekañca pañcāpi, vīsati ca kamā siyuṃ.</gatha>
    <hangnum nr="26"/>
    <gatha type="1"> Hadayaṃ vatthu viññatti, dvāraṃ cakkhādipañcakaṃ;</gatha>
    <gatha type="last">Vatthu dvārañca sesāni, vatthu dvārañca no siyā.</gatha>
    <hangnum nr="27"/>
    <gatha type="1"> Nipphannaṃ rūparūpaṃ khaṃ, paricchedotha lakkhaṇaṃ;</gatha>
    <gatha type="last">Jātiādittayaṃ rūpaṃ, vikāro lahutādikaṃ.</gatha>
    <hangnum nr="28"/>
    <gatha type="1"> Yathā saṅkhatadhammānaṃ, lakkhaṇaṃ saṅkhataṃ tathā;</gatha>
    <gatha type="last">Paricchedādikaṃ rūpaṃ, tajjātimanatikkamā.</gatha>
    <hangnum nr="29"/>
    <gatha type="1"> Kammacittānalāhārapaccayānaṃ vasenidha;</gatha>
    <gatha type="last">Ñeyyā pavatti rūpassa, piṇḍānañca vasā kathaṃ.</gatha>
    <hangnum nr="30"/>
    <gatha type="1">Kammajaṃ sendriyaṃ vatthu, viññatti cittajā ravo;</gatha>
    <gatha type="last">Cittaggijo lahutādittayaṃ cittānalannajaṃ.</gatha>
    <hangnum nr="31"/>
    <gatha type="1"> Aṭṭhakaṃ jāti cākāso, catujā jaratā khayaṃ;</gatha>
    <gatha type="last">Kutoci neva jātaṃ tappākabhedaṃ hi taṃ dvayaṃ.</gatha>
    <hangnum nr="32"/>
    <gatha type="1"> Jātiyāpi na jātattaṃ, kutociṭṭhakathānayā;</gatha>
    <gatha type="last">Lakkhaṇābhāvato tassā, sati tasmiṃ na niṭṭhiti.</gatha>
    <hangnum nr="33"/>
    <gatha type="1"> Kammacittānalannehi, piṇḍā nava ca satta ca;</gatha>
    <gatha type="last">Cattāro dve ca viññeyyā, sajīve dve ajīvake.</gatha>
    <hangnum nr="34"/>
    <gatha type="1"> Aṭṭhakaṃ  jīvitenāyunavakaṃ bhāvavatthunā;</gatha>
    <gatha type="last">Cakkhādī pañca dasakā, kalāpā nava kammajā.</gatha>
    <hangnum nr="35"/>
    <gatha type="1"> Suddhaṭṭhaviññattiyuttanavakopi ca dasako;</gatha>
    <gatha type="last">Suddhasaddena navako, lahutādidasekako.</gatha>
    <hangnum nr="36"/>
    <gatha type="1"> Viññattilahutādīhi, puna dvādasa terasa;</gatha>
    <gatha type="last">Cittajā iti viññeyyā, kalāpā satta vā cha vā.</gatha>
    <hangnum nr="37"/>
    <gatha type="1"> Suddhaṭṭhaṃ  saddanavakaṃ, lahutādidasekakaṃ;</gatha>
    <gatha type="last">Saddenalahutādīhi, caturotujakaṇṇikā.</gatha>
    <hangnum nr="38"/>
    <gatha type="1"> Suddhaṭṭhalahutādīhi, annajā dvetime nava;</gatha>
    <gatha type="last">Satta cattāri dve ceti, kalāpā vīsatī dvibhi.</gatha>
    <hangnum nr="39"/>
    <gatha type="1"> Tayaṭṭhakā ca cattāro, navakā dasakā nava;</gatha>
    <gatha type="last">Tayo dveko ca ekena, dasa dvīhi ca tīhi ca.</gatha>
    <hangnum nr="40"/>
    <gatha type="1"> Catunnampi ca dhātūnaṃ, adhikaṃsavasenidha;</gatha>
    <gatha type="last">Rūpabhedotha viññeyyo, kammacittānalannajo.</gatha>
    <hangnum nr="41"/>
    <gatha type="1"> Kesādimatthaluṅgantā, pathavaṃsāti vīsati;</gatha>
    <gatha type="last">Pittādimuttakantā te, jalaṃsā dvādasīritā.</gatha>
    <hangnum nr="42"/>
    <gatha type="1"> Yena santappanaṃ yena, jīraṇaṃ dahanaṃ tathā;</gatha>
    <gatha type="last">Yenasitādipākoti, caturaṃsānalādhikā.</gatha>
    <hangnum nr="43"/>
    <gatha type="1"> Uddhādhogamakucchiṭṭhā, koṭṭhāseyyaṅgasāri ca;</gatha>
    <gatha type="last">Assāsoti ca viññeyyā, chaḷaṃsā vāyunissitā.</gatha>
    <hangnum nr="44"/>
    <gatha type="1"> Pubbamuttakarīsañcudariyaṃ caturotujā;</gatha>
    <gatha type="last">Kammā pācaggi cittamhā-ssāsoti chapi ekajā.</gatha>
    <hangnum nr="45"/>
    <gatha type="1"> Sedasiṅghānikassu ca, kheḷo cittotusambhavā;</gatha>
    <gatha type="last">Dvijā dvattiṃsa koṭṭhāsā, sesā eva catubbhavā.</gatha>
    <hangnum nr="46"/>
    <gatha type="1"> Ekajesvādicatūsu, utujā caturaṭṭhakā;</gatha>
    <gatha type="last">Jīvītanavako pācessāse cittabhavaṭṭhako.</gatha>
    <hangnum nr="47"/>
    <gatha type="1"> Dvijesu  manatejehi, dve dve honti panaṭṭhakā;</gatha>
    <gatha type="last">Sesatejānilaṃsesu, ekekamhi tayo tayo.</gatha>
    <hangnum nr="48"/>
    <gatha type="1"> Aṭṭhakojamanaggīhi, honti aṭṭhasu kammato;</gatha>
    <gatha type="last">Aṭṭhāyunavakā evaṃ, ime aṭṭha catubbhavā.</gatha>
    <hangnum nr="49"/>
    <gatha type="1"> Catuvīsesu  sesesu, catujesuṭṭhakā tayo;</gatha>
    <gatha type="last">Ekekamhi ca viññeyyā, piṇḍā cittānalannajā.</gatha>
    <hangnum nr="50"/>
    <gatha type="1"> Kammajā kāyabhāvavhā, dasakāpi siyuṃ tahiṃ;</gatha>
    <gatha type="last">Catuvīsesu aṃsesu, ekekamhi duve duve.</gatha>
    <hangnum nr="51"/>
    <gatha type="1"> Pañcāpi cakkhusotādī, padesadasakā puna;</gatha>
    <gatha type="last">Navakā saddasaṅkhātā, dveticcevaṃ kalāpato.</gatha>
    <hangnum nr="52"/>
    <gatha type="1"> Tepaññāsa dasekañca, navuttarasatāni ca;</gatha>
    <gatha type="last">Dasakā navakā ceva, aṭṭhakā ca siyuṃ kamā.</gatha>
    <hangnum nr="53"/>
    <gatha type="1"> Sekapañcasataṃ kāye, sahassaṃ taṃ pavattati;</gatha>
    <gatha type="last">Paripuṇṇindriye rūpaṃ, nipphannaṃ dhātubhedato.</gatha>
    <hangnum nr="54"/>
    <gatha type="1"> Cittuppāde siyuṃ rūpa-hetū kammādayo pana;</gatha>
    <gatha type="last">Ṭhiti na pāṭhe cittassa, na bhaṅge rūpasambhavo.</gatha>
    <hangnum nr="55"/>
    <gatha type="1"> ‘‘Aññathattaṃ ṭhitassā’’ti, vuttattāva ṭhitikkhaṇaṃ;</gatha>
    <gatha type="last">Atthīti ce pabandhena, ṭhiti tattha pavuccati.</gatha>
    <hangnum nr="56"/>
    <gatha type="1"> Atha vā tikkhaṇe kammaṃ, cittamattudayakkhaṇe;</gatha>
    <gatha type="last">Utuojāttano ṭhāne, rūpahetū bhavanti hi.</gatha>
    <hangnum nr="57"/>
    <gatha type="1"> Seyyassādikkhaṇe kāya-</gatha>
    <gatha type="2">Bhāvavatthuvasā tayo;</gatha>
    <gatha type="3">Dasakā hontibhāvissa,</gatha>
    <gatha type="last">Vinā bhāvaṃ duve siyuṃ.</gatha>
    <hangnum nr="58"/>
    <gatha type="1"> Tato  parañca kammaggicittajā te ca piṇḍikā;</gatha>
    <gatha type="last">Aṭṭhakā ca duve pubbe, vuttavuttakkhaṇe vade.</gatha>
    <hangnum nr="59"/>
    <gatha type="1"> Kālenāhārajaṃ hoti, cakkhādidasakāni ca;</gatha>
    <gatha type="last">Catupaccayato rūpaṃ, sampiṇḍevaṃ pavattati.</gatha>
    <hangnum nr="60"/>
    <gatha type="1"> Taṃ  sattarasacittāyu, vinā viññattilakkhaṇaṃ;</gatha>
    <gatha type="last">Santatāmaraṇā rūpaṃ, jarādiphalamāvahaṃ.</gatha>
    <hangnum nr="61"/>
    <gatha type="1"> Bhaṅgā sattarasuppāde, jāyate kammajaṃ na taṃ;</gatha>
    <gatha type="last">Taduddhaṃ jāyate tasmā, takkhayā maraṇaṃ bhave.</gatha>
    <hangnum nr="62"/>
    <gatha type="1"> Āyukammubhayesaṃ vā, khayena maraṇaṃ bhave;</gatha>
    <gatha type="last">Upakkamena vā kesañcupacchedakakammunā.</gatha>
    <hangnum nr="63"/>
    <gatha type="1"> Opapātikabhāvissa, dasakā satta kammajā;</gatha>
    <gatha type="last">Kāme ādo bhavantaggijāhi pubbeva bhūyate.</gatha>
    <hangnum nr="64"/>
    <gatha type="1"> Ādikappanarānañca, apāye andhakassa ca;</gatha>
    <gatha type="last">Badhirassāpi ādo cha, pubbevetarajā siyuṃ.</gatha>
    <hangnum nr="65"/>
    <gatha type="1"> Tatthevandhabadhirassa, pañca honti abhāvino;</gatha>
    <gatha type="last">Yuttiyā idha viññeyyā, pañca vā caturopi vā.</gatha>
    <hangnum nr="66"/>
    <gatha type="1"> Cakkhādittayahīnassa, caturova bhavantiti;</gatha>
    <gatha type="last">Vuttaṃ upaparikkhitvā, gahetabbaṃ vijānatā.</gatha>
    <hangnum nr="67"/>
    <gatha type="1"> Rūpe jīvitachakkañca, cakkhādisattakattayaṃ;</gatha>
    <gatha type="last">Pañca cha utucittehi, pañca chāsaññinaṃ bhave.</gatha>
    <hangnum nr="68"/>
    <gatha type="1"> Pañcadhātvādiniyamā, pāṭhe gandharasojanaṃ;</gatha>
    <gatha type="last">Nuppatti tattha bhūtānaṃ, aphoṭṭhabbapavattinaṃ.</gatha>
    <hangnum nr="69"/>
    <gatha type="1"> Thaddhuṇhīraṇabhāvova, natthi dhātvādikiccato;</gatha>
    <gatha type="last">Aññaṃ gandhādīnaṃ tesaṃ, takkiccenopaladdhito.</gatha>
    <hangnum nr="70"/>
    <gatha type="1"> Rūpe sappaṭighattādi, tattha ruppanatā viya;</gatha>
    <gatha type="last">Ghaṭṭanañca ravuppādassaññatthasseva hetutā.</gatha>
    <hangnum nr="71"/>
    <gatha type="1"> Icchitabbamimekantamevaṃ  pāṭhāvirodhato;</gatha>
    <gatha type="last">Atha vā tehi viññeyyaṃ, dasakaṃ navakaṭṭhakaṃ.</gatha>
    <hangnum nr="72"/>
    <gatha type="1"> Sabbaṃ  kāmabhave rūpaṃ, rūpe ekūnavīsati;</gatha>
    <gatha type="last">Asaññīnaṃ dasa gandharasojāhi ca brahmunaṃ.</gatha>
    <centered>Iti saccasaṅkhepe rūpasaṅkhepo nāma</centered>
    <centered>Paṭhamo paricchedo.</centered>
  </text>
</tree>
