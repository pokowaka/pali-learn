<?xml version='1.0' encoding='UTF-8'?>
<tree text="8. A&#x1E6D;&#x1E6D;hamo paricchedo" target="text">
  <text>
    <subhead>Kasiṇāsubhavibhāgo</subhead>
    <hangnum nr="880"/>
    <gatha type="1"> Ito  paraṃ pavakkhāmi, bhāvanānayamuttamaṃ;</gatha>
    <gatha type="last">Nāmarūpaṃ pariggayha, paṭipajjitumīhato.</gatha>
    <hangnum nr="881"/>
    <gatha type="1"> Bhāvanā duvidhā tattha, samatho ca vipassanā;</gatha>
    <gatha type="last">Samatho duvidho tattha, paritto ca mahaggato.</gatha>
    <hangnum nr="882"/>
    <gatha type="1"> Upacāramanuppatto, parittoti pavuccati;</gatha>
    <gatha type="last">Mahaggatappanāpatto, samatho lokiyo mato.</gatha>
    <hangnum nr="883"/>
    <gatha type="1"> Kasiṇāni dasāsubhā, dasadhānussatī tathā;</gatha>
    <gatha type="last">Appamaññā ca saññā ca, vavatthāruppakāni ca.</gatha>
    <hangnum nr="884"/>
    <gatha type="1"> Kammaṭṭhānāni tatthāhu, cattālīsa vicakkhaṇā;</gatha>
    <gatha type="last">Yatthānuyogaṃ kubbantā, bhāventi samathadvayaṃ.</gatha>
    <hangnum nr="885"/>
    <gatha type="1"> Taṃ  payogavisuddhena, patvānopāyasampadaṃ;</gatha>
    <gatha type="last">Ajjhāsayaṃ visodhetvā, bhāvetabbanti bhāsitaṃ.</gatha>
    <hangnum nr="886"/>
    <gatha type="1"> Kathaṃ karonto cārittaṃ, vārittañca vivajjiya;</gatha>
    <gatha type="last">Pātimokkhaṃ samādāya, saddhāya paripūraye.</gatha>
    <hangnum nr="887"/>
    <gatha type="1"> Paṭisaṅkhāya sodhetvā, chadvāresu malāsavaṃ;</gatha>
    <gatha type="last">Chaḷindriyāni medhāvī, satārakkhena gopaye.</gatha>
    <hangnum nr="888"/>
    <gatha type="1"> Pāpakājīvanissaṅgo, kuhakācāranissaṭo;</gatha>
    <gatha type="last">Ājīvaṃ parisodheyya, pahitatteṭṭhisuddhiyā.</gatha>
    <hangnum nr="889"/>
    <gatha type="1"> Idamatthitamārabbha, paṭisaṅkhāya yoniso;</gatha>
    <gatha type="last">Paññavā sampajaññena, paribhuñjeyya paccaye.</gatha>
    <hangnum nr="890"/>
    <gatha type="1"> Saṃvaraṃ pātimokkhe ca, sīlamindriyasaṃvaraṃ;</gatha>
    <gatha type="last">Ājīvapārisuddhiñca, tathā paccayanissitaṃ.</gatha>
    <hangnum nr="891"/>
    <gatha type="1"> Samādāya  catuddheva-madhiṭṭheyya tato paraṃ;</gatha>
    <gatha type="last">Tasseva parivārāya, dhutaṅgāni yathārahaṃ.</gatha>
    <hangnum nr="892"/>
    <gatha type="1"> Paṃsukūlikamaṅgaṃ ti-cīvaraṃ cīvarāyugaṃ;</gatha>
    <gatha type="last">Piṇḍapātikamaṅgañca, sapadānikamuttamaṃ.</gatha>
    <hangnum nr="893"/>
    <gatha type="1"> Khalupacchābhattikaṅgaṃ, dhutaṅgaṃ pattapiṇḍikaṃ;</gatha>
    <gatha type="last">Ekāsanikamiccevaṃ, pañcadhā bhojane ṭhitaṃ.</gatha>
    <hangnum nr="894"/>
    <gatha type="1"> Āraññikaṃ yathāsantha-</gatha>
    <gatha type="3">Tikaṅgaṃ rukkhamūlikaṃ;</gatha>
    <gatha type="3">Abbhokāsikasosāni-</gatha>
    <gatha type="last">Kaṅgā nesajjikaṃ tathā.</gatha>
    <hangnum nr="895"/>
    <gatha type="1"> Cha senāsanamārabbha, dhutaṅgānīti terasa;</gatha>
    <gatha type="last">Kappiyepi ca loluppa-samācāravimuttiyā.</gatha>
    <hangnum nr="896"/>
    <gatha type="1"> Sāmīcipaṭipattīti , katvā sallekhavuttiyā;</gatha>
    <gatha type="last">Paccayattayamāhacca, paññattāni mahesinā.</gatha>
    <hangnum nr="897"/>
    <gatha type="1"> Catupārisuddhisīlaṃ, dhutaṅgaparivāritaṃ;</gatha>
    <gatha type="last">Pūretvāna visuddhevaṃ, payogaparisuddhiyā.</gatha>
    <hangnum nr="898"/>
    <gatha type="1"> Tato paṇidhisampanno, bhāvanāya visārado;</gatha>
    <gatha type="last">Upāyaṃ paṭipādeyya, pavivekarato kathaṃ?</gatha>
    <hangnum nr="899"/>
    <gatha type="1"> Āvāso ca kulaṃ lābho,</gatha>
    <gatha type="2">Gaṇo kammañca pañcamaṃ;</gatha>
    <gatha type="3">Addhānaṃ ñāti ābādho,</gatha>
    <gatha type="last">Gantho iddhīti te dasa.</gatha>
    <hangnum nr="900"/>
    <gatha type="1"> Chetvāna nipako yogī,</gatha>
    <gatha type="2">Palibodhe yathārahaṃ;</gatha>
    <gatha type="3">Nirālayo nirārambho,</gatha>
    <gatha type="last">Papañcopasame rato.</gatha>
    <hangnum nr="901"/>
    <gatha type="1"> Piyaṃ  garuṃ bhāvaniyaṃ, vattāraṃ vacanakkhamaṃ;</gatha>
    <gatha type="last">Kattāramatigambhīrakathaṃ ṭhānaniyojakaṃ.</gatha>
    <hangnum nr="902"/>
    <gatha type="1"> Bahussutaṃ guṇavanta-māgammācariyaṃ budho;</gatha>
    <gatha type="last">Khamo padakkhiṇaggāhī, niyyātattuju bhadrako.</gatha>
    <hangnum nr="903"/>
    <gatha type="1"> Ārādhetvāna gaṇheyya, taṃ kammaṭṭhānadāyakaṃ;</gatha>
    <gatha type="last">Kammaṭṭhānaṃ parikkhitvā, cariyārahamattano.</gatha>
    <hangnum nr="904"/>
    <gatha type="1"> Rāgo doso ca moho ca,</gatha>
    <gatha type="3">Cariyā tīhi paṇḍitā;</gatha>
    <gatha type="3">Saddhābuddhivitakkehi,</gatha>
    <gatha type="last">Chabbidhā ca vibhāvayuṃ.</gatha>
    <hangnum nr="905"/>
    <gatha type="1"> Rāgussannassa  sappāyā, koṭṭhāsāsubhabhāvanā;</gatha>
    <gatha type="last">Dosussannassappamaññā, nīlādi ca catubbidhā.</gatha>
    <hangnum nr="906"/>
    <gatha type="1"> Vitakkaṃ mohussannānaṃ, ānāpānaṃ pakāsitaṃ;</gatha>
    <gatha type="last">Cha saddhācaritassāhu, buddhānussatiādayo.</gatha>
    <hangnum nr="907"/>
    <gatha type="1"> Maraṇopasamāsaññāvavatthānāni buddhino;</gatha>
    <gatha type="last">Sesāni pana sabbesaṃ, tatthāpi kasiṇaṃ budhā.</gatha>
    <hangnum nr="908"/>
    <gatha type="1"> Vitakkapakatikassa, parittaṃ mohacārino;</gatha>
    <gatha type="last">Mahantamiti sappāyaṃ, gahetvāna tato paraṃ.</gatha>
    <hangnum nr="909"/>
    <gatha type="1"> Mahāvāsaṃ navaṃ jiṇṇaṃ, panthasoṇḍikasantikaṃ;</gatha>
    <gatha type="last">Paṇṇapupphaphalākiṇṇaṃ, bahusammānapatthitaṃ.</gatha>
    <hangnum nr="910"/>
    <gatha type="1"> Sīmantadārunagara-kkhettapaccantanissitaṃ;</gatha>
    <gatha type="last">Visabhāgamasappāyaṃ, paṭṭanaṃ mittadullabhaṃ.</gatha>
    <hangnum nr="911"/>
    <gatha type="1">Ṭhānāniṭṭhārasetāni, parivajjeyya paṇḍito;</gatha>
    <gatha type="last">Seveyya bhāvanāyoggaṃ, senāsanamatandito.</gatha>
    <hangnum nr="912"/>
    <gatha type="1"> Nātidūraṃ nāccāsannaṃ, appasaddamanākulaṃ;</gatha>
    <gatha type="last">Gamanāgamanasampannaṃ, appaḍaṃsānupaddavaṃ.</gatha>
    <hangnum nr="913"/>
    <gatha type="1"> Akicchapaccayuppādaṃ , lajjībhikkhugaṇocitaṃ;</gatha>
    <gatha type="last">Vivekaṭṭhānabahulaṃ, bahussutanisevitaṃ.</gatha>
    <hangnum nr="914"/>
    <gatha type="1"> Appabhayaṃ nirāsaṅkaṃ, appadosaṃ mahāguṇaṃ;</gatha>
    <gatha type="last">Vihāramanusevanto, tattha nissaṅgacetasā.</gatha>
    <hangnum nr="915"/>
    <gatha type="1"> Tato kesanakhaccheda-rajanādimasesato;</gatha>
    <gatha type="last">Khuddakaṃ palibodhañca, chinditvāna yathārahaṃ.</gatha>
    <hangnum nr="916"/>
    <gatha type="1"> Āvāsaṃ gocaraṃ bhassaṃ, puggalaṃ bhojanaṃ tathā;</gatha>
    <gatha type="last">Vajjentotumasappāyaṃ, iriyāpathamattano.</gatha>
    <hangnum nr="917"/>
    <gatha type="1"> Sevanto  satta sappāye, te evāti padhānavā;</gatha>
    <gatha type="last">Bhāvanūpāyasampanno, vūpakaṭṭho rahogato.</gatha>
    <hangnum nr="918"/>
    <gatha type="1"> Kāmesvādīnavaṃ disvā, nekkhammaṃ daṭṭhu khemato;</gatha>
    <gatha type="last">Pariyuṭṭhānanibbindo, sodheyyajjhāsayaṃ kathaṃ.</gatha>
    <hangnum nr="919"/>
    <gatha type="1"> Appassādā mahādukkhā, kāmā hi kaṭukapphalā;</gatha>
    <gatha type="last">Dussaṃhārā durārakkhā, bahvādīnavasaṇṭhitā.</gatha>
    <hangnum nr="920"/>
    <gatha type="1"> Aṭṭhikā khajjamānāva, vighātāya pabhijjitā;</gatha>
    <gatha type="last">Gayhantattavadhāyete, maṃsapesīva pakkhibhi.</gatha>
    <hangnum nr="921"/>
    <gatha type="1"> Paṭivāte tiṇukkāva, pariggāhakadāhino;</gatha>
    <gatha type="last">Aṅgārakāsusaṅkāsā, sabbaṅgaparitāsakā.</gatha>
    <hangnum nr="922"/>
    <gatha type="1"> Supine paribhuttāva, nālaṃ kassaci tittiyā;</gatha>
    <gatha type="last">Na tu kassaci accantā, alaṅkārāva yācitā.</gatha>
    <hangnum nr="923"/>
    <gatha type="1"> Chajjantā phalarukkhāva, paṭipannapabhañjino;</gatha>
    <gatha type="last">Asisūnūpamā nicca-madhikoṭṭenti pāṇino.</gatha>
    <hangnum nr="924"/>
    <gatha type="1"> Sattisūlūpamā daḷhaṃ, taṇhāsallānuvedhino;</gatha>
    <gatha type="last">Ghorānatthavisākiṇṇā, kaṇhasappasirūpamā.</gatha>
    <hangnum nr="925"/>
    <gatha type="1"> Sabbāsavaparikliṭṭhā , sabbāsaṃklesavatthukā;</gatha>
    <gatha type="last">Gammā ca capalā nīcā, puthujjanamamāyitā.</gatha>
    <hangnum nr="926"/>
    <gatha type="1"> Bahusādhāraṇā cete, sapattajanapatthitā;</gatha>
    <gatha type="last">Mahopaddavupayaṭṭhā, bahvāyāsā bhayāvahā.</gatha>
    <hangnum nr="927"/>
    <gatha type="1"> Mahārambhasamāraddhā, khippākāravidhaṃsino;</gatha>
    <gatha type="last">Sokasallaṃ pavesentā, vigacchanti suve suve.</gatha>
    <hangnum nr="928"/>
    <gatha type="1"> Nālaṃ kassaci tāṇāya, nālamassāsanāya ca;</gatha>
    <gatha type="last">Avisāsaniyāvassaṃ, kitavā mārakiṃkarā.</gatha>
    <hangnum nr="929"/>
    <gatha type="1"> Sattānamupaghātāya , madhurākāranimmitā;</gatha>
    <gatha type="last">Rakkhasī viya santāna-māvisanti manoharā.</gatha>
    <hangnum nr="930"/>
    <gatha type="1"> Āviṭṭhā yehi dummedhā, byasanāhitasambhavā;</gatha>
    <gatha type="last">Vipallāsaparābhūtā, byāpajjantā vihaññare.</gatha>
    <hangnum nr="931"/>
    <gatha type="1"> Cetosaṅkapparacitā, nandirāgopasevanā;</gatha>
    <gatha type="last">Madhulittāsidhārāva, byāpārenopasevitā.</gatha>
    <hangnum nr="932"/>
    <gatha type="1"> Manoramasubhākārā, piyarūpopalambhino;</gatha>
    <gatha type="last">Mittamukhaṃ sapattāva, vañcayanti mahājanaṃ.</gatha>
    <hangnum nr="933"/>
    <gatha type="1"> Vañcitā yehi dummedhā, sabbasampattidhaṃsitā;</gatha>
    <gatha type="last">Khemamaggā paribbhaṭṭhā, dhārenti vadhamattano.</gatha>
    <hangnum nr="934"/>
    <gatha type="1"> Virūparūpākārena, nimmathentā palobhino;</gatha>
    <gatha type="last">Abhāvitānaṃ bālānaṃ, mānasaṃ nihanantime.</gatha>
    <hangnum nr="935"/>
    <gatha type="1"> Yattha rāgasallaviddhā, salleneva vane migā;</gatha>
    <gatha type="last">Tattha tatthānudhāvantā, vipphandanti nirantaraṃ.</gatha>
    <hangnum nr="936"/>
    <gatha type="1"> Mamaṃkārena vuḍḍhantā, ghoramāsīvisaṃ yathā;</gatha>
    <gatha type="last">Vissaṭṭhā bhogadhammesu, assādenti aviddasu.</gatha>
    <hangnum nr="937"/>
    <gatha type="1"> Anayabyasanāyete , vasī kubbanti pāṇino;</gatha>
    <gatha type="last">Vicittākārasaṇṭhānā, pisācanagaraṃ yathā.</gatha>
    <hangnum nr="938"/>
    <gatha type="1"> Anatthāvahitā bālā, vāguraṃ nāvabujjhare;</gatha>
    <gatha type="last">Tattheva paṭivamanti, yathā haññanti mucchitā.</gatha>
    <hangnum nr="939"/>
    <gatha type="1"> Sīghavāhī mahoghoyaṃ, klesavaṭṭaṃ mahabbhayo;</gatha>
    <gatha type="last">Sakaṇṭakañca gahanaṃ, paṅkova duratikkamo.</gatha>
    <hangnum nr="940"/>
    <gatha type="1"> Cetosaṃmohanaṭṭhānaṃ, pamādapaṭisandhitaṃ;</gatha>
    <gatha type="last">Ohāri sithilaṃ cetaṃ, duppamuñcañca bandhanaṃ.</gatha>
    <hangnum nr="941"/>
    <gatha type="1"> Jālaṃva  vitthataṃ loke,</gatha>
    <gatha type="2">Mārapāso samoḍḍito;</gatha>
    <gatha type="3">Pañjaraṃ cārako ceso,</gatha>
    <gatha type="last">Sattānamanayāvaho.</gatha>
    <hangnum nr="942"/>
    <gatha type="1"> Yatthānurāgasambaddhā, paliguṇṭhitasāyino;</gatha>
    <gatha type="last">Makkaṭālepabaddhāva, nitthunanti vighātino.</gatha>
    <hangnum nr="943"/>
    <gatha type="1"> Baḷisaṃvāmisacchannaṃ, savisaṃ viya bhojanaṃ;</gatha>
    <gatha type="last">Migaluddanivāpova, vināsāya samoḍḍitā.</gatha>
    <hangnum nr="944"/>
    <gatha type="1"> Mīnakā vaṅkagiddhāva, ye gilitvā puthujjanā;</gatha>
    <gatha type="last">Ghoraṃ maccumukhaṃ patvā, socantāpāyabhāgino.</gatha>
    <hangnum nr="945"/>
    <gatha type="1"> Pāpakkhettamidaṃ ṭhānaṃ, micchālobhanisevanaṃ;</gatha>
    <gatha type="last">Duccarītaṅkurārohaṃ, apāyaphalapūraṇaṃ.</gatha>
    <hangnum nr="946"/>
    <gatha type="1"> Ajjhositā panettha ca, lobhamucchāvidāhino;</gatha>
    <gatha type="last">Kodhūpanāhajalitā, issāmaccheradhūpitā.</gatha>
    <hangnum nr="947"/>
    <gatha type="1"> Sārambhāyudhasannaddhā, vipphurantā manorathā;</gatha>
    <gatha type="last">Ābandhicchā mahākacchā, ṭhanti lokavipattiyā.</gatha>
    <hangnum nr="948"/>
    <gatha type="1"> Avajjaṃ  natthi etesa-makattabbaṃ na vijjati;</gatha>
    <gatha type="last">Sammuṭṭhasaccatā tesu, na patiṭṭhāti sādhutā.</gatha>
    <hangnum nr="949"/>
    <gatha type="1"> Paropaghātābhiratā, dayādhammaparammukhā;</gatha>
    <gatha type="last">Sabbasattesvavissāsī, sabbattha parisaṅkitā.</gatha>
    <hangnum nr="950"/>
    <gatha type="1"> Bhayasantāsabahulā, sabbānatthānusārino;</gatha>
    <gatha type="last">Sādhentā caturāpāyaṃ, pāpakammapurakkhakā.</gatha>
    <hangnum nr="951"/>
    <gatha type="1"> Mahāsaṅkaṭupabyuḷhā, palibodhaparipphuṭā;</gatha>
    <gatha type="last">Haññanti dukkhadhammehi, kāme bālā bhavepare.</gatha>
    <hangnum nr="952"/>
    <gatha type="1"> Tato  maccunirāsaṅkā, khiḍḍārativimohitā;</gatha>
    <gatha type="last">Kimpakkamiva bhakkhantā, rammakāravirodhino.</gatha>
    <hangnum nr="953"/>
    <gatha type="1"> Gāmasūkarapotāva, kāmāsucipariplutā;</gatha>
    <gatha type="last">Camarīkatakammantā, asmiṃ loke palobhitā.</gatha>
    <hangnum nr="954"/>
    <gatha type="1"> Khajjamānā kilesehi, kimīhiva nirantaraṃ;</gatha>
    <gatha type="last">Parihāniṃ panaññāya, parivārenti mucchitā.</gatha>
    <hangnum nr="955"/>
    <gatha type="1"> Tato jarāhi santattaṃ, yobbanañcopamuyhati;</gatha>
    <gatha type="last">Kāmā ca parihāyanti, jīvitañcoparujjhati.</gatha>
    <hangnum nr="956"/>
    <gatha type="1"> Paraṃ pamādābhivaṭṭhā, pāpaklesamahodakā;</gatha>
    <gatha type="last">Tato taṇhānadī pūrā, pāpetāpāyasāgaraṃ.</gatha>
    <hangnum nr="957"/>
    <gatha type="1"> Idhalokapariccattā, paralokatthadhaṃsitā;</gatha>
    <gatha type="last">Gaṅgākuṇapakākāva, senti sokaparāyaṇā.</gatha>
    <hangnum nr="958"/>
    <gatha type="1"> Iccattatthaṃ paratthañca, sattā kāmanibandhanā;</gatha>
    <gatha type="last">Viddhaṃsetvā vinassanti, idha ceva parattha ca.</gatha>
    <hangnum nr="959"/>
    <gatha type="1">Iti sādīnavā kāmā, ghorā sālasilūpamā;</gatha>
    <gatha type="last">Yattha bālā visīdanti, natthi saṅgo vijānataṃ.</gatha>
    <hangnum nr="960"/>
    <gatha type="1"> Itthaṃ  kāmabhayaṭṭānaṃ, sikkhattayamanuttaraṃ;</gatha>
    <gatha type="last">Samācikkhi vimokkhāya, nekkhammamiti cakkhumā.</gatha>
    <hangnum nr="961"/>
    <gatha type="1"> Sabbāsavavighātāya, paṭipatti anuttarā;</gatha>
    <gatha type="last">Antadvayamanāgamma, majjhimāyaṃ pakāsitā.</gatha>
    <hangnum nr="962"/>
    <gatha type="1"> Sabbadukkhasamugghātī, visuddhi paramuttamā;</gatha>
    <gatha type="last">Vijjācaraṇasampatti, sabbasampattisādhikā.</gatha>
    <hangnum nr="963"/>
    <gatha type="1"> Puññakkhettamidaṃ ṭhānaṃ, tapokammanisevanaṃ;</gatha>
    <gatha type="last">Saddhāsīlaṅkurārohaṃ, sampattiphalapūraṇaṃ.</gatha>
    <hangnum nr="964"/>
    <gatha type="1"> Klesacārakamokkhāya , dvārametamanuttaraṃ;</gatha>
    <gatha type="last">Mahoghuttaraṇaṃ kullaṃ, sotthi pārimapāpakaṃ.</gatha>
    <hangnum nr="965"/>
    <gatha type="1"> Pāpacoravighātāya, khemamaggo anuttaro;</gatha>
    <gatha type="last">Akaṇṭako agahano, uju sabbhi pavedito.</gatha>
    <hangnum nr="966"/>
    <gatha type="1"> Mahābandhanamokkhāya,</gatha>
    <gatha type="2">Abbhuto jinaghosito;</gatha>
    <gatha type="3">Palibodhapariccāgo,</gatha>
    <gatha type="last">Abbhokāso alepano.</gatha>
    <hangnum nr="967"/>
    <gatha type="1"> Saṅgapaṅkasamuttāro, ganthānaṃ viniveṭhanaṃ;</gatha>
    <gatha type="last">Taṇhādāsabyanitthāro, seribhāvo sukhāvaho.</gatha>
    <hangnum nr="968"/>
    <gatha type="1"> Sabbayogavisaṃyogo, sabbasokanirundhano;</gatha>
    <gatha type="last">Sabbālayavisaṅkhāro, sabbadukkhaviniggamo.</gatha>
    <hangnum nr="969"/>
    <gatha type="1"> Mārapāsasamucchedī, pattametamanuttaraṃ;</gatha>
    <gatha type="last">Mohandhakāraviddhaṃsī, vijjālokavirocano.</gatha>
    <hangnum nr="970"/>
    <gatha type="1"> Abyāpajjamidaṃ ṭhāna-mabhayaṃ nirupaddavaṃ;</gatha>
    <gatha type="last">Tapokammānamokāso, māracakkhuvimohano.</gatha>
    <hangnum nr="971"/>
    <gatha type="1"> Sabbasantāpaharaṇamidaṃ sītaṃva candanaṃ;</gatha>
    <gatha type="last">Nimmalaṃ dhammasalilaṃ, saṃklesamalasodhanaṃ.</gatha>
    <hangnum nr="972"/>
    <gatha type="1"> Saṃsārasetu  suhatā, bodhipakkhiyapatthatā;</gatha>
    <gatha type="last">Sokasallasamuddhārī, yantaṃ sukatayojitaṃ.</gatha>
    <hangnum nr="973"/>
    <gatha type="1"> Cittātaṅkasamuddhaṃsī, paribhogasukhosadhaṃ;</gatha>
    <gatha type="last">Lokāmisānaṃ vamanaṃ, cetodosavirecanaṃ.</gatha>
    <hangnum nr="974"/>
    <gatha type="1"> Accantatittikāraṇamīrenti dhammabhojanaṃ;</gatha>
    <gatha type="last">Pipāsaharaṇaṃ pānaṃ, vimuttirasapesalaṃ.</gatha>
    <hangnum nr="975"/>
    <gatha type="1"> Vaṇṇakittisugandhāya , guṇamālā suganthitā;</gatha>
    <gatha type="last">Pāpakopīnavasanaṃ, hirottappavicittitaṃ.</gatha>
    <hangnum nr="976"/>
    <gatha type="1"> Accantaparisuddho ca, saddhammaratanāvali;</gatha>
    <gatha type="last">Ariyānamalaṅkāro, anupāyi siriṅkaro.</gatha>
    <hangnum nr="977"/>
    <gatha type="1"> Cintānaṃ dunnimittānamidaṃ santikaraṃ paraṃ;</gatha>
    <gatha type="last">Vipattipaṭighātāya, parittamidamuttamaṃ.</gatha>
    <hangnum nr="978"/>
    <gatha type="1"> Antarāyavināsāya, maṅgalaṃ jinadesitaṃ;</gatha>
    <gatha type="last">Micchāgāhavimokkhāya, sotthi sambuddhabhāsitā.</gatha>
    <hangnum nr="979"/>
    <gatha type="1"> Anivatti ca paccakkhamāvenikamabhāriyaṃ;</gatha>
    <gatha type="last">Amatosadhamaccantamajarāmarasādhanaṃ.</gatha>
    <hangnum nr="980"/>
    <gatha type="1"> Yametaṃ samadhiṭṭhāya, sambodhittayamuttamaṃ;</gatha>
    <gatha type="last">Papponti sabbasampattiguṇapāramipūritaṃ.</gatha>
    <hangnum nr="981"/>
    <gatha type="1"> Sabbākāravaropeta-metaṃ nekkhammasammataṃ;</gatha>
    <gatha type="last">Sīlagambhīraparikkhaṃ, dhutaṅgoditatoraṇaṃ.</gatha>
    <hangnum nr="982"/>
    <gatha type="1"> Samādhivīthivitthinnaṃ, satipākāragopuraṃ;</gatha>
    <gatha type="last">Saddhāsamiddhisamphullaṃ, paññāpāsādasobhitaṃ.</gatha>
    <hangnum nr="983"/>
    <gatha type="1"> Sammājīvadhajaṃ rammaṃ, hirottappapaṭicchadaṃ;</gatha>
    <gatha type="last">Vimuttāmatasambhogaṃ, veneyyajanasevitaṃ.</gatha>
    <hangnum nr="984"/>
    <gatha type="1"> Abhejjaṃ pāpaverīhi, puraṃ sugatamāpitaṃ;</gatha>
    <gatha type="last">Anītimanupasaggaṃ, paṭipannā mahesayo.</gatha>
    <hangnum nr="985"/>
    <gatha type="1"> Paramassāsasampattā , paripuṇṇamanorathā;</gatha>
    <gatha type="last">Sabbasaṅgamatikkamma, nikkhantā akuto bhayā.</gatha>
    <hangnum nr="986"/>
    <gatha type="1"> Sammadatthamabhiññāya, maccudheyyapahāyino;</gatha>
    <gatha type="last">Sabbadukkhoghanittiṇṇā, pāraṃ gacchanti paṇḍitā.</gatha>
    <hangnum nr="987"/>
    <gatha type="1"> Iti  sabbaṅgasampannaṃ, mahesigaṇasevitaṃ;</gatha>
    <gatha type="last">Nekkhammaṃ kāmanikkhantaṃ, saddhammapathamuttamaṃ.</gatha>
    <hangnum nr="988"/>
    <gatha type="1"> Virādhenti parābhūtā, mucchitā yena dujjanā;</gatha>
    <gatha type="last">Taṃ pāpasamudācāraṃ, pariyuṭṭhānamabravuṃ.</gatha>
    <hangnum nr="989"/>
    <gatha type="1"> Cetonīvaraṇaṃ cetaṃ, paññācakkhunirodhanaṃ;</gatha>
    <gatha type="last">Sīlopaghātakaraṇaṃ, cittavikkhepasaṅgamo.</gatha>
    <hangnum nr="990"/>
    <gatha type="1"> Ayasānaṃ padaṭṭhānaṃ, guṇatejavināsanaṃ;</gatha>
    <gatha type="last">Sabbasampattidahanaṃ, caturāpāyasādhakaṃ.</gatha>
    <hangnum nr="991"/>
    <gatha type="1"> Sabbāsavamalopeto, sabbopaklesasañcayo;</gatha>
    <gatha type="last">Pāpayakkhasamo ceso, dosāsīvisasaṅgamo.</gatha>
    <hangnum nr="992"/>
    <gatha type="1"> Pamādapathamakkantaṃ, amittagaṇasaṅgamaṃ;</gatha>
    <gatha type="last">Mahabbhayasamuṭṭhānaṃ, mahābyasanasaṅkaraṃ.</gatha>
    <hangnum nr="993"/>
    <gatha type="1"> Apāyadukkhamāruḷhaṃ, ahitāvahitaṃ padaṃ;</gatha>
    <gatha type="last">Sabbānatthakaraṃ ghoraṃ, sabbadukkhavidhāyakaṃ.</gatha>
    <hangnum nr="994"/>
    <gatha type="1"> Dhiratthu pāpadhammānaṃ, sabbakalyāṇahāyinaṃ;</gatha>
    <gatha type="last">Laddhāpi khaṇasampatti, dullabhā yehi nāsitā.</gatha>
    <hangnum nr="995"/>
    <gatha type="1"> Tesaṃ hi samudācāro, dullabhaṃ buddhasāsanaṃ;</gatha>
    <gatha type="last">Samuddhaṃseti asani, yathā ratanapabbataṃ.</gatha>
    <hangnum nr="996"/>
    <gatha type="1"> Saddhammadhanacorā te, nekkhammapatibandhakā;</gatha>
    <gatha type="last">Paṭipattiṃ vilumpantā, palibundhanti pāṇino.</gatha>
    <hangnum nr="997"/>
    <gatha type="1"> Vissāsivadhakāpete, vissaṭṭhāvassaghātino;</gatha>
    <gatha type="last">Yehi bālāhatā senti, nissayejinasāsane.</gatha>
    <hangnum nr="998"/>
    <gatha type="1"> Tepi  vāsenti dummedhā, nissaṅkā mohapārutā;</gatha>
    <gatha type="last">Antomanasi ucchaṅke, ghoramāsīvisaṃ yathā.</gatha>
    <hangnum nr="999"/>
    <gatha type="1"> Attano  ca vināsāya, nissaṭaṃ klesapañjare;</gatha>
    <gatha type="last">Cinantā nāvabujjhanti, vipattipathayāyino.</gatha>
    <hangnum nr="1000"/>
    <gatha type="1"> Halāhalaṃva khādantā, āliṅgantāva pāpakaṃ;</gatha>
    <gatha type="last">Avassamupahaññanti, pāpadhammopalāḷino.</gatha>
    <hangnum nr="1001"/>
    <gatha type="1"> Pāpacintā paribyuḷhā, vitakkamathitā janā;</gatha>
    <gatha type="last">Lokadvayāpi dhaṃsenti, atthadvayavināsino.</gatha>
    <hangnum nr="1002"/>
    <gatha type="1"> Kodhūpanāhi vigacchā, issāmaccheradūsitā;</gatha>
    <gatha type="last">Makkhī palāsī sārambhī, appatissā agāravā.</gatha>
    <hangnum nr="1003"/>
    <gatha type="1"> Mānātimānabahulā, mudhāmukharacaṇḍikā;</gatha>
    <gatha type="last">Uddhatā ca pamattā ca, dabbitā ketugāhino.</gatha>
    <hangnum nr="1004"/>
    <gatha type="1"> Cetokhilakhilabhūtā, vinibandhānuveṭhitā;</gatha>
    <gatha type="last">Mahogho viya sassāni, vināsenti tapoguṇaṃ.</gatha>
    <hangnum nr="1005"/>
    <gatha type="1"> Visayassādavikkhittā, vikiṇṇā pākatindriyā;</gatha>
    <gatha type="last">Muṭṭhassatī kusītā ca, jīvanti moghajīvitaṃ.</gatha>
    <hangnum nr="1006"/>
    <gatha type="1"> Mahagghasā bāhulikā, duppaññā kāyadaḷhikā;</gatha>
    <gatha type="last">Ganthanīvaraṇābaddhā, icchālobhavasīkatā.</gatha>
    <hangnum nr="1007"/>
    <gatha type="1"> Malaggahitasantānā, tiracchānakathāratā;</gatha>
    <gatha type="last">Vinayopasamāpetā, visamācāragocarā.</gatha>
    <hangnum nr="1008"/>
    <gatha type="1"> Dubbharatā ca dupposā, sukumārasukhālayā;</gatha>
    <gatha type="last">Asantuṭṭhā mahicchā ca, loluppācāralakkhitā.</gatha>
    <hangnum nr="1009"/>
    <gatha type="1"> Duggandheneva sunakhā, āmagandhena mucchitā;</gatha>
    <gatha type="last">Tattha tatthābhidhāvantā, na patiṭṭhanti sāsane.</gatha>
    <hangnum nr="1010"/>
    <gatha type="1"> Nillajjā  vītasārajjā, lokadhammesu mucchitā;</gatha>
    <gatha type="last">Pāpicchā kuhanacchannā, micchājīvapalobhitā.</gatha>
    <hangnum nr="1011"/>
    <gatha type="1"> Saṭhā  pagabbhā māyāvī, antopūti avassutā;</gatha>
    <gatha type="last">Saṅkassarasamācārā, kasambu sithilā jaḷā.</gatha>
    <hangnum nr="1012"/>
    <gatha type="1"> Siṅgāracapalācittā, pūtikāyānurāgino;</gatha>
    <gatha type="last">Sīdantā palimāpannā, na viruḷhanti sāsane.</gatha>
    <hangnum nr="1013"/>
    <gatha type="1"> Pāpapuggalasaṃsaṭṭhā, pāpadiṭṭhiparāgatā;</gatha>
    <gatha type="last">Asaddhā dhammanicchinnā, duṭṭhā dubbacaniṭṭhurā.</gatha>
    <hangnum nr="1014"/>
    <gatha type="1"> Sāmaññaṃ paridhaṃsentā, dūsentā jinasāsanaṃ;</gatha>
    <gatha type="last">Atikkamma jinovādaṃ, bālā duggatibhāgino.</gatha>
    <hangnum nr="1015"/>
    <gatha type="1"> Kāmagiddhā durācārā, dussīlā mohapārutā;</gatha>
    <gatha type="last">Khajjantā kaddamībhūtā, jinasāsanakaṇṭakā.</gatha>
    <hangnum nr="1016"/>
    <gatha type="1"> Hitāhitamajānantā, anurodhavirodhino;</gatha>
    <gatha type="last">Cetopahatasantānā, vipallāsapalambhitā.</gatha>
    <hangnum nr="1017"/>
    <gatha type="1"> Vipannākulakammantā, pāpakārī parājitā;</gatha>
    <gatha type="last">Socanti dīghamaddhānaṃ, apāyamhi samappitā.</gatha>
    <hangnum nr="1018"/>
    <gatha type="1"> Itthaṃ hitasamucchedī, kumaggoyaṃ rajāpatho;</gatha>
    <gatha type="last">Pāpadhammappavattīti, viditvā puna paṇḍito.</gatha>
    <hangnum nr="1019"/>
    <gatha type="1"> Pariyuṭṭhānasaṃklesaṃ, vippharantaṃ visārado;</gatha>
    <gatha type="last">Paṭisaṅkhāya rundheyya, manteneva mahāvisaṃ.</gatha>
    <hangnum nr="1020"/>
    <gatha type="1"> Khippamādittacelova, pāpapāvakamuṭṭhitaṃ;</gatha>
    <gatha type="last">Bhāvanājalasekena, nibbāpeyya nirantaraṃ.</gatha>
    <hangnum nr="1021"/>
    <gatha type="1"> Appamādena medhāvī, nageneva mahānadiṃ;</gatha>
    <gatha type="last">Pāpoghaṃ paṭibandhanto, pidaheyya khaṇe khaṇe.</gatha>
    <hangnum nr="1022"/>
    <gatha type="1"> Sabhayaṃ  viya kantāraṃ, ghoramāsīvisaṃ yathā;</gatha>
    <gatha type="last">Papātamiva gambhīraṃ, miḷhaṃ viya ca paṇḍito.</gatha>
    <hangnum nr="1023"/>
    <gatha type="1"> Pahāya  pariyuṭṭhānaṃ, nekkhammamadhimuccati;</gatha>
    <gatha type="last">Kalyāṇamitto vajjesu, bhayadassāvi subbato.</gatha>
    <hangnum nr="1024"/>
    <gatha type="1"> Kāmarāgavisaṃyutto, bhogadhananirālayo;</gatha>
    <gatha type="last">Icchālobhavinimutto, amamo apariggaho.</gatha>
    <hangnum nr="1025"/>
    <gatha type="1"> Sorato sakhilo saṇho, mettāyanto dayāparo;</gatha>
    <gatha type="last">Anāhaṭamano dhīro, santacitto khamāparo.</gatha>
    <hangnum nr="1026"/>
    <gatha type="1"> Hitesī sabbapāṇīnaṃ,</gatha>
    <gatha type="2">Issāmaccheramuccito;</gatha>
    <gatha type="3">Kodhopanāhabyāpāda</gatha>
    <gatha type="last">Virodhopasame rato.</gatha>
    <hangnum nr="1027"/>
    <gatha type="1"> Anolīnamano yogī, niccāraddhaparakkamo;</gatha>
    <gatha type="last">Susamāhitasaṅkappo, vippasanno anāvilo.</gatha>
    <hangnum nr="1028"/>
    <gatha type="1"> Okappento vimuccanto, paññavā paṭipattiyaṃ;</gatha>
    <gatha type="last">Pihayanto mamāyanto, sammāsambuddhasāsanaṃ.</gatha>
    <hangnum nr="1029"/>
    <gatha type="1"> Iti nīvaraṇāpeto, ñāṇālokajutindharo;</gatha>
    <gatha type="last">Pūjeti sammāsambuddhaṃ, saddhammapaṭipattiyā.</gatha>
    <hangnum nr="1030"/>
    <gatha type="1"> Hirottappaguṇopeto,</gatha>
    <gatha type="2">Kalyāṇācāragocaro;</gatha>
    <gatha type="3">Makkhappalāsarahito,</gatha>
    <gatha type="last">Sappatisso sagāravo.</gatha>
    <hangnum nr="1031"/>
    <gatha type="1"> Ajjavācāracāritto, māyāsāṭheyyanissaṭo;</gatha>
    <gatha type="last">Thambhasārambhanissaṅgo, maddavācārapesalo.</gatha>
    <hangnum nr="1032"/>
    <gatha type="1"> Mānātimānavimukho , saddhammagarusādaro;</gatha>
    <gatha type="last">Parappamādanimmaddī, saṃvegabahulo sadā.</gatha>
    <hangnum nr="1033"/>
    <gatha type="1"> Vodātacittasaṅkappo , pāpicchāmalavajjito;</gatha>
    <gatha type="last">Micchādiṭṭhimatikkanto, saddhammesu patiṭṭhito.</gatha>
    <hangnum nr="1034"/>
    <gatha type="1"> Cetokhilasamucchedī, vinibandhaviveṭhako;</gatha>
    <gatha type="last">Mānasaṃ sampahaṃseti, saṃkilesavimuttiyā.</gatha>
    <hangnum nr="1035"/>
    <gatha type="1"> Pavivitto asaṃsaṭṭho, santo appicchatārato;</gatha>
    <gatha type="last">Ariyāvaṃsālaṅkāro, supposo subharo sukhī.</gatha>
    <hangnum nr="1036"/>
    <gatha type="1"> Sallekhavutti dhutavā, pāpāpacayatapparo;</gatha>
    <gatha type="last">Pāsādikasamācāro, pasādabahulo muni.</gatha>
    <hangnum nr="1037"/>
    <gatha type="1"> Anuddhato acapalo,</gatha>
    <gatha type="2">Danto gutto yatindriyo;</gatha>
    <gatha type="3">Cetosamādhigaruko,</gatha>
    <gatha type="last">Sampajāno satīyuto.</gatha>
    <hangnum nr="1038"/>
    <gatha type="1"> Ussāhajāto saddhamme, chandajāto nirantaraṃ;</gatha>
    <gatha type="last">Sātaccakārī svākāro, paṭipattiparāyaṇo.</gatha>
    <hangnum nr="1039"/>
    <gatha type="1"> Cetokāḷakāpagato, bhāvanārasamuttamaṃ;</gatha>
    <gatha type="last">Raṅgaṃ niddhotavatthaṃva, sādhukaṃ paṭigaṇhati.</gatha>
    <hangnum nr="1040"/>
    <gatha type="1"> Iti sampāditākāro, parisuddhamanoratho;</gatha>
    <gatha type="last">Nirādīnavasañcāro, sotthipatto niraṅgaṇo.</gatha>
    <hangnum nr="1041"/>
    <gatha type="1"> Pāpagāhavinimutto, rāhumuttova candimā;</gatha>
    <gatha type="last">Guṇaraṃsiparikkhitto, sobheti jinasāsanaṃ.</gatha>
    <hangnum nr="1042"/>
    <gatha type="1"> Iccālobhamadosañca, mohābhāvamathāparaṃ;</gatha>
    <gatha type="last">Nekkhammaṃ pavivekañca, tathā nissaraṇaṃ budho.</gatha>
    <hangnum nr="1043"/>
    <gatha type="1"> Samārabbha  visodhento, ajjhāsayamasesato;</gatha>
    <gatha type="last">Dhīro sampaṭipādeti, bhāvanāsukhamuttamaṃ.</gatha>
    <hangnum nr="1044"/>
    <gatha type="1"> Tato  paṇītādhimutti, palibodhavinissaṭo;</gatha>
    <gatha type="last">Paripanthavinimutto, vigatāvaraṇālayo.</gatha>
    <hangnum nr="1045"/>
    <gatha type="1"> Bhāvanāninnasantāno, kallacitto visārado;</gatha>
    <gatha type="last">Kasiṇādikamārabbha, bhāveyya samathaṃ kathaṃ.</gatha>
    <hangnum nr="1046"/>
    <gatha type="1"> Pathavīkasiṇaṃ tāva, vidatthicaturaṅgulaṃ;</gatha>
    <gatha type="last">Katvānāruṇavaṇṇāya, mattikāya sumaṇḍalaṃ.</gatha>
    <hangnum nr="1047"/>
    <gatha type="1"> Yugamatte ṭhapetvāna, ṭhāne sukhanisinnako;</gatha>
    <gatha type="last">Pathavīti samaññāya, katvābhogaṃ tu bhāvaye.</gatha>
    <hangnum nr="1048"/>
    <gatha type="1"> Akatepi khalādimhi, akiccheneva maṇḍale;</gatha>
    <gatha type="last">Nimittaṃ jāyaticcāhu, pubbayogavato pana.</gatha>
    <hangnum nr="1049"/>
    <gatha type="1"> Āpomaṇḍalamuggaṇhe, bhājanādigate jale;</gatha>
    <gatha type="last">Tejamhi tejokasiṇaṃ, paṭacchiddādisaṃgate.</gatha>
    <hangnum nr="1050"/>
    <gatha type="1"> Sassaggādimhi kammante, vāyokasiṇamaṇḍalaṃ;</gatha>
    <gatha type="last">Paṭibhāgasamācāro, phuṭṭhaṭṭhāneva jāyati.</gatha>
    <hangnum nr="1051"/>
    <gatha type="1"> Nīlādikasiṇaṃ vatthe, pupphe vā vaṇṇadhātuyaṃ;</gatha>
    <gatha type="last">Ākāsamaṇḍalaṃ bhitti-chiddādimhi upaṭṭhitaṃ.</gatha>
    <hangnum nr="1052"/>
    <gatha type="1"> Chiddappaviṭṭhamālokaṃ, uggaṇheyya patiṭṭhitaṃ;</gatha>
    <gatha type="last">Sūriyālokādibhedaṃ, bhūmiyaṃ vātha bhittiyaṃ.</gatha>
    <hangnum nr="1053"/>
    <gatha type="1"> Dasadhā kasiṇesvevaṃ, yattha katthaci yogino;</gatha>
    <gatha type="last">Parikammaṃ karontassa, uggaho nāma jāyati.</gatha>
    <hangnum nr="1054"/>
    <gatha type="1"> Cittassupaṭṭhite tasmiṃ, passantasseva cakkhunā;</gatha>
    <gatha type="last">Uggahamhi nimittamhi, paṭipādeyya bhāvanaṃ.</gatha>
    <hangnum nr="1055"/>
    <gatha type="1"> Vikkhepaṃ vinivārento, paripanthe virājayaṃ;</gatha>
    <gatha type="last">Nimittābhimukheneva, mānasaṃ paṭipādaye.</gatha>
    <hangnum nr="1056"/>
    <gatha type="1"> Āsevantassa  tassevaṃ, cittaṃ hoti samāhitaṃ;</gatha>
    <gatha type="last">Saṃklesā sannisīdanti, paṭibhāgo ca jāyati.</gatha>
    <hangnum nr="1057"/>
    <gatha type="1"> Tattha paṇṇattisaṅkhāte, nimitte bhāvanāmaye;</gatha>
    <gatha type="last">Tatheva paṭibhāgamhi, tato yuñjeyya bhāvanaṃ.</gatha>
    <hangnum nr="1058"/>
    <gatha type="1"> Tatthādhimutto satimā, nimittavidhikovido;</gatha>
    <gatha type="last">Indriyāni samānento, sappāyamupalakkhayaṃ.</gatha>
    <hangnum nr="1059"/>
    <gatha type="1"> Niggayha uddhataṃ cittaṃ, paggayha līnamānasaṃ;</gatha>
    <gatha type="last">Ūhataṃ sampahaṃsento, upekkhanto samāhitaṃ.</gatha>
    <hangnum nr="1060"/>
    <gatha type="1"> Reṇumhi uppaladale, sutte nāvāya nāḷiyā;</gatha>
    <gatha type="last">Yathā madhukarādīnaṃ, pavatti samma vaṇṇitā.</gatha>
    <hangnum nr="1061"/>
    <gatha type="1"> Cittapavattiākāraṃ, sādhukaṃ lakkhayaṃ budho;</gatha>
    <gatha type="last">Tathā samenākārena, pahitatto parakkame.</gatha>
    <hangnum nr="1062"/>
    <gatha type="1"> Samappavattamākāraṃ, sallakkhetvā nirantaraṃ;</gatha>
    <gatha type="last">Padahantassa tassevaṃ, appanā nāma jāyati.</gatha>
    <hangnum nr="1063"/>
    <gatha type="1"> Paṭibhāganimittaṃ tu, vaḍḍheyya kasiṇaṃ puna;</gatha>
    <gatha type="last">Upacārabhūmiyaṃ vā, appanāyaṃ va katthaci.</gatha>
    <hangnum nr="1064"/>
    <gatha type="1"> Ekaṅguladvaṅgulādi-vaseneva yathākkamaṃ;</gatha>
    <gatha type="last">Pharanto manasāyeva, nipuṇo yāvadicchakaṃ.</gatha>
    <hangnum nr="1065"/>
    <gatha type="1"> Tatthevaṃ paṭhamajjhānaṃ, patvāna paguṇaṃ tato;</gatha>
    <gatha type="last">Katvā ciṇṇavasībhūtā, tamhā vuṭṭhāya paṇḍito.</gatha>
    <hangnum nr="1066"/>
    <gatha type="1"> Vitakkādikathūlaṅgaṃ, pahānāya yathākkamaṃ;</gatha>
    <gatha type="last">Tatheva paṭipajjanto, pappoti dutiyādayo.</gatha>
    <hangnum nr="1067"/>
    <gatha type="1"> Dasadhā kasiṇānevaṃ, bhāvetvā pana yogino;</gatha>
    <gatha type="last">Catukkapañcakajjhānaṃ, katvā vikkhepanissaṭā.</gatha>
    <hangnum nr="1068"/>
    <gatha type="1"> Supakkhālitupaklesā , santacittā samāhitā;</gatha>
    <gatha type="last">Pavivekarasassādaṃ, anubhonti yathāsukhaṃ.</gatha>
    <hangnum nr="1069"/>
    <gatha type="1"> Asubhaṃ  pana bhāvento, nimittaṃ yattha katthaci;</gatha>
    <gatha type="last">Uddhumātādibhedamhi, uggaṇheyyāsubhe kathaṃ?</gatha>
    <hangnum nr="1070"/>
    <gatha type="1"> Ekāhādimatikkantaṃ, uddhumātakamīritaṃ;</gatha>
    <gatha type="last">Vigatacchavi bībhacchaṃ, nīlākāraṃ vinīlakaṃ.</gatha>
    <hangnum nr="1071"/>
    <gatha type="1"> Vikiṇṇapubbakudhitaṃ, paribhinnaṃ vipubbakaṃ;</gatha>
    <gatha type="last">Viccheditaṅgapaccaṅgaṃ, vicchiddakaṃ kaḷevaraṃ.</gatha>
    <hangnum nr="1072"/>
    <gatha type="1"> Vividhākārapāṇehi, khajjamānaṃ vikhāditaṃ;</gatha>
    <gatha type="last">Vināsitaṅgapaccaṅgaṃ, vikkhittanti pavuccati.</gatha>
    <hangnum nr="1073"/>
    <gatha type="1"> Pādādibhaṅgavikkhittaṃ, hatavikkhittakaṃ mataṃ;</gatha>
    <gatha type="last">Lohitaṃ lohitākiṇṇaṃ, puḷavaṃ kimisaṅkulaṃ.</gatha>
    <hangnum nr="1074"/>
    <gatha type="1"> Aṭṭhisaṅkhalikāmattaṃ, aṭṭhikanti ca sabbathā;</gatha>
    <gatha type="last">Saṇṭhānākārabhedena, dasadhāsubhadesanā.</gatha>
    <hangnum nr="1075"/>
    <gatha type="1"> Tatthevaṃ dasadhā bhede, nijjīvakuṇapāsubhe;</gatha>
    <gatha type="last">Ujjhite bhūmibhāgasmiṃ, matakāye kaḷevare.</gatha>
    <hangnum nr="1076"/>
    <gatha type="1"> Labbhamānakamākāraṃ, oloketvā salakkhaṇaṃ;</gatha>
    <gatha type="last">Uggahetvāna cittena, taṃtaṃnāmena bhāvaye.</gatha>
    <hangnum nr="1077"/>
    <gatha type="1"> Paṭikūlañca jegucchaṃ, duggandhañca virūpakaṃ;</gatha>
    <gatha type="last">Harāyitamajaññañca, hīḷitaṃ vikkhitāsivaṃ.</gatha>
    <hangnum nr="1078"/>
    <gatha type="1"> Iccevamasubhākāre,</gatha>
    <gatha type="2">Katvābhogaṃ tu yogino;</gatha>
    <gatha type="3">Bhāventassupacāro ca,</gatha>
    <gatha type="last">Paṭibhāgo ca jāyati.</gatha>
    <hangnum nr="1079"/>
    <gatha type="1"> Paṭibhāganimittaṃ  tu, upacārena sevato;</gatha>
    <gatha type="last">Appeti paṭhamajjhāna-metthevaṃ samathe nayo.</gatha>
    <hangnum nr="1080"/>
    <gatha type="1"> Vinā  saddhammaṃ panidaṃ, sarīraṃ bālananditaṃ;</gatha>
    <gatha type="last">Vipattipariyosānaṃ, avassaṃ bhedagāmikaṃ.</gatha>
    <hangnum nr="1081"/>
    <gatha type="1"> Yathā idaṃ tathā etaṃ, yathā etaṃ tathā idaṃ;</gatha>
    <gatha type="last">Jīvamānañca nijjīvameva dhammaparāyaṇaṃ.</gatha>
    <hangnum nr="1082"/>
    <gatha type="1"> Sabhāvo sopi dehassa,</gatha>
    <gatha type="2">Sabbassāpi ca sabbathā;</gatha>
    <gatha type="3">Vicitabbā dhirenāpi,</gatha>
    <gatha type="last">Esāyaṃ niyatā gati.</gatha>
    <hangnum nr="1083"/>
    <gatha type="1"> Aniccaṃ khayadhammañca, dukkhameva bhayāvahaṃ;</gatha>
    <gatha type="last">Anattā ca parābhūtā, vibbhijjati khaṇe khaṇe.</gatha>
    <hangnum nr="1084"/>
    <gatha type="1"> Vināsamānassākāraṃ, tatthevaṃ pana passato;</gatha>
    <gatha type="last">Vipassanābhāvanāti, tamīrenti tathāgatā.</gatha>
    <hangnum nr="1085"/>
    <gatha type="1"> Bhāvanaṃ duvidhampetaṃ, bhāventi puna paṇḍitā;</gatha>
    <gatha type="last">Jīvamānepi kāyamhi, taṃtadākārasambhave.</gatha>
    <hangnum nr="1086"/>
    <gatha type="1"> Jīvamānopi kāyoyaṃ,</gatha>
    <gatha type="2">Kuṇapova sabhāvato;</gatha>
    <gatha type="3">Tamalaṅkārapaṭicchanno,</gatha>
    <gatha type="last">Bālānaṃ na pakāsati.</gatha>
    <hangnum nr="1087"/>
    <gatha type="1"> Bahi maṭṭhamupaṭṭhāti, anto kuṇapapūritaṃ;</gatha>
    <gatha type="last">Uggharantaṃ paggharantaṃ, navadvāramalassavaṃ.</gatha>
    <hangnum nr="1088"/>
    <gatha type="1"> Sarīraṃ niccaduggandhaṃ, nānākimisamākulaṃ;</gatha>
    <gatha type="last">Tacamaṃsapaṭicchannaṃ, aṭṭhipañjarasaṇṭhitaṃ.</gatha>
    <hangnum nr="1089"/>
    <gatha type="1"> Vaccakūpamidaṃ  nāma, dvattiṃsāsucipūritaṃ;</gatha>
    <gatha type="last">Narānukkārabhūmīva, nekavassagaṇocitā.</gatha>
    <hangnum nr="1090"/>
    <gatha type="1"> Susānagamanosānaṃ, bahusādhāraṇāsubhaṃ;</gatha>
    <gatha type="last">Gaṇḍabhūtaṃ sallabhūtaṃ, bahudukkhanibandhanaṃ.</gatha>
    <hangnum nr="1091"/>
    <gatha type="1"> Nānābyādhisamākiṇṇaṃ , nānopaddavasaṃkulaṃ;</gatha>
    <gatha type="last">Nānānatthasamodhānaṃ, nānāsaṃklesavatthukaṃ.</gatha>
    <hangnum nr="1092"/>
    <gatha type="1"> Positampi ciraṃ kālaṃ, mamaṃkāramamāyitaṃ;</gatha>
    <gatha type="last">Lahudujjanamittova, pīḷitaṃ sampadussati.</gatha>
    <hangnum nr="1093"/>
    <gatha type="1"> Parihāyati nissāraṃ, jaratāpi taṃ yobbanaṃ;</gatha>
    <gatha type="last">Maccubhajjitamaccanta-masesaṃ paribhijjati.</gatha>
    <hangnum nr="1094"/>
    <gatha type="1"> Tathāpi jālasantāno, bahusambhārasaṅkhato;</gatha>
    <gatha type="last">Vatthālaṅkārasañchanno, mālāgandhādisobhito.</gatha>
    <hangnum nr="1095"/>
    <gatha type="1"> Saviññattivikārehi, vicittākāramaṇḍito;</gatha>
    <gatha type="last">Kāyo līḷavilāsehi, palambheti mahājanaṃ.</gatha>
    <hangnum nr="1096"/>
    <gatha type="1"> Vañcitā yena dummedhā, kāmaklesamalīmayā;</gatha>
    <gatha type="last">Pūrenti caturāpāyaṃ, māradheyyānusārino.</gatha>
    <hangnum nr="1097"/>
    <gatha type="1"> Evamādīnavaṃ ñatvā, pūtikāye vicakkhaṇā;</gatha>
    <gatha type="last">Asubhādikamākāra-mārabbha chandupaṭṭhahuṃ.</gatha>
    <hangnum nr="1098"/>
    <gatha type="1"> Yasmiṃ patanti kuṇape viparītasaññā,</gatha>
    <gatha type="2">Saṃklesapāpavasagā visamaṃ carantā;</gatha>
    <gatha type="3">Taṃ passathetamasubhampi vināsadhammaṃ,</gatha>
    <gatha type="last">Iccevamāha sugato dasadhā vibhāgaṃ.</gatha>
    <hangnum nr="1099"/>
    <gatha type="1"> Satthārā kasiṇañca yaṃ dasavidhaṃ vikkhepavikkhambhanaṃ,</gatha>
    <gatha type="2">Kāmaklesavināsanaṃ dasavidhaṃ yañcāsubhaṃ bhāsitaṃ;</gatha>
    <gatha type="3">Dibbabrahmasukhāvahaṃ  samapadaṃ vijjodayaṃ yoginā,</gatha>
    <gatha type="last">Kammaṭṭhānamalaṃ tamuttamaguṇenāsevitaṃ sevituṃ.</gatha>
    <centered>Iti nāmarūpaparicchede kasiṇāsubhavibhāgo nāma</centered>
    <centered>Aṭṭhamo paricchedo.</centered>
  </text>
</tree>
