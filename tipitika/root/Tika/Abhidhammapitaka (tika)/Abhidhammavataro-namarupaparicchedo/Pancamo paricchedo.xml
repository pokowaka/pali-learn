<?xml version='1.0' encoding='UTF-8'?>
<tree text="Pa&#xF1;camo paricchedo" target="text">
  <text>
    <subhead>5. Bhūmipuggalakathā</subhead>
    <hangnum nr="180"/>
    <gatha type="1"> Ito paraṃ pavakkhāmi, bhūmipuggalabhedato;</gatha>
    <gatha type="last">Cittānaṃ pana sabbesaṃ, kamato saṅgahaṃ kathaṃ.</gatha>
    <hangnum nr="181"/>
    <gatha type="1"> Nirayañca tiracchānayoni petāsurā tathā;</gatha>
    <gatha type="last">Caturāpāyabhūmīti, kāme duggatiyo matā.</gatha>
    <hangnum nr="182"/>
    <gatha type="1"> Cātumahārājikā ca, tāvatiṃsā ca yāmakā;</gatha>
    <gatha type="last">Tusitā ceva nimmānaratino vasavattino.</gatha>
    <hangnum nr="183"/>
    <gatha type="1"> Chaḷete devalokā ca, mānavāti ca sattadhā;</gatha>
    <gatha type="last">Kāmasugatiyo cekādasadhā kāmabhūmiyo.</gatha>
    <hangnum nr="184"/>
    <gatha type="1"> Brahmānaṃ pārisajjā ca, tathā brahmapurohitā;</gatha>
    <gatha type="last">Mahābrahmā ca tividhā, paṭhamajjhānabhūmiyo.</gatha>
    <hangnum nr="185"/>
    <gatha type="1"> Parittābhāppamāṇābhā, tathevābhassarāti ca;</gatha>
    <gatha type="last">Dutiyajjhānabhūmi ca, tividhāva pakāsitā.</gatha>
    <hangnum nr="186"/>
    <gatha type="1"> Parittasubhāppamāṇāsubhā ca subhakiṇhakā;</gatha>
    <gatha type="last">Tividhāpi pavuccanti, tatiyajjhānabhūmiyo.</gatha>
    <hangnum nr="187"/>
    <gatha type="1"> Vehapphalā  asaññī ca, suddhāvāsā ca pañcadhā;</gatha>
    <gatha type="last">Iccetā pana sattāpi, catutthajjhānabhūmiyo.</gatha>
    <hangnum nr="188"/>
    <gatha type="1"> Avihā ca atappā ca, sudassā ca sudassino;</gatha>
    <gatha type="last">Akaniṭṭhāti pañcete, suddhāvāsā pakāsitā.</gatha>
    <hangnum nr="189"/>
    <gatha type="1"> Iti soḷasadhā bhinnā, brahmalokā pavuccare;</gatha>
    <gatha type="last">Rūpibrahmānamāvāsā, rūpāvacarabhūmiyo.</gatha>
    <hangnum nr="190"/>
    <gatha type="1"> Ākāsānañcāyatananāmādīhi pakāsitā;</gatha>
    <gatha type="last">Arūpibrahmalokā ca, catudhārūpabhūmiyo.</gatha>
    <hangnum nr="191"/>
    <gatha type="1"> Sotāpannādibhedena, catudhānuttarā matā;</gatha>
    <gatha type="last">Pañcatiṃsa paniccevaṃ, sabbathāpi ca bhūmiyo.</gatha>
    <hangnum nr="192"/>
    <gatha type="1"> Jāyanti caturāpāye, pāpapākāya sandhiyā;</gatha>
    <gatha type="last">Kāmāvacaradevesu, mahāpākehi jāyare.</gatha>
    <hangnum nr="193"/>
    <gatha type="1"> Ahetukā puññapākāhetukena tu jāyare;</gatha>
    <gatha type="last">Bhummadevamanussesu, mahāpākehi cetare.</gatha>
    <hangnum nr="194"/>
    <gatha type="1"> Vipākaṃ paṭhamajjhānaṃ, paṭhamajjhānabhūmiyaṃ;</gatha>
    <gatha type="last">Dutiyaṃ tatiyañceva, dutiyajjhānabhūmiyaṃ.</gatha>
    <hangnum nr="195"/>
    <gatha type="1"> Tatiyamhi catutthaṃ tu, catutthamhi ca pañcamaṃ;</gatha>
    <gatha type="last">Āruppā ca kameneva, āruppe honti sandhiyo.</gatha>
    <hangnum nr="196"/>
    <gatha type="1"> Kāyavācāmanodvāre, kammaṃ pāṇavadhādikaṃ;</gatha>
    <gatha type="last">Katvā pāpakacittehi, jāyantāpāyabhūmiyaṃ.</gatha>
    <hangnum nr="197"/>
    <gatha type="1"> Kāyavācāmanodvāre, dānaṃ sīlañca bhāvanaṃ;</gatha>
    <gatha type="last">Kāmapuññehi katvāna, kāmasugatiyaṃ siyuṃ.</gatha>
    <hangnum nr="198"/>
    <gatha type="1"> Parittaṃ majjhimaṃ jhānaṃ, paṇītañca yathākkamaṃ;</gatha>
    <gatha type="last">Bhāvetvā tividhā honti, tīsu bhūmīsu yogino.</gatha>
    <hangnum nr="199"/>
    <gatha type="1"> Vehapphalesu  jāyanti, bhāvetvā pañcamaṃ tathā;</gatha>
    <gatha type="last">Saññāvirāgatañceva, bhāvetvāsaññibhūmiyaṃ.</gatha>
    <hangnum nr="200"/>
    <gatha type="1"> Suddhāvāsesu  jāyanti, anāgāmikapuggalā;</gatha>
    <gatha type="last">Āruppāni ca bhāvetvā, arūpesu yathākkamaṃ.</gatha>
    <hangnum nr="201"/>
    <gatha type="1"> Lokuttaraṃ tu bhāvetvā, yathāsakamanantaraṃ;</gatha>
    <gatha type="last">Samāpattikkhaṇe ceva, appeti phalamānasaṃ.</gatha>
    <hangnum nr="202"/>
    <gatha type="1"> Apāyamhā cutā sattā, kāmadhātumhi jāyare;</gatha>
    <gatha type="last">Sabbaṭṭhānesu jāyanti, kāmasugatito cutā.</gatha>
    <hangnum nr="203"/>
    <gatha type="1"> Cutā jāyanti rūpamhā, sabbatthāpāyavajjite;</gatha>
    <gatha type="last">Kāmasugatiyaṃ honti, arūpāsaññato cutā.</gatha>
    <hangnum nr="204"/>
    <gatha type="1"> Tathārūpacutā honti, tatthevoparimeva ca;</gatha>
    <gatha type="last">Vaṭṭamūlasamucchedā, nibbāyanti anāsavā.</gatha>
    <hangnum nr="205"/>
    <gatha type="1"> Suddhāvāsesvanāgāmi-puggalāvopapajjare;</gatha>
    <gatha type="last">Kāmadhātumhi jāyanti, anāgāmivivajjitā.</gatha>
    <hangnum nr="206"/>
    <gatha type="1"> Heṭṭhupapattibrahmānaṃ, ariyānaṃ na katthaci;</gatha>
    <gatha type="last">Asaññasattāpāyesu, natthevāriyapuggalā.</gatha>
    <hangnum nr="207"/>
    <gatha type="1"> Vehapphale akaniṭṭhe, bhavagge ca patiṭṭhitā;</gatha>
    <gatha type="last">Na punāññattha jāyanti, sabbe ariyapuggalā.</gatha>
    <hangnum nr="208"/>
    <gatha type="1"> Chasu devesvanāgāmī, vītarāgā na tiṭṭhare;</gatha>
    <gatha type="last">Na ciraṭṭhāyino tattha, lokiyāpi ca yogino.</gatha>
    <hangnum nr="209"/>
    <gatha type="1"> Gihiliṅge na tiṭṭhanti, manussesu anāsavā;</gatha>
    <gatha type="last">Pabbajjāyañca bhumme ca, brahmattepi ca tiṭṭhare.</gatha>
    <hangnum nr="210"/>
    <gatha type="1"> Yāni paññāsa vassāni,</gatha>
    <gatha type="2">Manussānaṃ sa piṇḍito;</gatha>
    <gatha type="3">Eko  rattidivo tena,</gatha>
    <gatha type="last">Māseko tiṃsa rattiyo.</gatha>
    <hangnum nr="211"/>
    <gatha type="1"> Dvādasamāsiyo vasso, tena pañcasataṃ bhave;</gatha>
    <gatha type="last">Cātumahārājikānaṃ, pamāṇamidamāyuno.</gatha>
    <hangnum nr="212"/>
    <gatha type="1"> Taṃ  navutivassasata-sahassaṃ pana piṇḍitaṃ;</gatha>
    <gatha type="last">Gaṇanāya manussānaṃ, catubhāgūparūpari.</gatha>
    <hangnum nr="213"/>
    <gatha type="1"> Yaṃ manussavassasataṃ, tadeko divaso kato;</gatha>
    <gatha type="last">Tena vassasahassāyu, tāvatiṃsesu desito.</gatha>
    <hangnum nr="214"/>
    <gatha type="1"> Koṭittayaṃ saṭṭhisatasahassañcādhikaṃ bhave;</gatha>
    <gatha type="last">Gaṇanāya manussānaṃ, tāvatiṃsesu piṇḍitaṃ.</gatha>
    <hangnum nr="215"/>
    <gatha type="1"> Āyuppamāṇamiccevaṃ, devānamuparūpari;</gatha>
    <gatha type="last">Dvikkhattuṃ dviguṇaṃ katvā, catubhāgamudāhaṭaṃ.</gatha>
    <hangnum nr="216"/>
    <gatha type="1"> Gaṇanāya manussānaṃ, tattha cuddasa koṭiyo;</gatha>
    <gatha type="last">Cattālīsasatasahassādhikā yāmabhūmiyaṃ.</gatha>
    <hangnum nr="217"/>
    <gatha type="1">Tusitānaṃ pakāsenti, sattapaññāsa koṭiyo;</gatha>
    <gatha type="last">Saṭṭhisatasahassāni, vassāni adhikāni ca.</gatha>
    <hangnum nr="218"/>
    <gatha type="1">Nimmānaratidevānaṃ, dvisataṃ tiṃsa koṭiyo;</gatha>
    <gatha type="last">Cattālīsavassasatasahassāni ca sabbathā.</gatha>
    <hangnum nr="219"/>
    <gatha type="1"> Navakoṭisatañcekavīsativassakoṭiyo;</gatha>
    <gatha type="last">Saṭṭhivassasatasahassādhikā vasavattisu.</gatha>
    <hangnum nr="220"/>
    <gatha type="1"> Kappassa tatiyo bhāgo, upaḍḍhañca yathākkamaṃ;</gatha>
    <gatha type="last">Kappeko dve ca cattāro, aṭṭha kappā ca soḷasa.</gatha>
    <hangnum nr="221"/>
    <gatha type="1"> Dvattiṃsa catusaṭṭhī ca, navasu brahmabhūmisu;</gatha>
    <gatha type="last">Vehapphalā asaññī ca, pañcakappasatāyukā.</gatha>
    <hangnum nr="222"/>
    <gatha type="1"> Kappasahassaṃ  dve cattāri, aṭṭha soḷasa cakkamā;</gatha>
    <gatha type="last">Sahassāni ca kappānaṃ, suddhāvāsānamuddise.</gatha>
    <hangnum nr="223"/>
    <gatha type="1"> Vīsakappasahassāni, cattālīsañca saṭṭhi ca;</gatha>
    <gatha type="last">Caturāsītisahassā, kappā cāruppake kamā.</gatha>
    <hangnum nr="224"/>
    <gatha type="1"> Āyuppamāṇaniyamo, natthi bhumme ca mānave;</gatha>
    <gatha type="last">Vassānaṃ gaṇanā natthi, caturāpāyabhūmiyaṃ.</gatha>
    <hangnum nr="225"/>
    <gatha type="1"> Puthujjanāriyā  ceti, duvidhā honti puggalā;</gatha>
    <gatha type="last">Tihetukādibhedena, tividhā ca puthujjanā.</gatha>
    <hangnum nr="226"/>
    <gatha type="1"> Maggaṭṭhā ca phalaṭṭhā ca,</gatha>
    <gatha type="3">Aṭṭhevāriyapuggalā;</gatha>
    <gatha type="3">Ādito satta sekkhā ca,</gatha>
    <gatha type="last">Asekkho cārahāparo.</gatha>
    <hangnum nr="227"/>
    <gatha type="1"> Ahetukāva labbhanti, sattā duggatiyaṃ pana;</gatha>
    <gatha type="last">Tihetukāva labbhanti, rūpārūpe sacittakā.</gatha>
    <hangnum nr="228"/>
    <gatha type="1"> Kāmāvacaradevesu, ahetukavivajjitā;</gatha>
    <gatha type="last">Vinipātāsure ceva, mānave ca tayopi ca.</gatha>
    <hangnum nr="229"/>
    <gatha type="1"> Ariyā nāma labbhanti, asaññāpāyavajjite;</gatha>
    <gatha type="last">Puthujjanā tu labbhanti, suddhāvāsavivajjite.</gatha>
    <hangnum nr="230"/>
    <gatha type="1"> Suddhāvāsamapāyañca, hitvāsaññibhavaṃ tidhā;</gatha>
    <gatha type="last">Sotāpannādayo dvepi, sesaṭṭhānesu labbhare.</gatha>
    <hangnum nr="231"/>
    <gatha type="1"> Iti sabbappabhedena, bhūmipuggalasaṅgahaṃ;</gatha>
    <gatha type="last">Ñatvā viññū vibhāveyya, tattha cittāni sambhavāti.</gatha>
    <centered>Iti cittavibhāge bhūmipuggalakathā niṭṭhitā.</centered>
    <centered>Pañcamo paricchedo.</centered>
  </text>
</tree>
