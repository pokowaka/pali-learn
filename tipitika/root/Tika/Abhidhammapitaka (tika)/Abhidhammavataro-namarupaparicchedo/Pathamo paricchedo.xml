<?xml version='1.0' encoding='UTF-8'?>
<tree text="Pa&#x1E6D;hamo paricchedo" target="text">
  <text>
    <title>1. Cittavibhāgo</title>
    <subhead>1. Sarūpasaṅgahakathā</subhead>
    <hangnum nr="2"/>
    <gatha type="1"> Cittaṃ  cetasikaṃ rūpaṃ, nibbānanti niruttaro;</gatha>
    <gatha type="last">Catudhā desayī dhamme, catusaccappakāsano.</gatha>
    <hangnum nr="3"/>
    <gatha type="1"> Cittamekūnanavutividhaṃ tattha vibhāvaye;</gatha>
    <gatha type="last">Ekanavutividhaṃ vā, ekavīsasatampi vā.</gatha>
    <hangnum nr="4"/>
    <gatha type="1"> Dvepaññāsa sarūpena, dhammā cetasikā matā;</gatha>
    <gatha type="last">Cittuppādavasā bhinnā, sampayogānusārato.</gatha>
    <hangnum nr="5"/>
    <gatha type="1"> Aṭṭhavīsavidhaṃ rūpaṃ, bhūtopādāyabhedato;</gatha>
    <gatha type="last">Duvidhaṃ rūparūpaṃ tu, aṭṭhārasavidhaṃ bhave.</gatha>
    <hangnum nr="6"/>
    <gatha type="1"> Nibbānaṃ pana dīpenti, asaṅkhatamanuttaraṃ;</gatha>
    <gatha type="last">Atthanāmavasā dvedhā, paññattīti pavuccati.</gatha>
    <hangnum nr="7"/>
    <gatha type="1"> Tesaṃ dāni pavakkhāmi, vibhāgaṃ tu yathākkamaṃ;</gatha>
    <gatha type="last">Catudhā paramatthānaṃ, dvidhā paññattiyā kathaṃ.</gatha>
    <hangnum nr="8"/>
    <gatha type="1"> Kusalādivibhāgena , tattha cittaṃ catubbidhaṃ;</gatha>
    <gatha type="last">Tathā bhūmivibhāgena, kāmabhūmādito kathaṃ.</gatha>
    <hangnum nr="9"/>
    <gatha type="1"> Somanassasahagataṃ, upekkhāsahitaṃ tathā;</gatha>
    <gatha type="last">Ñāṇena sampayuttañca, vippayuttanti bheditaṃ.</gatha>
    <hangnum nr="10"/>
    <gatha type="1"> Asaṅkhāraṃ sasaṅkhāramiti bhinnaṃ punaṭṭhadhā;</gatha>
    <gatha type="last">Kāmāvacarakusalaṃ, kāme sugatisādhakaṃ.</gatha>
    <hangnum nr="11"/>
    <gatha type="1"> Takkacārapītisukha-cittassekaggatāyutaṃ ;</gatha>
    <gatha type="last">Paṭhamajjhānakusalaṃ, pañcaṅgikamudāhaṭaṃ.</gatha>
    <hangnum nr="12"/>
    <gatha type="1"> Vitakkahīnaṃ dutiyaṃ, jhānaṃ tu caturaṅgikaṃ;</gatha>
    <gatha type="last">Vicārahīnaṃ tatiyaṃ, jhānaṃ pana tivaṅgikaṃ.</gatha>
    <hangnum nr="13"/>
    <gatha type="1"> Pītihīnaṃ catutthañca, upekkhekaggatāyutaṃ;</gatha>
    <gatha type="last">Pañcamañca pakāsenti, ubhayampi duvaṅgikaṃ.</gatha>
    <hangnum nr="14"/>
    <gatha type="1"> Evaṃ jhānaṅgabhedena, cittaṃ pañcavidhaṃ bhave;</gatha>
    <gatha type="last">Rūpāvacarakusalaṃ, rūpabhūmipavattakaṃ.</gatha>
    <hangnum nr="15"/>
    <gatha type="1"> Ākāsānañcāyatanaṃ, kusalaṃ paṭhamaṃ bhave;</gatha>
    <gatha type="last">Viññāṇañcāyatananti, dutiyaṃ tatiyaṃ tathā.</gatha>
    <hangnum nr="16"/>
    <gatha type="1"> Ākiñcaññāyatanaṃ tu, catutthaṃ pana mānasaṃ;</gatha>
    <gatha type="last">Nevasaññānāsaññāya-tanañceti catubbidhaṃ.</gatha>
    <hangnum nr="17"/>
    <gatha type="1">Āruppakusalaṃ nāma, upekkhekaggatāyutaṃ;</gatha>
    <gatha type="last">Duvaṅgikamidaṃ sabbaṃ, āruppabhavasādhakaṃ.</gatha>
    <hangnum nr="18"/>
    <gatha type="1"> Sotāpattimaggacittaṃ, paṭhamānuttaraṃ tathā;</gatha>
    <gatha type="last">Sakadāgāmi anāgāmi, arahattanti sabbathā.</gatha>
    <hangnum nr="19"/>
    <gatha type="1"> Catudhā maggabhedena, jhānabhedena pañcadhā;</gatha>
    <gatha type="last">Vīsatāpariyāpannakusalaṃ dvayamissitaṃ.</gatha>
    <hangnum nr="20"/>
    <gatha type="1"> Itthaṃ bhūmivibhāgena, kusalaṃ tu catubbidhaṃ;</gatha>
    <gatha type="last">Ekavīsāpi bāvīsaṃ, sattatiṃsavidhampi vā.</gatha>
    <hangnum nr="21"/>
    <gatha type="1"> Somanassasahagataṃ , upekkhāsahitaṃ tathā;</gatha>
    <gatha type="last">Diṭṭhigatasampayuttaṃ, vippayuttanti bheditaṃ.</gatha>
    <hangnum nr="22"/>
    <gatha type="1"> Asaṅkhāraṃ sasaṅkhāramiti bhinnaṃ punaṭṭhadhā;</gatha>
    <gatha type="last">Lobhamūlaṃ pakāsenti, lobhamohadvihetukaṃ.</gatha>
    <hangnum nr="23"/>
    <gatha type="1"> Domanassasahagataṃ , paṭighena samāyutaṃ;</gatha>
    <gatha type="last">Asaṅkhāraṃ sasaṅkhāramiti bhinnaṃ dvidhā pana.</gatha>
    <hangnum nr="24"/>
    <gatha type="1">Dosamūlaṃ pakāsenti, dosamohadvihetukaṃ;</gatha>
    <gatha type="last">Vicikicchāsahagataṃ, uddhaccasahitanti ca.</gatha>
    <hangnum nr="25"/>
    <gatha type="1"> Upekkhāvedanāyuttaṃ, momūhaṃ duvidhaṃ pana;</gatha>
    <gatha type="last">Mohamūlaṃ pakāsenti, mohenevekahetukaṃ.</gatha>
    <hangnum nr="26"/>
    <gatha type="1">Dvādasākusalā nāma, caturāpāyasādhakā;</gatha>
    <gatha type="last">Ete sugatiyañcāpi, vipattiphaladāyakā.</gatha>
    <hangnum nr="27"/>
    <gatha type="1"> Cakkhusotaghānajivhā-kāyaviññāṇanāmakā;</gatha>
    <gatha type="last">Pañcaviññāṇayugaḷā, yugaḷaṃ sampaṭicchanaṃ.</gatha>
    <hangnum nr="28"/>
    <gatha type="1"> Santīraṇadvayañceva, upekkhāsahitaṃ tathā;</gatha>
    <gatha type="last">Puññāpuññavaseneva, vipākā duvidhā ṭhitā.</gatha>
    <hangnum nr="29"/>
    <gatha type="1"> Upekkhāsahitā tattha, mānasā dvādaseritā;</gatha>
    <gatha type="last">Kāyaviññāṇayugaḷaṃ, sukhadukkhayutaṃ kamā.</gatha>
    <hangnum nr="30"/>
    <gatha type="1"> Somanassasahagataṃ, yaṃ santīraṇamānasaṃ;</gatha>
    <gatha type="last">Taṃ puññapākamevāhu, pāpapākaṃ na vijjati.</gatha>
    <hangnum nr="31"/>
    <gatha type="1"> Pañcadvāramanodvāra-vasena duvidhaṃ pana;</gatha>
    <gatha type="last">Upekkhāvedanāyuttaṃ, kriyāvajjananāmakaṃ.</gatha>
    <hangnum nr="32"/>
    <gatha type="1"> Somanassasahagataṃ, hasituppādamānasaṃ;</gatha>
    <gatha type="last">Kriyājavanamiccevaṃ, tividhāhetukakriyā.</gatha>
    <hangnum nr="33"/>
    <gatha type="1"> Aṭṭheva puññapākāni, pāpapākāni sattadhā;</gatha>
    <gatha type="last">Kriyacittāni tīṇīti, aṭṭhārasa ahetukā.</gatha>
    <hangnum nr="34"/>
    <gatha type="1"> Sapuññehi  samānā ca, mahāpākamahākriyā;</gatha>
    <gatha type="last">Mahaggatakriyā pākā, phalacittāni ca kamā.</gatha>
    <hangnum nr="35"/>
    <gatha type="1"> Itthamekūnanavuti-vidhaṃ  cittaṃ bhave tathā;</gatha>
    <gatha type="last">Ekanavutividhaṃ vā, ekavīsasatampi vā.</gatha>
    <hangnum nr="36"/>
    <gatha type="1"> Takkacārapītisukhacittassekaggatāyutaṃ;</gatha>
    <gatha type="last">Sotāpattimaggacittaṃ, paṭhamajjhānikaṃ mataṃ.</gatha>
    <hangnum nr="37"/>
    <gatha type="1"> Dutiyaṃ takkato hīnaṃ, tatiyaṃ tu vicārato;</gatha>
    <gatha type="last">Catutthaṃ pītito hīnaṃ, upekkhekaggatāyutaṃ.</gatha>
    <hangnum nr="38"/>
    <gatha type="1"> Pañcamanti ca pañcete, paṭhamānuttarā matā;</gatha>
    <gatha type="last">Diṭṭhikaṅkhāsīlabbataparāmāsappahāyino.</gatha>
    <hangnum nr="39"/>
    <gatha type="1"> Tatheva sakadāgāmimaggacittañca pañcadhā;</gatha>
    <gatha type="last">Rāgadosamohattayatanuttakaramīritaṃ.</gatha>
    <hangnum nr="40"/>
    <gatha type="1"> Kāmadosasamugghātakaraṃ niravasesato;</gatha>
    <gatha type="last">Tatiyānuttarañcāpi, kusalaṃ pañcadhā tathā.</gatha>
    <hangnum nr="41"/>
    <gatha type="1"> Rūparāgārūparāgamānuddhaccāpi cāparā;</gatha>
    <gatha type="last">Avijjā ceti pañcuddhaṃbhāgiyānamasesato.</gatha>
    <hangnum nr="42"/>
    <gatha type="1"> Saṃyojanānaṃ sesānaṃ, samugghātakaraṃ paraṃ;</gatha>
    <gatha type="last">Catutthānuttaraṃ maggacittaṃ pañcavidhanti ca.</gatha>
    <hangnum nr="43"/>
    <gatha type="1"> Cattāri pañcakāneva, maggesu ca phalesu ca;</gatha>
    <gatha type="last">Sesāni cekāsītīti, ekavīsasataṃ bhave.</gatha>
    <hangnum nr="44"/>
    <gatha type="1"> Lokuttarānaṃ aṭṭhannaṃ, iccevaṃ pañcadhā puna;</gatha>
    <gatha type="last">Jhānaṅgamaggabojjhaṅga-vibhāgāya yathārahaṃ.</gatha>
    <hangnum nr="45"/>
    <gatha type="1"> Pādakajjhānamāmaṭṭhajhānaṃ ajjhāsayo tathā;</gatha>
    <gatha type="last">Vuṭṭhānagāminī ceva, niyāmeti vipassanāti.</gatha>
    <centered>Iti cittavibhāge sarūpasaṅgahakathā niṭṭhitā.</centered>
    <centered>Paṭhamo paricchedo.</centered>
  </text>
</tree>
