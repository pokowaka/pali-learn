<?xml version='1.0' encoding='UTF-8'?>
<tree text="Ekav&#x12B;satimo paricchedo" target="text">
  <text>
    <subhead>21. Uppattikathā</subhead>
    <hangnum nr="797"/>
    <gatha type="1"> Aṭṭhavīsati rūpāni, kalāpā cekavīsati;</gatha>
    <gatha type="last">Vuttā cettāvatā tesaṃ, uppādo dāni niyyate.</gatha>
    <hangnum nr="798"/>
    <gatha type="1"> Aṇḍajā jalābujā ca, saṃsedajopapātikā;</gatha>
    <gatha type="last">Iccuppattipabhedena, catasso yoniyo matā.</gatha>
    <hangnum nr="799"/>
    <gatha type="1"> Bhummavajjesu devesu,</gatha>
    <gatha type="2">Pete nijjhāmataṇhike;</gatha>
    <gatha type="3">Nirayesu ca sambhoti,</gatha>
    <gatha type="last">Yonekāvopapātikā.</gatha>
    <hangnum nr="800"/>
    <gatha type="1"> Bhummadeve manussesu,</gatha>
    <gatha type="2">Tiracchānāsure tathā;</gatha>
    <gatha type="3">Petesu cāvasesesu,</gatha>
    <gatha type="last">Catassopi ca yoniyo.</gatha>
    <hangnum nr="801"/>
    <gatha type="1"> Tatthaṇḍajā jalābujā, gabbhaseyyasamuggamo;</gatha>
    <gatha type="last">Saṃsedajopapātikā, opapātikanāmakā.</gatha>
    <hangnum nr="802"/>
    <gatha type="1"> Tattha  sampuṇṇāyatano, gabbhaseyyasamuggamo;</gatha>
    <gatha type="last">Abhāvo dve sabhāvā ca, itthipumbhāvamissitā.</gatha>
    <hangnum nr="803"/>
    <gatha type="1"> Paripuṇṇāparipuṇṇo, opapātikanāmako;</gatha>
    <gatha type="last">Abhāvo dve sabhāvā ca, caturāpāyabhūmiyaṃ.</gatha>
    <hangnum nr="804"/>
    <gatha type="1"> Sampuṇṇāyatanoveso ,</gatha>
    <gatha type="2">Kāme sugatiyaṃ pana;</gatha>
    <gatha type="3">Ādikappe abhāvo ca,</gatha>
    <gatha type="last">Dve sabhāvā tato paraṃ.</gatha>
    <hangnum nr="805"/>
    <gatha type="1"> Aparipuṇṇāyatano, abhāvo ca mahaggate;</gatha>
    <gatha type="last">Iccevaṃ dasadhā honti, sabbā sandhisamuggamā.</gatha>
    <hangnum nr="806"/>
    <gatha type="1"> Tattheva dasadhā bhinne, attabhāvasamuggame;</gatha>
    <gatha type="last">Sandhiyañca pavatte ca, rūpuppattiṃ vibhāvaye.</gatha>
    <hangnum nr="807"/>
    <gatha type="1"> Tatthābhāvakasattānaṃ, gabbhaseyyasamuggame;</gatha>
    <gatha type="last">Kāyavatthuvasā dveva, dasakā honti kammajā.</gatha>
    <hangnum nr="808"/>
    <gatha type="1"> Rūpasantatisīsāni, dve ca rūpāni vīsati;</gatha>
    <gatha type="last">Agahītaggahaṇena, tatthekādasa niddise.</gatha>
    <hangnum nr="809"/>
    <gatha type="1"> Tato paraṃ pavattimhi, vaḍḍhamānassa jantuno;</gatha>
    <gatha type="last">Cakkhudasakādayo ca, cattāro honti sambhavā.</gatha>
    <hangnum nr="810"/>
    <gatha type="1"> Iccābhāvakasattānaṃ, chaḷevuttamakoṭiyā;</gatha>
    <gatha type="last">Heṭṭhimakoṭiyā dveva, gabbhaseyyasamuggame.</gatha>
    <hangnum nr="811"/>
    <gatha type="1"> Cakkhusotaghānavasā, tattha tidvekahīnakā;</gatha>
    <gatha type="last">Eko tayo tayo ceva, siyuṃticatupañcakā.</gatha>
    <hangnum nr="812"/>
    <gatha type="1"> Opapātikasaṅkhāte, abhāvakasamuggame;</gatha>
    <gatha type="last">Jivhākāyavatthuvasā, tayo heṭṭhimakoṭiyā.</gatha>
    <hangnum nr="813"/>
    <gatha type="1"> Uttamakoṭiyā  honti, chaḷevobhinnamantare;</gatha>
    <gatha type="last">Catukkapañcakā tattha, dvekahīnā tayo tayo.</gatha>
    <hangnum nr="814"/>
    <gatha type="1"> Chakkādayo abhāvānaṃ,</gatha>
    <gatha type="2">Iccevaṃ pañcasaṅgahā;</gatha>
    <gatha type="3">Eko tayo tayo ceko,</gatha>
    <gatha type="last">Ekoti ca yathākkamaṃ.</gatha>
    <hangnum nr="815"/>
    <gatha type="1"> Sabhāvakānaṃ  dvinnampi, duvidhā sattakādayo;</gatha>
    <gatha type="last">Bhāvādikā yathāvuttā, navadhā navadhā siyuṃ.</gatha>
    <hangnum nr="816"/>
    <gatha type="1"> Sattevuttamato heṭṭhā, ticatukkā tadantare;</gatha>
    <gatha type="last">Catukkapañcakacchakkā, pañcachakkāpi ca dvidhā.</gatha>
    <hangnum nr="817"/>
    <gatha type="1"> Tiṇṇannampi vaseneva, sattakacchakkapañcakā;</gatha>
    <gatha type="last">Catukkatikadukkā ca, cha koṭṭhāsā yathārahaṃ.</gatha>
    <hangnum nr="818"/>
    <gatha type="1"> Dve satta ca nava pañca, tayo ceko yathākkamaṃ;</gatha>
    <gatha type="last">Rūpasantatisīsānaṃ, rāsayo sattavīsati.</gatha>
    <hangnum nr="819"/>
    <gatha type="1"> Kammajātā yathāyogaṃ, pavattanti khaṇe khaṇe;</gatha>
    <gatha type="last">Kāmāvacarasattānaṃ, paṭisandhipavattiyaṃ.</gatha>
    <hangnum nr="820"/>
    <gatha type="1"> Tattha santatisīsāni, rūpāni ca yathārahaṃ;</gatha>
    <gatha type="last">Pubbe vuttanayeneva, sabbatthāpi viniddise.</gatha>
    <hangnum nr="821"/>
    <gatha type="1"> Sītuṇhotusamaññātā,</gatha>
    <gatha type="2">Tejodhātu ṭhitikkhaṇe;</gatha>
    <gatha type="3">Bhūtā sandhikkhaṇe rūpaṃ,</gatha>
    <gatha type="last">Janeti utujaṭṭhakaṃ.</gatha>
    <hangnum nr="822"/>
    <gatha type="1"> Paṭisandhimatikkamma, cittaṃ cittajamaṭṭhakaṃ;</gatha>
    <gatha type="last">Bhavaṅgādimupādāya, janetuppattiyaṃ pana.</gatha>
    <hangnum nr="823"/>
    <gatha type="1"> Bhuttāhāro  ṭhitippatto, mātarā ca sayampi ca;</gatha>
    <gatha type="last">Sarīrānugato hutvā, janetāhārajaṭṭhakaṃ.</gatha>
    <hangnum nr="824"/>
    <gatha type="1"> Iti suddhaṭṭhakāni ca, tesamuṭṭhānikāpare;</gatha>
    <gatha type="last">Saddaviññattilahutā, sambhave sambhavanti ca.</gatha>
    <hangnum nr="825"/>
    <gatha type="1"> Itthaṃ catusamuṭṭhānā, kalāpā kāmabhūmiyaṃ;</gatha>
    <gatha type="last">Yāvajīvaṃ pavattanti, dīpajālāva santati.</gatha>
    <hangnum nr="826"/>
    <gatha type="1"> Cakkhusotavatthuvasā, dasakā ca tayo paraṃ;</gatha>
    <gatha type="last">Jīvitanavakañceva, rūpāvacarabhūmiyaṃ.</gatha>
    <hangnum nr="827"/>
    <gatha type="1"> Honti  sandhipavattīsu, cattāro kammajā sadā;</gatha>
    <gatha type="last">Pubbe vuttanayeneva, pavatte utucittajā.</gatha>
    <hangnum nr="828"/>
    <gatha type="1"> Jīvitanavakañcekaṃ, paṭisandhipavattiyaṃ;</gatha>
    <gatha type="last">Pavatte utujañceti, dvedhāsaññīnamuddise.</gatha>
    <hangnum nr="829"/>
    <gatha type="1"> Iccuppattikamaṃ ñatvā, vibhāveyya tato paraṃ;</gatha>
    <gatha type="last">Kalāpānañca rūpānaṃ, sambhavāsambhavampi ca.</gatha>
    <hangnum nr="830"/>
    <gatha type="1"> Indriyabaddhasantāne, sabbe sambhonti sambhavā;</gatha>
    <gatha type="last">Kalāpā ceva rūpāni, tathā santatirāsayo.</gatha>
    <hangnum nr="831"/>
    <gatha type="1"> Bahiddhā matakāye ca, nopalabbhanti kammajā;</gatha>
    <gatha type="last">Cittojajā kalāpā ca, utujā lahutādayo.</gatha>
    <hangnum nr="832"/>
    <gatha type="1"> Tathā suddhaṭṭhakasadda-navakañcotu sabbathā;</gatha>
    <gatha type="last">Kalāpā tattha labbhanti, dve ca rūpāni uddise.</gatha>
    <hangnum nr="833"/>
    <gatha type="1"> Tesamuṭṭhānikā sabbe, kalāpā natthi sandhiyaṃ;</gatha>
    <gatha type="last">Uppādakāle sabbattha, jaratāniccatāpi ca.</gatha>
    <hangnum nr="834"/>
    <gatha type="1"> Kalāpā kammajā santi, jātirūpañca sandhiyaṃ;</gatha>
    <gatha type="last">Rūpāni ca kalāpā ca, sabbepi ca pavattiyaṃ.</gatha>
    <hangnum nr="835"/>
    <gatha type="1"> Santi  sabbāni rūpāni, kāmesu catusambhavā;</gatha>
    <gatha type="last">Jīvitanavakaṃ hitvā, kalāpā honti vīsati.</gatha>
    <hangnum nr="836"/>
    <gatha type="1"> Dasakesveva gahitaṃ, visuṃ kāme na labbhati;</gatha>
    <gatha type="last">Jīvitanavakaṃ nāma, rūpaloke visuṃ siyā.</gatha>
    <hangnum nr="837"/>
    <gatha type="1"> Āhārajakalāpā ca, bhāvā dve cādikappike;</gatha>
    <gatha type="last">Ādikāle na labbhanti, pacchā labbhanti kecipi.</gatha>
    <hangnum nr="838"/>
    <gatha type="1"> Ghānajivhākāyabhāva-dasakā rūpabhūmiyaṃ;</gatha>
    <gatha type="last">Āhārajakalāpā ca, na labbhanteva sabbathā.</gatha>
    <hangnum nr="839"/>
    <gatha type="1"> Cakkhusotavatthusaddā, kalāpā cittajāpi ca;</gatha>
    <gatha type="last">Asaññibhūmiyaṃ pubbe, vuttāpi ca na labbhare.</gatha>
    <hangnum nr="840"/>
    <gatha type="1"> Kalāpā  satta rūpāni, pañca rūpesvasaññisu;</gatha>
    <gatha type="last">Natthekādasa rūpāni, kalāpekūnavīsati.</gatha>
    <hangnum nr="841"/>
    <gatha type="1"> Tasmā tevīsa rūpāni, kalāpā pana cuddasa;</gatha>
    <gatha type="last">Tesamuṭṭhānikā santi, rūpāvacarabhūmiyaṃ.</gatha>
    <hangnum nr="842"/>
    <gatha type="1"> Sattaraseva rūpāni, kalāpā dve dvisambhavā;</gatha>
    <gatha type="last">Asaññīnaṃ tu sambhonti, natthārūpesu kiñcipi.</gatha>
    <hangnum nr="843"/>
    <gatha type="1"> Uppattikkamamiccevaṃ, sambhavāsambhavampi ca;</gatha>
    <gatha type="last">Kalāpānañca rūpānaṃ, yathāyogaṃ vibhāvayeti.</gatha>
    <centered>Iti rūpavibhāge uppattikathā niṭṭhitā.</centered>
    <centered>Ekavīsatimo paricchedo.</centered>
  </text>
</tree>
