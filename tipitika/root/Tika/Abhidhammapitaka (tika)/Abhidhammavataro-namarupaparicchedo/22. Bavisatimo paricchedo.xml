<?xml version='1.0' encoding='UTF-8'?>
<tree text="22. B&#x101;v&#x12B;satimo paricchedo" target="text">
  <text>
    <subhead>Ñāṇadassanavisuddhiniddeso</subhead>
    <hangnum nr="1319"/>
    <gatha type="1"> Ito  paraṃ tu bhikkhussa, hoti gotrabhumānasaṃ;</gatha>
    <gatha type="last">Āvajjaniyaṭhānattā, maggacittassa taṃ pana.</gatha>
    <hangnum nr="1320"/>
    <gatha type="1"> Na cappaṭipadāñāṇa-dassanaṃ vā tatheva ca;</gatha>
    <gatha type="last">Ñāṇadassanasuddhiṃ vā, bhajate na kudācanaṃ.</gatha>
    <hangnum nr="1321"/>
    <gatha type="1"> Ubhinnamantarā etaṃ, abbohārikameva taṃ;</gatha>
    <gatha type="last">Vipassanāya sotasmiṃ, patitattā vipassanā.</gatha>
    <hangnum nr="1322"/>
    <gatha type="1"> Pothujjanikagottaṃ vā, abhibhuyya pavattito;</gatha>
    <gatha type="last">Gottaṃ vuccati nibbānaṃ, tato bhavati gotrabhu.</gatha>
    <hangnum nr="1323"/>
    <gatha type="1"> Ñāṇaṃ catūsu maggesu, ñāṇadassanasuddhikaṃ;</gatha>
    <gatha type="last">Tattha taṃ paṭhamaṃ maggaṃ, sampādetuṃ panicchatā.</gatha>
    <hangnum nr="1324"/>
    <gatha type="1"> Aññaṃ  kiñcipi kātabbaṃ, bhikkhunā tena natthi taṃ;</gatha>
    <gatha type="last">Yañhi tena ca kātabbaṃ, siyā taṃ katameva tu.</gatha>
    <hangnum nr="1325"/>
    <gatha type="1"> Anulomāvasānañhi, sūraṃ tikkhaṃ vipassanaṃ;</gatha>
    <gatha type="last">Uppādentena taṃ sabbaṃ, katameva ca yoginā.</gatha>
    <hangnum nr="1326"/>
    <gatha type="1"> Tassānulomañāṇassa, ante tu animittakaṃ;</gatha>
    <gatha type="last">Visaṅkhāraṃ nirodhañca, nibbānaṃ amataṃ padaṃ.</gatha>
    <hangnum nr="1327"/>
    <gatha type="1"> Gocaraṃ kurumānaṃ taṃ, nibbānārammaṇe pana;</gatha>
    <gatha type="last">Paṭhamāvajjanañceva, paṭhamābhogatāpi ca.</gatha>
    <hangnum nr="1328"/>
    <gatha type="1"> Maggassānantarādīhi, paccayehi panacchahi;</gatha>
    <gatha type="last">Tassa paccayabhāvañca, sādhayantaṃ tato pana.</gatha>
    <hangnum nr="1329"/>
    <gatha type="1"> Vipassanāya muddhañhi, sikhāpattāya tāya taṃ;</gatha>
    <gatha type="last">Uppajjati anāvattaṃ-rammaṇaṃ tassa gotrabhu.</gatha>
    <hangnum nr="1330"/>
    <gatha type="1"> Ekenāvajjaneneva, ekissāyeva vīthiyā;</gatha>
    <gatha type="last">Nānārammaṇatā cānu-lomagotrabhucetasaṃ.</gatha>
    <hangnum nr="1331"/>
    <gatha type="1"> Ṭhatvā  āvajjanaṭṭhāne, tamanāvajjanampi ca;</gatha>
    <gatha type="last">Maggassa pana taṃ saññaṃ, datvā viya nirujjhati.</gatha>
    <hangnum nr="1332"/>
    <gatha type="1"> Maggopi tena taṃ dinnaṃ, amuñcitvāva sañhitaṃ;</gatha>
    <gatha type="last">Taṃ ñāṇamanubandhanto, jāyate tadanantaraṃ.</gatha>
    <hangnum nr="1333"/>
    <gatha type="1"> Kadācipi anibbiddhapubbaṃ maggo panesa hi;</gatha>
    <gatha type="last">Lobhaṃ dosañca mohañca, viddhaṃsantova jāyati.</gatha>
    <hangnum nr="1334"/>
    <gatha type="1"> Na kevalamayaṃ maggo, dosanāsanameva ca;</gatha>
    <gatha type="last">Karoti atha khopāyadvārānipi pidheti ca.</gatha>
    <hangnum nr="1335"/>
    <gatha type="1"> Anāmataggasaṃsāravaṭṭadukkhamahodadhiṃ;</gatha>
    <gatha type="last">Apāramatighorañca, soseti ca asesato.</gatha>
    <hangnum nr="1336"/>
    <gatha type="1"> Micchāmaggaṃ  panaṭṭhaṅgaṃ, jāyamāno ca ujjhati;</gatha>
    <gatha type="last">Sabbaverabhayānettha, niccaṃ vūpasameti ca.</gatha>
    <hangnum nr="1337"/>
    <gatha type="1"> Buddhassorasaputtattaṃ, upaneti nayaṃ pana;</gatha>
    <gatha type="last">Ānisaṃse anekepi, pavattayati yogino.</gatha>
    <hangnum nr="1338"/>
    <gatha type="1"> Dāyakenānisaṃsānaṃ, anekesamanena ca;</gatha>
    <gatha type="last">Ādimaggena saṃyuttaṃ, ñāṇanti ñāṇadassanaṃ.</gatha>
    <centered>Paṭhamamaggañāṇaṃ.</centered>
    <hangnum nr="1339"/>
    <gatha type="1"> Tassevānantaraṃ tassa, vipākā dvepi tīṇi vā;</gatha>
    <gatha type="last">Phalacittāni jāyante, na jāyante tato paraṃ.</gatha>
    <hangnum nr="1340"/>
    <gatha type="1"> Keci ekañca dve tīṇi, cattārīti vadanti tu;</gatha>
    <gatha type="last">Na panetaṃ gahetabbaṃ, ajānitvā vadanti te.</gatha>
    <hangnum nr="1341"/>
    <gatha type="1"> Ekassāsevanaṃ natthi, tasmā dve anulomakā;</gatha>
    <gatha type="last">Tehi āsevanaṃ laddhā, tatiyaṃ hoti gotrabhu.</gatha>
    <hangnum nr="1342"/>
    <gatha type="1"> Catutthaṃ maggacittaṃ tu,</gatha>
    <gatha type="2">Tasmā tīṇi phalāni hi;</gatha>
    <gatha type="3">Anulomā tayo honti,</gatha>
    <gatha type="last">Catutthaṃ hoti gotrabhu.</gatha>
    <hangnum nr="1343"/>
    <gatha type="1"> Pañcamaṃ maggacittañca, phalāni dve tato pana;</gatha>
    <gatha type="last">Sattacittaparamāva, ekāvajjanavīthi hi.</gatha>
    <hangnum nr="1344"/>
    <gatha type="1"> Ettāvatā paneso hi, sotāpannoti vuccati;</gatha>
    <gatha type="last">Phalassa pariyosāne, bhavaṅgottaraṇaṃ siyā.</gatha>
    <hangnum nr="1345"/>
    <gatha type="1"> Tato bhavaṅgaṃ chinditvā, maggapekkhanahetukaṃ;</gatha>
    <gatha type="last">Uppajjati manodvāre, āvajjanamano pana.</gatha>
    <hangnum nr="1346"/>
    <gatha type="1"> Tasmiṃ  niruddhe maggassa, paccavekkhaṇasaññitā;</gatha>
    <gatha type="last">Javanāni hi jāyante, satteva paṭipāṭiyā.</gatha>
    <hangnum nr="1347"/>
    <gatha type="1"> Eseva ca nayo ñeyyo, phalādīnampi pekkhane;</gatha>
    <gatha type="last">Paccavekkhaṇañāṇāni, bhavantekūnavīsati.</gatha>
    <hangnum nr="1348"/>
    <gatha type="1"> Maggo  phalaṃ pahīnā ca, kilesā avasiṭṭhakā;</gatha>
    <gatha type="last">Nibbānañceti pañcete, paccavekkhaṇabhūmiyo.</gatha>
    <hangnum nr="1349"/>
    <gatha type="1"> Evaṃ so paccavekkhitvā, sotāpannopapattiyā;</gatha>
    <gatha type="last">Yogamārabhate dhīro, dutiyāya ca bhūmiyā.</gatha>
    <hangnum nr="1350"/>
    <gatha type="1"> Khandhapañcakasaṅkhātaṃ, taṃ saṅkhāragataṃ puna;</gatha>
    <gatha type="last">Aniccaṃ dukkhamanattāti, ñāṇena parimajjati.</gatha>
    <hangnum nr="1351"/>
    <gatha type="1"> Tato vipassanāvīthi-mogāhati ca tāvade;</gatha>
    <gatha type="last">Tassevaṃ paṭipannassa, heṭṭhā vuttanayena tu.</gatha>
    <hangnum nr="1352"/>
    <gatha type="1"> Tato saṅkhārupekkhāya, avasāne tatheva ca;</gatha>
    <gatha type="last">Ekāvajjanavārasmiṃ, gotrabhussa anantaraṃ.</gatha>
    <hangnum nr="1353"/>
    <gatha type="1"> Byāpādakāmarāgānaṃ, tanubhāvaṃ tu sādhayaṃ;</gatha>
    <gatha type="last">Sakadāgāmimaggoyaṃ, jāyate dutiyo pana.</gatha>
    <centered>Dutiyamaggañāṇaṃ.</centered>
    <hangnum nr="1354"/>
    <gatha type="1"> Imassāpi ca ñāṇassa, heṭṭhā vuttanayenidha;</gatha>
    <gatha type="last">Phalacittāni ñeyyāni, viññunā dvepi tīṇi vā.</gatha>
    <hangnum nr="1355"/>
    <gatha type="1"> Ettāvatā paneso hi, sakadāgāmi nāmayaṃ;</gatha>
    <gatha type="last">Sakideva imaṃ lokaṃ, āgantvāntakaro bhave.</gatha>
    <hangnum nr="1356"/>
    <gatha type="1"> Heṭṭhā vuttanayeneva, pañcadhā paccavekkhaṇaṃ;</gatha>
    <gatha type="last">Evaṃ so paccavekkhitvā, sakadāgāmipattiyā.</gatha>
    <hangnum nr="1357"/>
    <gatha type="1"> Yogamārabhate  dhīro, tatiyāya ca bhūmiyā;</gatha>
    <gatha type="last">Byāpādakāmarāgānaṃ, pahānāya ca paṇḍito.</gatha>
    <hangnum nr="1358"/>
    <gatha type="1"> Khandhapañcakasaṅkhātaṃ, taṃ saṅkhāragataṃ pana;</gatha>
    <gatha type="last">Aniccaṃ dukkhamanattāti, ñāṇena parimajjati.</gatha>
    <hangnum nr="1359"/>
    <gatha type="1"> Tato vipassanāvīthi-mogāhati ca tāvade;</gatha>
    <gatha type="last">Tassevaṃ paṭipannassa, heṭṭhā vuttanayena tu.</gatha>
    <hangnum nr="1360"/>
    <gatha type="1"> Tato saṅkhārupekkhāya, avasāne tatheva ca;</gatha>
    <gatha type="last">Ekāvajjanavīthimhi, gotrabhussa anantaraṃ.</gatha>
    <hangnum nr="1361"/>
    <gatha type="1"> Byāpādakāmarāgānaṃ, mūlaghātaṃ tu sādhayaṃ;</gatha>
    <gatha type="last">Tassānāgāmimaggoyaṃ, jāyate tatiyo pana.</gatha>
    <centered>Tatiyamaggañāṇaṃ.</centered>
    <hangnum nr="1362"/>
    <gatha type="1"> Imassāpi ca ñāṇassa, heṭṭhā vuttanayenidha;</gatha>
    <gatha type="last">Pavatti phalacittānaṃ, veditabbā vibhāvinā.</gatha>
    <hangnum nr="1363"/>
    <gatha type="1"> Ettāvatā panesopi, hotināgāmi nāmayaṃ;</gatha>
    <gatha type="last">Tattheva parinibbāyī, anāvattisabhāvato.</gatha>
    <hangnum nr="1364"/>
    <gatha type="1"> Heṭṭhā  vuttanayeneva, pañcadhā paccavekkhaṇaṃ;</gatha>
    <gatha type="last">Evaṃ so paccavekkhitvā, anāgāmiriyasāvako.</gatha>
    <hangnum nr="1365"/>
    <gatha type="1"> Yogamārabhate dhīro, catutthāya ca bhūmiyā;</gatha>
    <gatha type="last">Pattiyārūparāgādi-pahānāya ca paṇḍito.</gatha>
    <hangnum nr="1366"/>
    <gatha type="1"> Tatheva saṅkhāragataṃ, aniccādivasena so;</gatha>
    <gatha type="last">Parivattati ñāṇena, tatheva parimajjati.</gatha>
    <hangnum nr="1367"/>
    <gatha type="1"> Tato vipassanāvīthi-mogāhati ca tāvade;</gatha>
    <gatha type="last">Tassevaṃ paṭipannassa, heṭṭhā vuttanayena tu.</gatha>
    <hangnum nr="1368"/>
    <gatha type="1"> Tato  saṅkhārupekkhāya, avasāne tatheva ca;</gatha>
    <gatha type="last">Ekāvajjanavārasmiṃ, gotrabhussa anantaraṃ.</gatha>
    <hangnum nr="1369"/>
    <gatha type="1"> Tassārahattamaggoyaṃ,</gatha>
    <gatha type="2">Jāyate tu tato paraṃ;</gatha>
    <gatha type="3">Rūparāgādidosānaṃ,</gatha>
    <gatha type="last">Viddhaṃsāya karo pana.</gatha>
    <centered>Catutthamaggañāṇaṃ.</centered>
    <hangnum nr="1370"/>
    <gatha type="1"> Imassāpi ca ñāṇassa, heṭṭhā vuttanayenidha;</gatha>
    <gatha type="last">Pavatti phalacittānaṃ, veditabbā vibhāvinā.</gatha>
    <hangnum nr="1371"/>
    <gatha type="1"> Ettāvatā paneso hi,</gatha>
    <gatha type="2">Arahā nāma aṭṭhamo;</gatha>
    <gatha type="3">Ariyo puggalo hoti,</gatha>
    <gatha type="last">Mahākhīṇāsavo ayaṃ.</gatha>
    <hangnum nr="1372"/>
    <gatha type="1"> Anuppattasadattho ca,</gatha>
    <gatha type="2">Khīṇasaṃyojano muni;</gatha>
    <gatha type="3">Sadevakassa lokassa,</gatha>
    <gatha type="last">Dakkhiṇeyyo anuttaro.</gatha>
    <hangnum nr="1373"/>
    <gatha type="1"> Ettāvatā catassopi, ñāṇadassanasuddhiyo;</gatha>
    <gatha type="last">Hitatthāya ca bhikkhūnaṃ, saṅkhepeneva dassitā.</gatha>
    <hangnum nr="1374"/>
    <gatha type="1"> Saddhena sammā pana bhāvanīyā,</gatha>
    <gatha type="2">Ariyāya paññāya ca bhāvanāya;</gatha>
    <gatha type="3">Visuddhikāmena tapodhanena,</gatha>
    <gatha type="last">Bhavakkhayaṃ patthayatā budhena.</gatha>
    <centered>Iti abhidhammāvatāre ñāṇadassanavisuddhiniddeso nāma</centered>
    <centered>Bāvīsatimo paricchedo.</centered>
  </text>
</tree>
