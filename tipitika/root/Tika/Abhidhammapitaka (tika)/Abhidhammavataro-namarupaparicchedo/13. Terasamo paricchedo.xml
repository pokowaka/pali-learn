<?xml version='1.0' encoding='UTF-8'?>
<tree text="13. Terasamo paricchedo" target="text">
  <text>
    <subhead>Nissandaphalavibhāgo</subhead>
    <hangnum nr="1792"/>
    <gatha type="1"> Vipassanāya  nissandamiti vuttamito paraṃ;</gatha>
    <gatha type="last">Saccānaṃ paṭivedhādiṃ, pavakkhāmi yathākkamaṃ.</gatha>
    <hangnum nr="1793"/>
    <gatha type="1"> Pariññā ca pahānañca, sacchikiriyā ca bhāvanā;</gatha>
    <gatha type="last">Iti dukkhādisaccesu, kiccamāhu catubbidhaṃ.</gatha>
    <hangnum nr="1794"/>
    <gatha type="1"> Taṃ sabbaṃ maggakālamhi, karissati tato paraṃ;</gatha>
    <gatha type="last">Paṭipassaddhakiccattā, kataṃ hoti phale kathaṃ.</gatha>
    <hangnum nr="1795"/>
    <gatha type="1"> Chinnatālo phalasseva, chinnānusayamūlakā;</gatha>
    <gatha type="last">Khandhā nālamadhiṭṭhānaṃ, vipallāsapavattiyā.</gatha>
    <hangnum nr="1796"/>
    <gatha type="1"> Accantapaṭipakkhattā, catumaggapavattiyā;</gatha>
    <gatha type="last">Paraṃ klesā na jāyanti, daḍḍhabījaṅkuraṃ yathā.</gatha>
    <hangnum nr="1797"/>
    <gatha type="1"> Niyyānaṭṭhavisesena, aññamaññassa paccayo;</gatha>
    <gatha type="last">Maggova maggaṃ bhāveti, jāyamānotha vā puna.</gatha>
    <hangnum nr="1798"/>
    <gatha type="1"> Maggappavattisantāne , bhāvanāti pavuccati;</gatha>
    <gatha type="last">Vattamānena taṃ kiccaṃ, nipphāditamasesato.</gatha>
    <hangnum nr="1799"/>
    <gatha type="1"> Iti tīṇipi saccāni, kiccato paṭivijjhati;</gatha>
    <gatha type="last">Nibbānaṃ sacchikubbanto, maggo ekakkhaṇe saha.</gatha>
    <hangnum nr="1800"/>
    <gatha type="1"> Kiccappavattito cettha, paṭivedhoti vuccati;</gatha>
    <gatha type="last">Tañca sādheti maggoyaṃ, niyyanto santigocaro.</gatha>
    <hangnum nr="1801"/>
    <gatha type="1"> Pariccajitvā saṅkhāre, maggassārabbha nibbutiṃ,</gatha>
    <gatha type="last">Niyyānameva saccesu, kiccasādhanamīritaṃ.</gatha>
    <hangnum nr="1802"/>
    <gatha type="1"> Maggo  eva hi niyyāti, sesā tassopakārakā;</gatha>
    <gatha type="last">Appentā jhānadhammā ca, bujjhantā bodhipakkhiyā.</gatha>
    <hangnum nr="1803"/>
    <gatha type="1"> Tasmā tasseva vuṭṭhānaṃ, pakāsenti visesato;</gatha>
    <gatha type="last">Khandhehi ca kilesehi, vimokkhattayato kathaṃ.</gatha>
    <hangnum nr="1804"/>
    <gatha type="1"> Katvānābhinivesaṃ tu, yattha tattha yathā tathā;</gatha>
    <gatha type="last">Bhūmidhammaṃ pariggayha, vipassitvā tato paraṃ.</gatha>
    <hangnum nr="1805"/>
    <gatha type="1"> Yato kutoci vuṭṭhānaṃ, yadi hoti aniccato;</gatha>
    <gatha type="last">Hutvādhimokkhabahulo, saddhindriyavisesato.</gatha>
    <hangnum nr="1806"/>
    <gatha type="1"> Animittavimokkhena, niyyanto sattapuggalo;</gatha>
    <gatha type="last">Saddhānusārī paṭhame, majjhe saddhāvimuttako.</gatha>
    <hangnum nr="1807"/>
    <gatha type="1"> Ante paññāvimuttoti, tamīrenti tathāgatā;</gatha>
    <gatha type="last">Saṅkhāre dukkhato disvā, vuṭṭhahanto sa puggalo.</gatha>
    <hangnum nr="1808"/>
    <gatha type="1"> Passaddhibahulo hutvā, samādhindriyalābhato;</gatha>
    <gatha type="last">Tathevāppaṇihitena, niyyanto tividho bhave.</gatha>
    <hangnum nr="1809"/>
    <gatha type="1"> Anattato vuṭṭhahitvā, vedabāhulyayogato;</gatha>
    <gatha type="last">Suññatenātha niyyanto, paññindriyavisesato.</gatha>
    <hangnum nr="1810"/>
    <gatha type="1"> Dhammānusārī paṭhame, diṭṭhippatto tato paraṃ;</gatha>
    <gatha type="last">Ante paññāvimuttoti, tampi dīpenti paṇḍitā.</gatha>
    <hangnum nr="1811"/>
    <gatha type="1"> Āneñjapādakajjhāna-nāmakāyavisesato ;</gatha>
    <gatha type="last">Sacchikatvāna nibbānaṃ, majjhe cha kāyasakkhino.</gatha>
    <hangnum nr="1812"/>
    <gatha type="1"> Arūpato ca maggena, āneñjena ca rūpato;</gatha>
    <gatha type="last">Vimutto ubhatobhāga-vimutto arahā bhave.</gatha>
    <hangnum nr="1813"/>
    <gatha type="1"> Tivimokkhamukhībhūtā, iti vuṭṭhānasādhikā;</gatha>
    <gatha type="last">Sattapuggalabhedañca, sampādeti vipassanā.</gatha>
    <hangnum nr="1814"/>
    <gatha type="1"> Adhimuccati  saddhā ca, yathāvatthusabhāvato;</gatha>
    <gatha type="last">Ñeyyadhammesu sabbattha, paññā ca paṭivijjhati.</gatha>
    <hangnum nr="1815"/>
    <gatha type="1"> Tasmā saddhā ca paññā ca, vatthunicchayalakkhaṇā;</gatha>
    <gatha type="last">Vatthuppatiṭṭhitā cāyaṃ, tilakkhaṇavipassanā.</gatha>
    <hangnum nr="1816"/>
    <gatha type="1"> Tasmā saddhādhuro yogī, disvoḷārikalakkhaṇaṃ;</gatha>
    <gatha type="last">Tato paramanattāti, sukhume adhimuccati.</gatha>
    <hangnum nr="1817"/>
    <gatha type="1"> Tassevamadhimuttassa, saddhā vā pana kevalā;</gatha>
    <gatha type="last">Samādhindriyādhikā ca, vuṭṭhānaghaṭikā bhave.</gatha>
    <hangnum nr="1818"/>
    <gatha type="1"> Thūlalakkhaṇamohāya, paññādhure vipassato;</gatha>
    <gatha type="last">Dhammasabhāvamāhacca, sukhumaṃ paṭivijjhati.</gatha>
    <hangnum nr="1819"/>
    <gatha type="1"> Tasmā saddhādhurasseva, vuṭṭhānadvayamādito;</gatha>
    <gatha type="last">Ante saddhānugatassa, paññā suparipūrati.</gatha>
    <hangnum nr="1820"/>
    <gatha type="1"> Paññādhurassa sesanti, keci ācariyā pana;</gatha>
    <gatha type="last">Dhurasaṃsandanaṃ nāma, vuṭṭhānesu vibhāvayuṃ.</gatha>
    <hangnum nr="1821"/>
    <gatha type="1"> Sattakkhattuparamo ca,</gatha>
    <gatha type="2">Kolaṃkolo tathāparo;</gatha>
    <gatha type="3">Ekabījīti tividho,</gatha>
    <gatha type="last">Sotāpanno pavuccati.</gatha>
    <hangnum nr="1822"/>
    <gatha type="1"> Sakiṃdeva imaṃ lokaṃ, āgantvā puna puggalo;</gatha>
    <gatha type="last">Sakadāgāmināmena, dutiyopi pakāsito.</gatha>
    <hangnum nr="1823"/>
    <gatha type="1"> Antarāparinibbāyī , upahaccāparo tathā;</gatha>
    <gatha type="last">Asaṅkhāraṃ sasaṅkhāraṃ, uddhaṃsototi pañcadhā.</gatha>
    <hangnum nr="1824"/>
    <gatha type="1">Anāgāmī ca tatiyo, catuttho arahāti ca;</gatha>
    <gatha type="last">Itthaṃ phalaṭṭhā cattāro, maggaṭṭhā ca tatopare.</gatha>
    <hangnum nr="1825"/>
    <gatha type="1"> Bhāvanāpariyāyena , paṭivedhānurūpato;</gatha>
    <gatha type="last">Cattāro ca yugā honti, aṭṭha cāriyapuggalā.</gatha>
    <hangnum nr="1826"/>
    <gatha type="1"> Diṭṭhikaṅkhā pahīyanti, ādimaggena sabbathā;</gatha>
    <gatha type="last">Apāyagamanīyampi, pāpamaññaṃ pahīyati.</gatha>
    <hangnum nr="1827"/>
    <gatha type="1"> Sakadāgāmimaggena, khīyantoḷārikā tathā;</gatha>
    <gatha type="last">Anāgāmikamaggena, kāmadosāva sabbathā.</gatha>
    <hangnum nr="1828"/>
    <gatha type="1"> Arahattena sabbepi, klesā khīyanti sabbathā;</gatha>
    <gatha type="last">Klesahāni yathāyoga-miti ñeyyā vibhāvinā.</gatha>
    <hangnum nr="1829"/>
    <gatha type="1">Paṭisambhidā catasso, atthe dhamme niruttiyaṃ;</gatha>
    <gatha type="last">Paṭibhāne ca bhāsanti, ñāṇaṃ bhedagataṃ budhā.</gatha>
    <hangnum nr="1830"/>
    <gatha type="1"> Hetupphalañca nibbānaṃ, bhāsitattho tathāparo;</gatha>
    <gatha type="last">Pākākriyāti pañcete, atthanāmena bhāsitā.</gatha>
    <hangnum nr="1831"/>
    <gatha type="1"> Hetu cāriyamaggo ca, bhāsitañca tathāparaṃ;</gatha>
    <gatha type="last">Kusalākusalañceti, pañca dhammo pakāsito.</gatha>
    <hangnum nr="1832"/>
    <gatha type="1"> Tatthevaṃ dasadhā bhede, atthadhamme yathārahaṃ;</gatha>
    <gatha type="last">Yo vohāro sabhāvena, sā niruttīti sammatā.</gatha>
    <hangnum nr="1833"/>
    <gatha type="1"> Taṃtaṃgocarakiccādi-bhedabhinnaṃ tahiṃ tahiṃ;</gatha>
    <gatha type="last">Pavattamānaṃ yaṃ ñāṇaṃ, paṭibhānaṃ tamīritaṃ.</gatha>
    <hangnum nr="1834"/>
    <gatha type="1"> Pubbayogo bāhussaccaṃ,</gatha>
    <gatha type="2">Desabhāsā tathāgamo;</gatha>
    <gatha type="3">Paripucchā cādhigamo,</gatha>
    <gatha type="last">Nissayo mittasampadā.</gatha>
    <hangnum nr="1835"/>
    <gatha type="1"> Iccūpanissayaṃ  laddhā, bhijjati paṭisambhidā;</gatha>
    <gatha type="last">Asekkhabhūmiyaṃ vātha, sekkhabhūmiyameva vā.</gatha>
    <hangnum nr="1836"/>
    <gatha type="1"> Sarassato  āgamato, tathālambaṇatopi ca;</gatha>
    <gatha type="last">Nāmuppattiṃ pakāsenti, phalassa tividhaṃ budhā.</gatha>
    <hangnum nr="1837"/>
    <gatha type="1"> Tidhā tato samāpatti, sotāpattiphalādikā;</gatha>
    <gatha type="last">Suññatā cānimittā ca, tathāppaṇihitāti ca.</gatha>
    <hangnum nr="1838"/>
    <gatha type="1"> Tañca vuttanayeneva, samāpajjitumicchato;</gatha>
    <gatha type="last">Vipassantassa saṅkhāre, phalamappeti attano.</gatha>
    <hangnum nr="1839"/>
    <gatha type="1"> Nirodhaṃ tu samāpattiṃ, rūpārūpassa lābhako;</gatha>
    <gatha type="last">Samāpajjatānāgāmī, arahā ca yathā tathā.</gatha>
    <hangnum nr="1840"/>
    <gatha type="1"> Rūpārūpasamāpattiṃ, samāpajja yathākkamaṃ;</gatha>
    <gatha type="last">Vuṭṭhahitvā vipassanto, tattha tattheva saṅkhate.</gatha>
    <hangnum nr="1841"/>
    <gatha type="1"> Yuganandhaṃ pavattetvā, samathañca vipassanaṃ;</gatha>
    <gatha type="last">Yāvākiñcaññāyatana-mitthaṃ patvā tato paraṃ.</gatha>
    <hangnum nr="1842"/>
    <gatha type="1"> Adhiṭṭheyyamadhiṭṭhāya, katvābhogaṃ yathārahaṃ;</gatha>
    <gatha type="last">Maggārūpasamāpattiṃ, samāpajjati paṇḍito.</gatha>
    <hangnum nr="1843"/>
    <gatha type="1"> Tato nirodhaṃ phusati, cittuppādadvayā paraṃ;</gatha>
    <gatha type="last">Tassevaṃ manasābhāvo, nirodhoti pavuccati.</gatha>
    <hangnum nr="1844"/>
    <gatha type="1"> Phalacittasamuppādā, vuṭṭhānaṃ tassa dīpitaṃ;</gatha>
    <gatha type="last">Tato bhavaṅgaṃ chetvāna, paccavekkhati buddhimā.</gatha>
    <hangnum nr="1845"/>
    <gatha type="1"> Iccānekaguṇādhāraṃ, paññābhāvanamuttamaṃ;</gatha>
    <gatha type="last">Bhāveyya matimā yogī, patthento hitamattano.</gatha>
    <hangnum nr="1846"/>
    <gatha type="1"> Itthaṃ susampāditasīlacitta-</gatha>
    <gatha type="2">Paññāvisuddhī paṭipādayantā;</gatha>
    <gatha type="3">Patvāna sambodhimapetasokā,</gatha>
    <gatha type="last">Pālenti sotthiṃ paramaṃ cirāya.</gatha>
    <hangnum nr="1847"/>
    <gatha type="1"> Te  pattipattā paramappatītā,</gatha>
    <gatha type="last">Pakkhālitaklesamalā mahesī;</gatha>
    <gatha type="3">Accantavodātaguṇoditattā,</gatha>
    <gatha type="last">Lokassa hontuttamadakkhiṇeyyā.</gatha>
    <centered>Iti nāmarūpaparicchede nissandaphalavibhāgo nāma</centered>
    <centered>Terasamo paricchedo.</centered>
    <centered>Niṭṭhito ca sabbathāpi vipassanāvibhāgo.</centered>
    <subhead>Nigamanakathā</subhead>
    <hangnum nr="1848"/>
    <gatha type="1"> Ettāvatā paṭiññāto, pavakkhāmīti ādito;</gatha>
    <gatha type="last">Nāmarūpaparicchedo, pariniṭṭhāpito mayā.</gatha>
    <hangnum nr="1849"/>
    <gatha type="1"> Teraseva paricchedā, vibhattā satta sādhikā;</gatha>
    <gatha type="last">Nāmarūpaparicchede, bhāṇavārā pakāsitā.</gatha>
    <hangnum nr="1850"/>
    <gatha type="1"> Abhidhammaparamatthā, samatho ca vipassanā;</gatha>
    <gatha type="last">Visuṃ visuṃ vibhattāti, vibhāgettha tidhā matā.</gatha>
    <hangnum nr="1851"/>
    <gatha type="1"> Soyaṃ vijjāvimokkhā ca, hadayesu vibhāvinaṃ;</gatha>
    <gatha type="last">Vallabhattamadhiṭṭhāya, sāsanettha gavesinaṃ.</gatha>
    <hangnum nr="1852"/>
    <gatha type="1"> Manogatatamuddhaṃsī, raviraṃsīva paṇḍito;</gatha>
    <gatha type="last">Dassetu ciramālokaṃ, saddhammaratanālaye.</gatha>
    <hangnum nr="1853"/>
    <gatha type="1"> Paṇḍiccaṃ  paramatthesu, pāṭavaṃ paṭipattiyaṃ;</gatha>
    <gatha type="last">Patthayantena bhikkhūna-mitthaṃ sugatasāsane.</gatha>
    <hangnum nr="1854"/>
    <gatha type="1"> Nāmarūpapariccheda-masaṃkiṇṇamanākulaṃ;</gatha>
    <gatha type="last">Kubbatā hitakāmena, sukatena katena me.</gatha>
    <hangnum nr="1855"/>
    <gatha type="1"> Mahāmerunibhaṃ  gehaṃ, mahācetiyabhūsitaṃ;</gatha>
    <gatha type="last">Mahāvihāramāruḷha-mahābodhimahussavaṃ.</gatha>
    <hangnum nr="1856"/>
    <gatha type="1"> Alaṅkātuṃ pahontālaṃ, cirakālaṃ tapodhanā;</gatha>
    <gatha type="last">Laṅkādīpassalaṅkāraṃ, kalaṅkāpagatālayaṃ.</gatha>
    <hangnum nr="1857"/>
    <gatha type="1"> Nāmarūpaparicchedo,</gatha>
    <gatha type="2">Antarāyaṃ vinā yathā;</gatha>
    <gatha type="3">Niṭṭhitoyaṃ tathā loke,</gatha>
    <gatha type="last">Niṭṭhantajjhāsayā subhā.</gatha>
    <centered>Iti anuruddhācariyena viracitaṃ</centered>
    <centered>Nāmarūpaparicchedapakaraṇaṃ niṭṭhitaṃ.</centered>
    <centered> Namo tassa bhagavato arahato sammāsambuddhassa</centered>
  </text>
</tree>
