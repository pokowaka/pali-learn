<?xml version='1.0' encoding='UTF-8'?>
<tree text="17. Sattarasamo paricchedo" target="text">
  <text>
    <subhead>Abhiññārammaṇaniddeso</subhead>
    <hangnum nr="1104"/>
    <gatha type="1"> Anāgataṃsañāṇañca , yathākammupagampi ca;</gatha>
    <gatha type="last">Pañca iddhividhādīni, sattābhiññā imā pana.</gatha>
    <hangnum nr="1105"/>
    <gatha type="1"> Etāsaṃ  pana sattannaṃ, abhiññānamito paraṃ;</gatha>
    <gatha type="last">Pavakkhāmi samāsena, ārammaṇavinicchayaṃ.</gatha>
    <hangnum nr="1106"/>
    <gatha type="1"> Ārammaṇattikā vuttā, ye cattāro mahesinā;</gatha>
    <gatha type="last">Sattannamettha ñāṇānaṃ, sampavattiṃ suṇātha me.</gatha>
    <hangnum nr="1107"/>
    <gatha type="1"> Tattha iddhividhañāṇaṃ, parittādīsu sattasu;</gatha>
    <gatha type="last">Ārammaṇavibhāgesu, pavattati kathaṃ pana.</gatha>
    <hangnum nr="1108"/>
    <gatha type="1"> Kāyenādissamānena, gantukāmo yadābhave;</gatha>
    <gatha type="last">Cittasannissitaṃ katvā, kāyaṃ cittavasena taṃ.</gatha>
    <hangnum nr="1109"/>
    <gatha type="1"> Mahaggate  ca cittasmiṃ, samāropeti so tadā;</gatha>
    <gatha type="last">Kāyārammaṇato ñāṇaṃ, parittārammaṇaṃ siyā.</gatha>
    <hangnum nr="1110"/>
    <gatha type="1"> Dissamānena kāyena, gantukāmo yadā bhave;</gatha>
    <gatha type="last">Kāyasannissitaṃ katvā, cittaṃ kāyavasena taṃ.</gatha>
    <hangnum nr="1111"/>
    <gatha type="1"> Pādakajjhānacittaṃ taṃ, kāye ropeti so tadā;</gatha>
    <gatha type="last">Jhānārammaṇato ñāṇaṃ, taṃ mahaggatagocaraṃ.</gatha>
    <hangnum nr="1112"/>
    <gatha type="1"> Anāgatamatītañca, karoti visayaṃ yadā;</gatha>
    <gatha type="last">Atītārammaṇaṃ hoti, tadānāgatagocaraṃ.</gatha>
    <hangnum nr="1113"/>
    <gatha type="1"> Kāyena dissamānena, gamane pana bhikkhuno;</gatha>
    <gatha type="last">Paccuppanno bhave tassa, gocaroti viniddise.</gatha>
    <hangnum nr="1114"/>
    <gatha type="1"> Kāyaṃ cittavasenāpi, cittaṃ kāyavasena vā;</gatha>
    <gatha type="last">Pariṇāmanakālasmiṃ, ajjhattārammaṇaṃ siyā.</gatha>
    <hangnum nr="1115"/>
    <gatha type="1"> Bahiddhārammaṇaṃ hoti, bahiddhārūpadassane;</gatha>
    <gatha type="last">Evamiddhividhaṃ ñāṇaṃ, sampavattati sattasu.</gatha>
    <hangnum nr="1116"/>
    <gatha type="1"> Paccuppanne paritte ca, bahiddhajjhattikesupi;</gatha>
    <gatha type="last">Catūsvetesu dhammesu, dibbasotaṃ pavattati.</gatha>
    <hangnum nr="1117"/>
    <gatha type="1"> Paccuppanno  paritto ca, saddo ārammaṇaṃ yato;</gatha>
    <gatha type="last">Parittārammaṇaṃ paccu-ppannārammaṇataṃ gataṃ.</gatha>
    <hangnum nr="1118"/>
    <gatha type="1"> Attano kucchisaddassa, savanepi parassa ca;</gatha>
    <gatha type="last">Ajjhattārammaṇañceva, bahiddhārammaṇampi ca.</gatha>
    <hangnum nr="1119"/>
    <gatha type="1">Cetopariyañāṇampi, parittādīsu aṭṭhasu;</gatha>
    <gatha type="last">Ārammaṇavibhāgesu, pavattati kathaṃ pana.</gatha>
    <hangnum nr="1120"/>
    <gatha type="1"> Parittārammaṇaṃ hoti, parittānaṃ pajānane;</gatha>
    <gatha type="last">Jānane majjhimānaṃ tu, taṃ mahaggatagocaraṃ.</gatha>
    <hangnum nr="1121"/>
    <gatha type="1"> Jānane pana maggassa, phalassāpi pajānane;</gatha>
    <gatha type="last">Tadā panassa ñāṇassa, appamāṇova gocaro.</gatha>
    <hangnum nr="1122"/>
    <gatha type="1"> Taṃ  maggārammaṇaṃ hoti, maggacittassa jānane;</gatha>
    <gatha type="last">Pariyāyenevetassa, maggārammaṇatā matā.</gatha>
    <hangnum nr="1123"/>
    <gatha type="1"> Atīte sattadivasa-bbhantare ca yadā pana;</gatha>
    <gatha type="last">Anāgate tathā satta-divasabbhantarepi ca.</gatha>
    <hangnum nr="1124"/>
    <gatha type="1"> Paresaṃ pana cittassa, jānane samudīritaṃ;</gatha>
    <gatha type="last">Atītārammaṇañceva, tadānāgatagocaraṃ.</gatha>
    <hangnum nr="1125"/>
    <gatha type="1"> Kathañca pana taṃ paccuppannagocarataṃ gataṃ;</gatha>
    <gatha type="last">Paccuppannaṃ tidhā vuttaṃ, khaṇasantatiaddhato.</gatha>
    <hangnum nr="1126"/>
    <gatha type="1"> Tattha tikkhaṇasampattaṃ, paccuppannakhaṇādikaṃ;</gatha>
    <gatha type="last">Ekadvesantativārapariyāpannamidaṃ pana.</gatha>
    <hangnum nr="1127"/>
    <gatha type="1"> Santatipaccuppannanti, āhu santatikovidā;</gatha>
    <gatha type="last">Ekabbhavaparicchinnaṃ, paccuppannanti pacchimaṃ.</gatha>
    <hangnum nr="1128"/>
    <gatha type="1"> Khaṇādikattayaṃ paccu-ppannaṃ tamāhu kecidha;</gatha>
    <gatha type="last">Cetopariyañāṇassa, hoti ārammaṇaṃ iti.</gatha>
    <hangnum nr="1129"/>
    <gatha type="1"> Yathā  ca pupphamuṭṭhimhi, ukkhitte gagane pana;</gatha>
    <gatha type="last">Avassaṃ ekamekassa, vaṇṭaṃ vaṇṭena vijjhati.</gatha>
    <hangnum nr="1130"/>
    <gatha type="1"> Evaṃ mahājanassāpi, citte āvajjite pana;</gatha>
    <gatha type="last">Ekassa cittamekena, avassaṃ pana vijjhati.</gatha>
    <hangnum nr="1131"/>
    <gatha type="1"> Yenāvajjati cittena, yena jānāti cetasā;</gatha>
    <gatha type="last">Tesaṃ dvinnaṃ sahaṭṭhānā-bhāvato taṃ na yujjati.</gatha>
    <hangnum nr="1132"/>
    <gatha type="1"> Javanāvajjanānaṃ tu, nānārammaṇapattito;</gatha>
    <gatha type="last">Aniṭṭhe pana hi ṭhāne, ayuttanti pakāsitaṃ.</gatha>
    <hangnum nr="1133"/>
    <gatha type="1"> Tasmā santatiaddhāna-paccuppannānameva tu;</gatha>
    <gatha type="last">Vasena paccuppannaṃ taṃ, hoti ārammaṇaṃ idaṃ.</gatha>
    <hangnum nr="1134"/>
    <gatha type="1"> Paccuppannampi addhākhyaṃ, idaṃ javanavārato;</gatha>
    <gatha type="last">Dīpetabbanti niddiṭṭhaṃ, tatrāyaṃ dīpanānayo.</gatha>
    <hangnum nr="1135"/>
    <gatha type="1"> Yadā  parassa cittañhi, ñātumāvajjatiddhimā;</gatha>
    <gatha type="last">Āvajjanamano tassa, paccuppannakhaṇavhayaṃ.</gatha>
    <hangnum nr="1136"/>
    <gatha type="1"> Ārammaṇaṃ tadā katvā, tena saddhiṃ nirujjhati;</gatha>
    <gatha type="last">Javanāni hi jāyante, tassa cattāri pañca vā.</gatha>
    <hangnum nr="1137"/>
    <gatha type="1"> Etesaṃ pacchimaṃ cittaṃ, iddhicittamudīritaṃ;</gatha>
    <gatha type="last">Kāmāvacaracittāni, sesānīti viniddise.</gatha>
    <hangnum nr="1138"/>
    <gatha type="1"> Etesaṃ pana sabbesaṃ, niruddhaṃ tu tadeva ca;</gatha>
    <gatha type="last">Cittaṃ ārammaṇaṃ hoti, tasmā sabbāni tānipi.</gatha>
    <hangnum nr="1139"/>
    <gatha type="1"> Ekārammaṇataṃ yanti, na nānārammaṇāni hi;</gatha>
    <gatha type="last">Addhāvasā bhave paccu-ppannārammaṇato pana.</gatha>
    <hangnum nr="1140"/>
    <gatha type="1"> Ekārammaṇabhāvepi, iddhimānasameva ca;</gatha>
    <gatha type="last">Parassa cittaṃ jānāti, netarāni yathā pana.</gatha>
    <hangnum nr="1141"/>
    <gatha type="1"> Cakkhudvāre  tu viññāṇaṃ, rūpaṃ passati netaraṃ;</gatha>
    <gatha type="last">Evameva ca taṃ iddhi-cittameva ca jānāti.</gatha>
    <hangnum nr="1142"/>
    <gatha type="1"> Paracittārammaṇattā, bahiddhārammaṇaṃ siyā;</gatha>
    <gatha type="last">Cetopariyañāṇampi, aṭṭhasveva pavattati.</gatha>
    <hangnum nr="1143"/>
    <gatha type="1">Pubbenivāsañāṇampi, parittādīsu aṭṭhasu;</gatha>
    <gatha type="last">Ārammaṇavibhāgesu, pavattati kathaṃ pana.</gatha>
    <hangnum nr="1144"/>
    <gatha type="1"> Kāmāvacarakhandhānaṃ, samanussaraṇe pana;</gatha>
    <gatha type="last">Parittārammaṇaṃyeva, hotīti paridīpaye.</gatha>
    <hangnum nr="1145"/>
    <gatha type="1"> Rūpāvacarikāruppakhandhānussaraṇe pana;</gatha>
    <gatha type="last">Bhavatīti hi ñātabbaṃ, taṃ mahaggatagocaraṃ.</gatha>
    <hangnum nr="1146"/>
    <gatha type="1"> Atīte attanā maggaṃ, bhāvitaṃ tu phalampi vā;</gatha>
    <gatha type="last">Samanussarato eva-ppamāṇārammaṇaṃ siyā.</gatha>
    <hangnum nr="1147"/>
    <gatha type="1"> Samanussarato maggaṃ, maggārammaṇameva taṃ;</gatha>
    <gatha type="last">Atītārammaṇaṃyeva, hoti ekantato idaṃ.</gatha>
    <hangnum nr="1148"/>
    <gatha type="1"> Cetopariyañāṇampi , yathākammupagampi ca;</gatha>
    <gatha type="last">Atītārammaṇā honti, kiñcāpi atha kho pana.</gatha>
    <hangnum nr="1149"/>
    <gatha type="1"> Cetopariyañāṇassa, sattaddivasabbhantaraṃ;</gatha>
    <gatha type="last">Atītaṃ cittamevassa, ārammaṇamudīritaṃ.</gatha>
    <hangnum nr="1150"/>
    <gatha type="1"> Atīte cetanāmattaṃ, yathākammupagassapi;</gatha>
    <gatha type="last">Pubbenivāsañāṇassa, natthi kiñci agocaraṃ.</gatha>
    <hangnum nr="1151"/>
    <gatha type="1"> Ajjhattārammaṇaṃ atta-khandhānussaraṇe siyā;</gatha>
    <gatha type="last">Bahiddhārammaṇaṃ añña-khandhānussaraṇe bhave.</gatha>
    <hangnum nr="1152"/>
    <gatha type="1"> Saraṇe nāmagottassa, taṃ navattabbagocaraṃ;</gatha>
    <gatha type="last">Pubbenivāsañāṇampi, aṭṭhasveva pavattati.</gatha>
    <hangnum nr="1153"/>
    <gatha type="1"> Paccuppanne  paritte ca, bahiddhajjhattikesupi;</gatha>
    <gatha type="last">Catūsvetesu dhammesu, dibbacakkhu pavattati.</gatha>
    <hangnum nr="1154"/>
    <gatha type="1">Dibbasotasamaṃ dibba-cakkhuārammaṇakkame;</gatha>
    <gatha type="last">Rūpaṃ saddoti dvinnaṃ tu, ayameva visesatā.</gatha>
    <hangnum nr="1155"/>
    <gatha type="1">Anāgataṃsañāṇampi, parittādīsu aṭṭhasu;</gatha>
    <gatha type="last">Ārammaṇavibhāgesu, pavattati kathaṃ pana.</gatha>
    <hangnum nr="1156"/>
    <gatha type="1"> Nibbattissati yaṃ kāmā-vacareti pajānato;</gatha>
    <gatha type="last">Parittārammaṇaṃ hoti, rūpārūpesvanāgate.</gatha>
    <hangnum nr="1157"/>
    <gatha type="1"> Nibbattissati yañcāpi, siyā mahaggatagocaraṃ;</gatha>
    <gatha type="last">Bhāvessati ayaṃ maggaṃ, phalaṃ sacchikarissati.</gatha>
    <hangnum nr="1158"/>
    <gatha type="1"> Evaṃ pajānane appa-māṇārammaṇataṃ bhave;</gatha>
    <gatha type="last">Maggaṃ bhāvessaticceva, jānane maggagocaraṃ.</gatha>
    <hangnum nr="1159"/>
    <gatha type="1"> Ekantena idaṃ ñāṇaṃ, hotānāgatagocaraṃ;</gatha>
    <gatha type="last">Cetopariyaṃ tu kiñcāpi, hotānāgatagocaraṃ.</gatha>
    <hangnum nr="1160"/>
    <gatha type="1"> Atha kho pana taṃ satta-divasabbhantaraṃ pana;</gatha>
    <gatha type="last">Cittameva ca jānāti, na hi taṃ aññagocaraṃ.</gatha>
    <hangnum nr="1161"/>
    <gatha type="1"> Anāgataṃsañāṇassa , anāgataṃsagocaraṃ;</gatha>
    <gatha type="last">‘‘Ahaṃ devo bhavissāmi’’-ccevamajjhattagocaraṃ.</gatha>
    <hangnum nr="1162"/>
    <gatha type="1"> ‘‘Tisso phusso amutrāyaṃ,</gatha>
    <gatha type="2">Nibbattissatināgate’’;</gatha>
    <gatha type="3">Iccevaṃ jānane tassa,</gatha>
    <gatha type="last">Bahiddhārammaṇaṃ siyā.</gatha>
    <hangnum nr="1163"/>
    <gatha type="1"> Jānane nāmagottassa, yassa kassacināgate;</gatha>
    <gatha type="last">Pubbenivāsañāṇaṃva, taṃ navattabbagocaraṃ.</gatha>
    <hangnum nr="1164"/>
    <gatha type="1">Yathākammupagañāṇaṃ, parittādīsu pañcasu;</gatha>
    <gatha type="last">Ārammaṇavibhāgesu, pavattati kathaṃ pana.</gatha>
    <hangnum nr="1165"/>
    <gatha type="1"> Jānane kāmakammassa, parittārammaṇaṃ siyā;</gatha>
    <gatha type="last">Tathā mahaggatakammassa, taṃ mahaggatagocaraṃ.</gatha>
    <hangnum nr="1166"/>
    <gatha type="1"> Atītameva jānāti, tasmā cātītagocaraṃ;</gatha>
    <gatha type="last">Ajjhattārammaṇaṃ hoti, attano kammajānane.</gatha>
    <hangnum nr="1167"/>
    <gatha type="1"> Bahiddhārammaṇaṃ hoti, parakammapajānane;</gatha>
    <gatha type="last">Evaṃ pavatti ñātabbā, yathākammupagassapi.</gatha>
    <hangnum nr="1168"/>
    <gatha type="1"> Sattannampi abhiññānaṃ, vutto ārammaṇakkamo;</gatha>
    <gatha type="last">Ettha vuttanayeneva, veditabbo vibhāvinā.</gatha>
    <hangnum nr="1169"/>
    <gatha type="1"> Vividhatthavaṇṇapadehi sampannaṃ,</gatha>
    <gatha type="2">Madhuratthamatinīharaṃ ganthaṃ;</gatha>
    <gatha type="3">Sotujanassa hadayapītikaraṃ,</gatha>
    <gatha type="last">Suṇeyya koci manujo sacetano.</gatha>
    <centered>Iti abhidhammāvatāre abhiññārammaṇaniddeso nāma</centered>
    <centered>Sattarasamo paricchedo.</centered>
  </text>
</tree>
