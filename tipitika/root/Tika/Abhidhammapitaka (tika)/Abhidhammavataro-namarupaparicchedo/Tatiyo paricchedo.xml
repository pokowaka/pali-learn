<?xml version='1.0' encoding='UTF-8'?>
<tree text="Tatiyo paricchedo" target="text">
  <text>
    <subhead>3. Vīthisaṅgahakathā</subhead>
    <hangnum nr="85"/>
    <gatha type="1"> Cakkhusotaghānajivhā-kāyāyatana pañcadhā;</gatha>
    <gatha type="last">Pasādā hadayañceti, cha vatthūni viniddise.</gatha>
    <hangnum nr="86"/>
    <gatha type="1"> Cakkhusotaghānajivhā-kāyadvārā ca pañcadhā;</gatha>
    <gatha type="last">Manodvāraṃ bhavaṅganti, cha dvārā cittavīthiyā.</gatha>
    <hangnum nr="87"/>
    <gatha type="1"> Rūpasaddagandharasa-phoṭṭhabbā pañca gocarā;</gatha>
    <gatha type="last">Dhammārammaṇapaññatti, cha dvārārammaṇakkamā.</gatha>
    <hangnum nr="88"/>
    <gatha type="1"> Nimittagatikammāni , kammamevātha gocarā;</gatha>
    <gatha type="last">Paṭisandhibhavaṅgānaṃ, cutiyā ca yathārahaṃ.</gatha>
    <hangnum nr="89"/>
    <gatha type="1"> Maraṇāsannasattassa, yathopaṭṭhitagocaraṃ;</gatha>
    <gatha type="last">Chadvāresu tamārabbha, paṭisandhi bhavantare.</gatha>
    <hangnum nr="90"/>
    <gatha type="1"> Ekacittakkhaṇā hoti, yāvajīvaṃ tato paraṃ;</gatha>
    <gatha type="last">Bhavaṅgaṃ pariyosāne, cuti cekakkhaṇā bhave.</gatha>
    <hangnum nr="91"/>
    <gatha type="1"> Duhetāhetucutiyā, kāmāvacarasandhiyo;</gatha>
    <gatha type="last">Tihetukāmacutiyā, sabbāpi paṭisandhiyo.</gatha>
    <hangnum nr="92"/>
    <gatha type="1"> Rūpāvacaracutiyā , sahetupaṭisandhiyo;</gatha>
    <gatha type="last">Āruppatopari kāme, tattha vāpi tihetukā.</gatha>
    <hangnum nr="93"/>
    <gatha type="1"> Paṭisandhi bhavaṅgañca, ekamevekajātiyaṃ;</gatha>
    <gatha type="last">Cuti cārammaṇañcassa, evameva yathārahaṃ.</gatha>
    <hangnum nr="94"/>
    <gatha type="1"> Rūpādārammaṇe cakkhu-ppasādādimhi ghaṭṭite;</gatha>
    <gatha type="last">Majjhe bhavaṅgaṃ chinditvā, vīthi nāma pavattati.</gatha>
    <hangnum nr="95"/>
    <gatha type="1"> Āvajjapañcaviññāṇasampaṭicchanatīraṇā;</gatha>
    <gatha type="last">Voṭṭhabbakāmajavanatadārammaṇanāmakā.</gatha>
    <hangnum nr="96"/>
    <gatha type="1"> Satteva ṭhānasaṅkhepā, pañcadvārikamānasā;</gatha>
    <gatha type="last">Catupaññāsa sabbepi, vitthārena sarūpato.</gatha>
    <hangnum nr="97"/>
    <gatha type="1"> Āvajjasabbajavanatadārammaṇanāmakā;</gatha>
    <gatha type="last">Sattasaṭṭhi sarūpena, manodvārikamānasā.</gatha>
    <hangnum nr="98"/>
    <gatha type="1"> Iṭṭhe ārammaṇe honti, puññapākāni sabbathā;</gatha>
    <gatha type="last">Aniṭṭhe pāpapākāni, niyamoyaṃ pakāsito.</gatha>
    <hangnum nr="99"/>
    <gatha type="1"> Tatthāpi atiiṭṭhamhi, tadārammaṇatīraṇaṃ;</gatha>
    <gatha type="last">Somanassayutaṃ iṭṭhamajjhattamhi upekkhitaṃ.</gatha>
    <hangnum nr="100"/>
    <gatha type="1"> Gocaretiparittamhi , atiappāyuke pana;</gatha>
    <gatha type="last">Bhavaṅgameva calati, moghavāroti so kato.</gatha>
    <hangnum nr="101"/>
    <gatha type="1"> Voṭṭhabbanaṃ parittamhi, dvattikkhattuṃ pavattati;</gatha>
    <gatha type="last">Tato bhavaṅgapātova, sopi moghoti vuccati.</gatha>
    <hangnum nr="102"/>
    <gatha type="1"> Javanañca mahantamhi, javitvāna tato paraṃ;</gatha>
    <gatha type="last">Na sambhoti tadālambaṃ, sopi moghoti vuccati.</gatha>
    <hangnum nr="103"/>
    <gatha type="1"> Gocaretimahantamhi, atidīghāyuke pana;</gatha>
    <gatha type="last">Sambhoti ca tadālambaṃ, sampuṇṇoti pavuccati.</gatha>
    <hangnum nr="104"/>
    <gatha type="1"> Gocaretimahantamhi, tadārammaṇasambhavo;</gatha>
    <gatha type="last">Pañcadvāre manodvāre, vibhūte pana gocare.</gatha>
    <hangnum nr="105"/>
    <gatha type="1"> Kāmāvacarasattānaṃ , kāmāvacaragocare;</gatha>
    <gatha type="last">Parittajavanesveva, tadārammaṇamuddise.</gatha>
    <hangnum nr="106"/>
    <gatha type="1"> Nātitikkhe nātisīghe, nātitejussade jave;</gatha>
    <gatha type="last">Samamandappavattamhi, tadārammaṇamicchitaṃ.</gatha>
    <hangnum nr="107"/>
    <gatha type="1"> Sukhopetaṃ tadālambaṃ, upekkhākriyato paraṃ;</gatha>
    <gatha type="last">Na hotupekkhāsahitaṃ, sukhitakriyato tathā.</gatha>
    <hangnum nr="108"/>
    <gatha type="1"> Na hoti domanassamhā, somanassikamānasaṃ;</gatha>
    <gatha type="last">Tadārammaṇamaññañca, bhavaṅgaṃ cuti vā tathā.</gatha>
    <hangnum nr="109"/>
    <gatha type="1"> Rajjanādivasenettha, javanākusalaṃ bhave;</gatha>
    <gatha type="last">Kusalaṃ pana sambhoti, saddhāpaññādisambhave.</gatha>
    <hangnum nr="110"/>
    <gatha type="1"> Tadeva vītarāgānaṃ, kriyā nāma pavuccati;</gatha>
    <gatha type="last">Avipākatamāpannaṃ, vaṭṭamūlaparikkhayā.</gatha>
    <hangnum nr="111"/>
    <gatha type="1"> Appanājavanaṃ sesaṃ, mahaggatamanuttaraṃ;</gatha>
    <gatha type="last">Chabbīsati yathāyogaṃ, appanāvīthiyaṃ bhave.</gatha>
    <hangnum nr="112"/>
    <gatha type="1"> Parikammaṃ  karontassa, kasiṇādikagocare;</gatha>
    <gatha type="last">Susamāhitacittassa, upacārasamādhinā.</gatha>
    <hangnum nr="113"/>
    <gatha type="1"> Parikammopacārānulomagotrabhuto paraṃ;</gatha>
    <gatha type="last">Pañcamaṃ vā catutthaṃ vā, javanaṃ hoti appanā.</gatha>
    <hangnum nr="114"/>
    <gatha type="1"> Puthujjanāna sekkhānaṃ, kāmapuññatihetuto;</gatha>
    <gatha type="last">Tihetukāmakriyato, vītarāgānamappanā.</gatha>
    <hangnum nr="115"/>
    <gatha type="1"> Tatrāpi sukhitajavaṃ, sukhitadvayato paraṃ;</gatha>
    <gatha type="last">Upekkhitamhā sambhoti, upekkhekaggatāyutaṃ.</gatha>
    <hangnum nr="116"/>
    <gatha type="1"> Pañca vāre cha vā satta, parittajavanaṃ bhave;</gatha>
    <gatha type="last">Sakiṃ dve vā tadālambaṃ, sakimāvajjanādayo.</gatha>
    <hangnum nr="117"/>
    <gatha type="1"> Appanājavanañcekaṃ, paṭhamuppattiyaṃ pana;</gatha>
    <gatha type="last">Tato paraṃ vasībhūtaṃ, ahorattaṃ pavattati.</gatha>
    <hangnum nr="118"/>
    <gatha type="1"> Sakiṃ  dve vā nirodhassa, samāpattikkhaṇe pana;</gatha>
    <gatha type="last">Catutthāruppajavanaṃ, tato cittaṃ nirujjhati.</gatha>
    <hangnum nr="119"/>
    <gatha type="1"> Nirodhā vuṭṭhahantassa, upariṭṭhaphaladvayaṃ;</gatha>
    <gatha type="last">Pañcābhiññā tathā maggā, ekacittakkhaṇā matā.</gatha>
    <hangnum nr="120"/>
    <gatha type="1"> Phalamekadvayaṃ tathā, tisso vā maggavīthiyaṃ;</gatha>
    <gatha type="last">Samāpattikkhaṇe tampi, ahorattaṃ pavattati.</gatha>
    <hangnum nr="121"/>
    <gatha type="1"> Pañcadvāre na labbhanti, lokuttaramahaggatā;</gatha>
    <gatha type="last">Vīthimuttamanodhātu, pañca cittāni antime.</gatha>
    <hangnum nr="122"/>
    <gatha type="1"> Parittāneva sabbāni, pañcadvāresu sambhavā;</gatha>
    <gatha type="last">Manodvāramhi voṭṭhabba-tadālambajavā siyuṃ.</gatha>
    <hangnum nr="123"/>
    <gatha type="1"> Ghānajivhākāyavīthi, tadārammaṇameva ca;</gatha>
    <gatha type="last">Rūpe natthi tathārūpe, cakkhusotāpi vīthiyo.</gatha>
    <hangnum nr="124"/>
    <gatha type="1"> Sabbāpi  vīthiyo kāme,</gatha>
    <gatha type="2">Rūpe tisso pakāsitā;</gatha>
    <gatha type="3">Ekā vīthi panārūpe,</gatha>
    <gatha type="last">Natthāsaññīsu kācipi.</gatha>
    <hangnum nr="125"/>
    <gatha type="1"> Sattāpi vīthicittāni, kāme rūpe cha sambhavā;</gatha>
    <gatha type="last">Arūpe dve manodvārā-vajjanaṃ javananti cāti.</gatha>
    <centered>Iti cittavibhāge vīthisaṅgahakathā niṭṭhitā.</centered>
    <centered>Tatiyo paricchedo.</centered>
  </text>
</tree>
