<?xml version='1.0' encoding='UTF-8'?>
<tree text="Ek&#x16B;nav&#x12B;satimo paricchedo" target="text">
  <text>
    <subhead>19. Pabhedakathā</subhead>
    <hangnum nr="706"/>
    <gatha type="1"> Aṭṭhavīsavidhampetaṃ, rūpaṃ dāni yathārahaṃ;</gatha>
    <gatha type="last">Bhūtarūpādibhedehi, vibhajeyya vicakkhaṇo.</gatha>
    <hangnum nr="707"/>
    <gatha type="1"> Pathavādikamidanti, bhūtarūpaṃ catubbidhaṃ;</gatha>
    <gatha type="last">Upādārūpamaññaṃ tu, catuvīsatividhaṃ bhave.</gatha>
    <hangnum nr="708"/>
    <gatha type="1"> Pañcavidhampi cakkhādirūpamajjhattikaṃ mataṃ;</gatha>
    <gatha type="last">Tevīsatividhaṃ sesaṃ, bāhiranti pavuccati.</gatha>
    <hangnum nr="709"/>
    <gatha type="1"> Rūpasaddagandharasaphoṭṭhabbā satta pañcadhā;</gatha>
    <gatha type="last">Pañcappasādavisayā, pañcārammaṇanāmakā.</gatha>
    <hangnum nr="710"/>
    <gatha type="1"> Ekavīsatividhaṃ  sesaṃ, dhammārammaṇasaṅgahaṃ;</gatha>
    <gatha type="last">Manoviññāṇaviññeyyaṃ, manodvārassa gocaraṃ.</gatha>
    <hangnum nr="711"/>
    <gatha type="1"> Pasādā visayā ceva, pañcakā dvepi sambhavā;</gatha>
    <gatha type="last">Dvādasāpi sarūpena, dasāyatanadhātuyo.</gatha>
    <hangnum nr="712"/>
    <gatha type="1"> Yadedaṃ pana sabbampi, rūpaṃ sappaṭighaṃ mataṃ;</gatha>
    <gatha type="last">Tadevoḷārikaṃ nāma, santiketi pavuccati.</gatha>
    <hangnum nr="713"/>
    <gatha type="1"> Sesamappaṭighaṃ nāma, dhammāyatanadhātu ca;</gatha>
    <gatha type="last">Sukhumañceva rūpañca, rūpaṃ soḷasadhā ṭhitaṃ.</gatha>
    <hangnum nr="714"/>
    <gatha type="1"> Chabbidhā vatthurūpaṃ tu, pasādahadayampi ca;</gatha>
    <gatha type="last">Avatthurūpaṃ sesaṃ tu, dvāvīsatividhaṃ bhave.</gatha>
    <hangnum nr="715"/>
    <gatha type="1"> Pasādā  ceva viññatti, dvārarūpaṃ tu sattadhā;</gatha>
    <gatha type="last">Sesaṃ advārarūpaṃ tu, ekavīsavidhampi ca.</gatha>
    <hangnum nr="716"/>
    <gatha type="1"> Pasādā bhāvayugaḷaṃ, jīvitañceti aṭṭhadhā;</gatha>
    <gatha type="last">Indriyarūpamaññaṃ tu, vīsadhānindriyaṃ siyā.</gatha>
    <hangnum nr="717"/>
    <gatha type="1"> Vaṇṇo gandho raso ojā, bhūtarūpanti aṭṭhadhā;</gatha>
    <gatha type="last">Avinibbhogamitaraṃ, vinibbhogaṃ tu vīsadhā.</gatha>
    <hangnum nr="718"/>
    <gatha type="1"> Avinibbhogarūpāni, saddavatthindriyāni ca;</gatha>
    <gatha type="last">Nipphannaṃ aṭṭhārasadhā, rūparūpanti veditaṃ.</gatha>
    <hangnum nr="719"/>
    <gatha type="1"> Paricchedo panākāso, viññattilahutādayo;</gatha>
    <gatha type="last">Vikārā lakkhaṇā ceva, rūpassupacayādayo.</gatha>
    <hangnum nr="720"/>
    <gatha type="1"> Dasadhāpi anipphannaṃ, natthetaṃ paramatthato;</gatha>
    <gatha type="last">Rūpassetanti katvāna, rūpamicceva vuccati.</gatha>
    <hangnum nr="721"/>
    <gatha type="1"> Rūpāyatanamevekaṃ, sanidassanamīritaṃ;</gatha>
    <gatha type="last">Anidassanamaññaṃ tu, sattavīsatividhampi ca.</gatha>
    <hangnum nr="722"/>
    <gatha type="1"> Kammajaṃ  panupādinnaṃ, anupādinnakāparaṃ;</gatha>
    <gatha type="last">Tividhaṃ cittajañceva, utujāhārajanti ca.</gatha>
    <hangnum nr="723"/>
    <gatha type="1"> Cakkhusamphassavatthūti, cakkhudhātu pakittitā;</gatha>
    <gatha type="last">Na vatthu tassa sesaṃ tu, sattavīsatividhaṃ bhave.</gatha>
    <hangnum nr="724"/>
    <gatha type="1"> Sotasamphassavatthādi-vasā ca duvidhā tathā;</gatha>
    <gatha type="last">Tividhā ca vibhāveyya, yathāsambhavato kathaṃ.</gatha>
    <hangnum nr="725"/>
    <gatha type="1"> Sanidassanarūpañca, vaṇṇo sappaṭighampi ca;</gatha>
    <gatha type="last">Anidassanamaññaṃ tu, thūlaṃ sappaṭighaṃ bhave.</gatha>
    <hangnum nr="726"/>
    <gatha type="1"> Anidassanarūpañca, sesamappaṭighampi ca;</gatha>
    <gatha type="last">Soḷasāti ca sabbampi, rūpaṃ tividhamuddise.</gatha>
    <hangnum nr="727"/>
    <gatha type="1"> Apattagāhakaṃ nāma, cakkhusotadvayaṃ pana;</gatha>
    <gatha type="last">Sampattagāhakaṃ nāma, ghānādittayamīritaṃ.</gatha>
    <hangnum nr="728"/>
    <gatha type="1"> Agāhakamato  sesaṃ, tevīsatividhaṃ bhave;</gatha>
    <gatha type="last">Kiñci sārammaṇaṃ nāma, na gayhatīti sabbathā.</gatha>
    <hangnum nr="729"/>
    <gatha type="1"> Upādā ajjhattikaṃ rūpaṃ, upādā bāhiraṃ tathā;</gatha>
    <gatha type="last">Nopādā bāhirañceti, evampi tividhaṃ bhave.</gatha>
    <hangnum nr="730"/>
    <gatha type="1"> Ajjhattikamupādinnaṃ, bāhirañca tathāparaṃ;</gatha>
    <gatha type="last">Anupādinnakañceti, evamādivasāpi ca.</gatha>
    <hangnum nr="731"/>
    <gatha type="1"> Diṭṭhaṃ rūpaṃ sutaṃ saddo, gandhādi tividhaṃ mutaṃ;</gatha>
    <gatha type="last">Viññātamaññaviññeyyaṃ, manasāti catubbidhaṃ.</gatha>
    <hangnum nr="732"/>
    <gatha type="1"> Rūparūpaṃ paricchedo, vikāro lakkhaṇaṃ kamā;</gatha>
    <gatha type="last">Aṭṭhārasekakaṃ pañca, catukkanti ca taṃ tathā.</gatha>
    <hangnum nr="733"/>
    <gatha type="1"> Dvārañca hoti vatthu ca, na vatthu dvārameva tu;</gatha>
    <gatha type="last">Na dvāraṃ vatthumevātha, nobhayanti ca niddise.</gatha>
    <hangnum nr="734"/>
    <gatha type="1"> Upādā  anupādinnaṃ, anupādinnakaṃ tathā;</gatha>
    <gatha type="last">Nopādā duvidhañceti, catuddhevampi desitaṃ.</gatha>
    <hangnum nr="735"/>
    <gatha type="1"> Sappaṭigghamupādā ca, rūpamappaṭighaṃ tathā;</gatha>
    <gatha type="last">Nopādā duvidhañceti, catuddhā evamādito.</gatha>
    <hangnum nr="736"/>
    <gatha type="1"> Ekādasekajarūpaṃ, hadayindriyanavakaṃ;</gatha>
    <gatha type="last">Kammajaṃ cittajañceva, tathā viññattikaṃ dvayaṃ.</gatha>
    <hangnum nr="737"/>
    <gatha type="1"> Saddo cittotujo tasmā, rūpamekaṃ dvijaṃ mataṃ;</gatha>
    <gatha type="last">Cittotāhārasambhūtaṃ, lahutādittayaṃ tijaṃ.</gatha>
    <hangnum nr="738"/>
    <gatha type="1"> Navākāsāvinibbhogā, kammādicatusambhavā;</gatha>
    <gatha type="last">Atha lakkhaṇarūpanti, rūpamevaṃ tu pañcadhā.</gatha>
    <hangnum nr="739"/>
    <gatha type="1"> Navākāsāvinibbhogā, nava vatthindriyāni ca;</gatha>
    <gatha type="last">Aṭṭhārasavidhaṃ rūpaṃ, kammajaṃ hoti piṇḍitaṃ.</gatha>
    <hangnum nr="740"/>
    <gatha type="1"> Saddākāsāvinibbhogā, viññattilahutādayo;</gatha>
    <gatha type="last">Pañcadasavidhaṃ rūpaṃ, cittasambhavamuddise.</gatha>
    <hangnum nr="741"/>
    <gatha type="1"> Saddākāsāvinibbhogā , lahutādittayanti ca;</gatha>
    <gatha type="last">Utusambhavamīrenti, rūpaṃ terasadhā ṭhitaṃ.</gatha>
    <hangnum nr="742"/>
    <gatha type="1"> Paricchedāvinibbhogā, lahutādittayampi ca;</gatha>
    <gatha type="last">Evamāhārajaṃ nāma, rūpaṃ dvādasadhā ṭhitaṃ.</gatha>
    <hangnum nr="743"/>
    <gatha type="1"> Jāti jarā ca maraṇaṃ, na kutocipi jāyati;</gatha>
    <gatha type="last">Evampi pañcadhā hoti, rūpajātivibhāgato.</gatha>
    <hangnum nr="744"/>
    <gatha type="1"> Pañcavīsatividhaṃ kammaṃ, kāmarūpavavatthitaṃ;</gatha>
    <gatha type="last">Janeti kammajaṃ rūpaṃ, kāmarūpabhavadvaye.</gatha>
    <hangnum nr="745"/>
    <gatha type="1"> Pañcaviññāṇamāruppa-vipākā sabbasandhiyo;</gatha>
    <gatha type="last">Cuti khīṇāsavasseti, soḷasete vivajjaye.</gatha>
    <hangnum nr="746"/>
    <gatha type="1"> Pañcasattati  sesāni, cittānimāni sambhavā;</gatha>
    <gatha type="last">Janenti cittajaṃ rūpaṃ, pañcavokārabhūmiyaṃ.</gatha>
    <hangnum nr="747"/>
    <gatha type="1"> Janebhi utujaṃ rūpaṃ, tejodhātu bhavadvaye;</gatha>
    <gatha type="last">Kāmabhūmiyamojā tu, janetāhārajaṃ tathā.</gatha>
    <hangnum nr="748"/>
    <gatha type="1"> Kammaṃ janeti rūpāni, attajāni khaṇe khaṇe;</gatha>
    <gatha type="last">Cittamuppādakālamhi, uppādānantaraṃ paraṃ.</gatha>
    <hangnum nr="749"/>
    <gatha type="1"> Utusambhavamīrenti, rūpaṃ terasadhā ṭhitaṃ;</gatha>
    <gatha type="last">Paricchedāvinibbhogā, lahutādittayampi ca.</gatha>
    <hangnum nr="750"/>
    <gatha type="1"> Sandhiyampi kammajaṃ tu, pavattepi ca sambhavā;</gatha>
    <gatha type="last">Janeti rūpaṃ sesāni, pavatte, na tu sandhiyaṃ.</gatha>
    <hangnum nr="751"/>
    <gatha type="1"> Indriyabaddhasantāne, kammādi tividhampi ca;</gatha>
    <gatha type="last">Janeti rūpaṃ matake, bāhire tu yathārahaṃ.</gatha>
    <hangnum nr="752"/>
    <gatha type="1"> Iti kammādayo rūpaṃ, janenti ca yathāsakaṃ;</gatha>
    <gatha type="last">Sesānampi ca rūpānaṃ, paccayā honti sambhavā.</gatha>
    <hangnum nr="753"/>
    <gatha type="1"> Iti  rūpavibhāgañca, jātibhedañca sambhavā;</gatha>
    <gatha type="last">Janakādippabhedañca, rūpānaṃ tattha dīpayeti.</gatha>
    <centered>Iti rūpavibhāge pabhedakathā niṭṭhitā.</centered>
    <centered>Ekūnavīsatimo paricchedo.</centered>
  </text>
</tree>
