<?xml version='1.0' encoding='UTF-8'?>
<tree text="24. Catuv&#x12B;satimo paricchedo" target="text">
  <text>
    <subhead>Paccayaniddeso</subhead>
    <hangnum nr="1395"/>
    <gatha type="1"> Yesaṃ  paccayadhammānaṃ, vasā sappaccayā ime;</gatha>
    <gatha type="last">Dhammā te paccaye cāhaṃ, dassayissāmito paraṃ.</gatha>
    <paragraph>Katame paccayāti? Vuccate – hetārammaṇādhipatianantarasamanantarasahajāta- aññamaññanissayūpanissayapurejātapacchājātāsevanakammavipākāhārindriya- jhānamaggasampayuttavippayuttaatthinatthivigatāvigatavasena catuvīsatividhā honti.</paragraph>
    <paragraph>Tattha hetupaccayoti lobho doso moho alobho adoso amohoti ime cha dhammā hetupaccayā. Ārammaṇapaccayoti sabbalokiyalokuttaraṃ yaṃ yaṃ dhammaṃ ārabbha ye ye dhammā uppajjanti cittacetasikā dhammā, te te dhammā tesaṃ tesaṃ dhammānaṃ ārammaṇapaccayena paccayo.</paragraph>
    <paragraph>Adhipatipaccayoti  ettha sahajātādhipatiārammaṇādhipativasena duvidho. Tattha sahajātādhipati chandacittavīriyavīmaṃsāvasena catubbidho, ārammaṇādhipati pana domanassavicikicchuddhaccakiriyābyākatākusalavipāke ca aniṭṭhasammatañca rūpaṃ ṭhapetvā avasesaṃ. Anantarapaccayoti anantaraniruddhā cittacetasikā dhammā. Tathā samanantarapaccayopi.</paragraph>
    <paragraph>Sahajātapaccayoti cittacetasikā, mahābhūtā ceva hadayavatthu ca. Tathā aññamaññapaccayopi. Nissayapaccayoti vatthurūpāni ceva mahābhūtā, cittacetasikā ca. Upanissayapaccayoti ārammaṇānantarapakatūpanissayavasena tividho. Tattha ārammaṇūpanissayo ārammaṇādhipatiyeva, anantarūpanissayo pana anantarapaccayova, pakatūpanissayo pana kāyikasukhadukkhautubhojanasenāsanapuggalā saddhāsīlasutacāgapaññārāgadosamohādayo  ca.</paragraph>
    <paragraph>Purejātapaccayoti vatthārammaṇavasena duvidho. Tattha vatthupurejāto nāma vatthurūpāni, ārammaṇapurejāto nāma paccuppannarūpādīneva. Pacchājātapaccayoti cittacetasikā ca. Āsevanapaccayoti ṭhapetvā āvajjanadvayaṃ lokiyakusalākusalakiriyābyākatā dhammāva.</paragraph>
    <paragraph>Kammapaccayoti  sahajātanānakkhaṇikavasena duvidho. Tattha sahajātā lokiyalokuttarā eva, nānakkhaṇikā pana sāsavakusalākusalacetanā, anāsavakusalacetanā anantarameva attano vipākassa paccayo hoti. Vipākapaccayoti vipākacittacetasikā. Āhārapaccayoti kabaḷīkārāhāraphassacetanāviññāṇavasena catubbidho.</paragraph>
    <paragraph>Indriyapaccayoti  rūpasattakamanajīvitasukhadukkhasomanassadomanassaupekkhāsaddhāvīriya- satisamādhipaññāanaññātaññassāmītindriyaaññindriyaaññatāvindriyānīti vīsatindriyāni, tesu itthindriyapurisindriyāni vajjetvā vīsatindriyāni honti. Jhānapaccayoti vitakkavicārapītisukhacittekaggatāvasena pañcavidho. Maggapaccayoti diṭṭhisaṅkappavāyāmasatisamādhivācākammantājīvamicchādiṭṭhivasena navavidho.</paragraph>
    <paragraph>Sampayuttapaccayoti cittacetasikāva. Vippayuttapaccayoti vatthupurejātāni ceva pacchājātā cittacetasikā ca. Atthipaccayoti jīvitindriyakabaḷīkāraāhāraārammaṇapurejātāni ceva nissayapaccaye vuttadhammāpi ca. Natthipaccayoti anantarapaccayova. Tathā vigatapaccayo ca. Avigatapaccayoti atthipaccayova. Evamime catuvīsati paccayā nāma.</paragraph>
    <paragraph>Ettha pana katihākārehi rūpaṃ rūpassa paccayo hotīti? Yathārahaṃ sahajātaaññamaññanissayāhārindriyaatthiavigatavasena sattadhā paccayo hoti.</paragraph>
    <paragraph>Rūpaṃ arūpassa yathārahaṃ ārammaṇādhipatisahajātaaññamaññanissayūpanissayapurejātindriyavippa- yuttaatthiavigatavasena ekādasahi ākārehi paccayo hoti.</paragraph>
    <paragraph>Rūpaṃ rūpārūpassāti natthi.</paragraph>
    <hangnum nr="1396"/>
    <gatha type="1"> Sattadhā rūpaṃ rūpassa, bhavatekādasehi taṃ;</gatha>
    <gatha type="last">Paccayo nāmadhammassa, missakassa na kiñci tu.</gatha>
    <paragraph>Arūpaṃ arūpassa yathārahaṃ hetārammaṇādhipatianantarasamanantarasahajātaaññamaññanissayūpanissayā- sevanakammavipākāhārindriyajhānamaggasampayuttaatthinatthivigatāvigata- vasena  ekavīsatidhā paccayo hoti.</paragraph>
    <paragraph>Arūpaṃrūpassa yathārahaṃ hetādhipatisahajātaaññamaññanissayapacchājātakammavipākāhārindriya- jhānamaggavippayuttaatthiavigatavasena pannarasadhā paccayo hoti.</paragraph>
    <paragraph>Arūpaṃ rūpārūpassa yathārahaṃ hetādhipatisahajātaaññamaññanissayakammavipākāhārindriyajhānamagga- atthiavigatavasena terasadhā paccayo hoti.</paragraph>
    <hangnum nr="1397"/>
    <gatha type="1"> Ekavīsatidhā nāmaṃ, paccayo bhavatattano;</gatha>
    <gatha type="last">Tipañcahi taṃ rūpassa, ubhinnaṃ terasadhā pana.</gatha>
    <paragraph>Rūpārūpaṃ rūpassa yathārahaṃ sahajātanissayaatthiavigatavasena catudhā paccayo hoti.</paragraph>
    <paragraph>Rūpārūpaṃ arūpassa yathārahaṃ sahajātaaññamaññanissayindriyaatthiavigatavasena chadhā paccayo hoti.</paragraph>
    <paragraph>Rūpārūpaṃ rūpassāti natthi.</paragraph>
    <hangnum nr="1398"/>
    <gatha type="1"> Ubhopi rūpadhammassa, catudhā honti paccayā;</gatha>
    <gatha type="last">Chabbidhā nāmadhammassa, missakassa na kiñci tu.</gatha>
    <paragraph>Etesu pana paccayesu kati rūpā, kati arūpā, katimissakāti? Purejātapaccayo eko rūpadhammova, hetuanantarasamanantarapacchājātāsevanakammavipākajhānamaggasampayuttanatthi- vigatānaṃ vasena dvādasa paccayā arūpadhammāva, sesā pana ekādasa paccayā rūpārūpamissakāti veditabbā.</paragraph>
    <paragraph>Puna kālavasena hetusahajātaaññamaññanissayapurejātapacchājātavipākāhārindriyajhānamagga- sampayuttavippayuttaatthiavigatānaṃ  vasena pannarasa paccayā paccuppannāva honti. Anantarasamanantarāsevananatthivigatapaccayā atītāva, kammapaccayo atīto vā hoti paccuppanno vā, ārammaṇādhipatiupanissayapaccayā  pana tikālikā honti kālavinimuttā ca.</paragraph>
    <hangnum nr="1399"/>
    <gatha type="1"> Paccuppannāva hontettha,</gatha>
    <gatha type="2">Paccayā dasa pañca ca;</gatha>
    <gatha type="3">Atītā eva pañceko,</gatha>
    <gatha type="2">Dvekālikova dassito;</gatha>
    <gatha type="3">Tayo tikālikā ceva,</gatha>
    <gatha type="last">Vinimuttāpi kālato.</gatha>
    <paragraph>Sabbe  panime catuvīsati paccayā yathārahaṃ ārammaṇūpanissayakammaatthipaccayānaṃ vasena catūsu paccayesu saṅgahaṃ gacchantīti veditabbā.</paragraph>
    <centered>Iti abhidhammāvatāre paccayaniddeso nāma</centered>
    <centered>Catuvīsatimo paricchedo.</centered>
    <subhead>Nigamanakathā</subhead>
    <hangnum nr="1400"/>
    <gatha type="1">Abhidhammāvatāroyaṃ, varo paramagambhīro;</gatha>
    <gatha type="last">Icchatā nipuṇaṃ buddhiṃ, bhikkhunā pana sotabbo.</gatha>
    <hangnum nr="1401"/>
    <gatha type="1"> Sumatimativicārabodhano,</gatha>
    <gatha type="2">Vimativimohavināsano ayaṃ;</gatha>
    <gatha type="3">Kumatimatimahātamonāso,</gatha>
    <gatha type="last">Paṭumatibhāsakaro mato mayā.</gatha>
    <hangnum nr="1402"/>
    <gatha type="1"> Yato sumatinā mato nāmato,</gatha>
    <gatha type="2">Āyācitasammānato mānato;</gatha>
    <gatha type="3">Tato hi racito sadā tosadā,</gatha>
    <gatha type="last">Mayā hitavibhāvanā bhāvanā.</gatha>
    <hangnum nr="1403"/>
    <gatha type="1"> Atthato  ganthato cāpi, yuttito cāpi ettha ca;</gatha>
    <gatha type="last">Ayuttaṃ vā viruddhaṃ vā, yadi dissati kiñcipi.</gatha>
    <hangnum nr="1404"/>
    <gatha type="1"> Pubbāparaṃ viloketvā, vicāretvā punappunaṃ;</gatha>
    <gatha type="last">Dhīmatā saṅgahetabbaṃ, gahetabbaṃ na dosato.</gatha>
    <hangnum nr="1405"/>
    <gatha type="1"> Tividhā byappathānañhi, gatiyo dubbidhāpi ce;</gatha>
    <gatha type="last">Tasmā upaparikkhitvā, veditabbaṃ vibhāvinā.</gatha>
    <hangnum nr="1406"/>
    <gatha type="1"> Nikāyantaraladdhīhi, asammisso anākulo;</gatha>
    <gatha type="last">Mahāvihāravāsīnaṃ, vācanāmagganissito.</gatha>
    <hangnum nr="1407"/>
    <gatha type="1"> Madhurakkharasaṃyutto, attho yasmā pakāsito;</gatha>
    <gatha type="last">Tasmā hitatthakāmena, kātabbo ettha ādaro.</gatha>
    <hangnum nr="1408"/>
    <gatha type="1"> Saddhammaṭṭhitikāmena, karontena ca yaṃ mayā;</gatha>
    <gatha type="last">Puññamadhigataṃ tena, sukhaṃ pappontu pāṇino.</gatha>
    <hangnum nr="1409"/>
    <gatha type="1"> Antarāyaṃ vinā cāyaṃ, yathāsiddhimupāgato;</gatha>
    <gatha type="last">Tathā kalyāṇasaṅkappā, siddhiṃ gacchantu pāṇinaṃ.</gatha>
    <hangnum nr="1410"/>
    <gatha type="1"> Naranārigaṇākiṇṇe , asaṃkiṇṇakulākule;</gatha>
    <gatha type="last">Phīte sabbaṅgasampanne, supasannasitodake.</gatha>
    <hangnum nr="1411"/>
    <gatha type="1"> Nānāratanasampuṇṇe, vividhāpaṇasaṅkaṭe;</gatha>
    <gatha type="last">Kāverapaṭṭane ramme, nānārāmopasobhite.</gatha>
    <hangnum nr="1412"/>
    <gatha type="1"> Kelāsasikharākārapāsādapaṭimaṇḍite;</gatha>
    <gatha type="last">Kārite kaṇhadāsena, dassanīye manorame.</gatha>
    <hangnum nr="1413"/>
    <gatha type="1"> Vihāre  vividhākāracārupākāragopure;</gatha>
    <gatha type="last">Tattha pācīnapāsāde, mayā nivasatā sadā.</gatha>
    <hangnum nr="1414"/>
    <gatha type="1"> Asallekhamasākhalye, sīlādiguṇasobhinā;</gatha>
    <gatha type="last">Ayaṃ sumatinā sādhu, yācitena kato satā.</gatha>
    <hangnum nr="1415"/>
    <gatha type="1"> Devā  kālena vassantu, vassaṃ vassavalāhakā;</gatha>
    <gatha type="last">Pālayantu mahīpālā, dhammato sakalaṃ mahiṃ.</gatha>
    <hangnum nr="1416"/>
    <gatha type="1"> Yāva tiṭṭhati lokasmiṃ, himavā pabbatuttamo;</gatha>
    <gatha type="last">Tāva tiṭṭhatu saddhammo, dhammarājassa satthunoti.</gatha>
    <paragraph>Uragapuranivasanena ācariyena bhadantabuddhadattena sīlācārasampannena kato abhidhammāvatāro nāmāyaṃ.</paragraph>
    <centered>Abhidhammāvatāro niṭṭhito.</centered>
    <centered> Namo tassa bhagavato arahato sammāsambuddhassa</centered>
  </text>
</tree>
