<?xml version='1.0' encoding='UTF-8'?>
<tree text="Ek&#x101;dasamo paricchedo" target="text">
  <text>
    <subhead>11. Rāsisarūpakathā</subhead>
    <hangnum nr="384"/>
    <gatha type="1"> Sabbaṃ  sabhāvasāmañña-visesena yathārahaṃ;</gatha>
    <gatha type="last">Gatarāsivasenātha, aṭṭhārasavidhaṃ kathaṃ.</gatha>
    <hangnum nr="385"/>
    <gatha type="1"> Phassapañcakarāsī ca, jhānindriyamathāpare;</gatha>
    <gatha type="last">Maggabalahetukamma-pathalokiyarāsayo.</gatha>
    <hangnum nr="386"/>
    <gatha type="1"> Niravajjā  cha passaddhi-ādikā ca satīmatā;</gatha>
    <gatha type="last">Yuganandhā ca samathā, tathā yevāpanāti ca.</gatha>
    <hangnum nr="387"/>
    <gatha type="1"> Phasso ca vedanā saññā, cetanā cittameva ca;</gatha>
    <gatha type="last">Phassapañcakarāsīti, pañca dhammā pakāsitā.</gatha>
    <hangnum nr="388"/>
    <gatha type="1"> Vitakko ca vicāro ca, pīti cekaggatā tathā;</gatha>
    <gatha type="last">Sukhaṃ dukkhamupekkhāti, satta jhānaṅganāmakā.</gatha>
    <hangnum nr="389"/>
    <gatha type="1"> Saddhindriyañca vīriyaṃ, sati ceva samādhi ca;</gatha>
    <gatha type="last">Paññā catubbidhā vuttā, mano pañcāpi vedanā.</gatha>
    <hangnum nr="390"/>
    <gatha type="1"> Jīvitindriyamekanti, cakkhādīni ca sattadhā;</gatha>
    <gatha type="last">Bāvīsatindriyā nāma, dhammā soḷasa desitā.</gatha>
    <hangnum nr="391"/>
    <gatha type="1"> Ādimagge anaññāta-ññassāmītindriyaṃ bhave;</gatha>
    <gatha type="last">Majjhe aññindriyaṃ ante, aññātāvindriyanti ca.</gatha>
    <hangnum nr="392"/>
    <gatha type="1"> Paññānuttaracittesu, honti tīṇindriyānipi;</gatha>
    <gatha type="last">Tihetukesu sesesu, ekaṃ paññindriyaṃ mataṃ.</gatha>
    <hangnum nr="393"/>
    <gatha type="1"> Sukhaṃ dukkhindriyañceva, somanassindriyaṃ tathā;</gatha>
    <gatha type="last">Domanassamupekkhāti, pañcadhā vedanā kathā.</gatha>
    <hangnum nr="394"/>
    <gatha type="1"> Rūpārūpavasā dvedhā, jīvitindriyamekakaṃ;</gatha>
    <gatha type="last">Cakkhusotaghānajivhākāyitthipurisindriyā.</gatha>
    <hangnum nr="395"/>
    <gatha type="1"> Tattha jīvitarūpañca, aṭṭhettha na tu gayhare;</gatha>
    <gatha type="last">Tasmā nāmindriyāneva, dasapañca viniddise.</gatha>
    <hangnum nr="396"/>
    <gatha type="1"> Sammādiṭṭhi  ca saṅkappo, vāyāmo viratittayaṃ;</gatha>
    <gatha type="last">Sammāsati samādhi ca, micchādiṭṭhi ca dhammato.</gatha>
    <hangnum nr="397"/>
    <gatha type="1">Maggaṅgāni navetāni, dvādasāpi yato dvidhā;</gatha>
    <gatha type="last">Sammāmicchāti saṅkappo, vāyāmo ca samādhi ca.</gatha>
    <hangnum nr="398"/>
    <gatha type="1"> Lokapāladukañceva , hirottappamathāparaṃ;</gatha>
    <gatha type="last">Ahirīkamanottappaṃ, dukaṃ lokavināsakaṃ.</gatha>
    <hangnum nr="399"/>
    <gatha type="1"> Pañca saddhādayo ceti, baladhammā naveritā;</gatha>
    <gatha type="last">Kaṇhasukkavasenāpi, paṭipakkhe akampiyā.</gatha>
    <hangnum nr="400"/>
    <gatha type="1"> Cha hetū heturāsimhi,</gatha>
    <gatha type="2">Lobhālobhādikā tikā;</gatha>
    <gatha type="3">Momūhe kaṅkhituddhaccā,</gatha>
    <gatha type="last">Tattha vuttāti aṭṭhadhā.</gatha>
    <hangnum nr="401"/>
    <gatha type="1"> Micchādiṭṭhi abhijjhā ca, byāpādo viratittayaṃ;</gatha>
    <gatha type="last">Sammādiṭṭhinabhijjhā ca, abyāpādo ca cetanā.</gatha>
    <hangnum nr="402"/>
    <gatha type="1"> Dasa kammapathānettha, vuttā viraticetanā;</gatha>
    <gatha type="last">Lokapālavināsāti, vuttā lokadukā dvidhā.</gatha>
    <hangnum nr="403"/>
    <gatha type="1">Passaddhiādiyugaḷā, niravajjā cha rāsayo;</gatha>
    <gatha type="last">Sati ca sampajaññañca, upakāradukaṃ bhave.</gatha>
    <hangnum nr="404"/>
    <gatha type="1">Yuganandhadukaṃ nāma, samatho ca vipassanā;</gatha>
    <gatha type="last">Paggaho ca avikkhepo, samathaddukamīritaṃ.</gatha>
    <hangnum nr="405"/>
    <gatha type="1"> Ye sarūpena niddiṭṭhā, cittuppādesu tādinā;</gatha>
    <gatha type="last">Te ṭhapetvāvasesā tu, yevāpanakanāmakā.</gatha>
    <hangnum nr="406"/>
    <gatha type="1"> Chando ca adhimokkho ca, tatramajjhattatā tathā;</gatha>
    <gatha type="last">Uddhaccaṃ manasikāro, pañcāpaṇṇakanāmakā.</gatha>
    <hangnum nr="407"/>
    <gatha type="1"> Māno ca thinamiddhañca, issā macchariyaṃ tathā;</gatha>
    <gatha type="last">Kukkuccamappamaññā ca, tisso viratiyopi ca.</gatha>
    <hangnum nr="408"/>
    <gatha type="1"> Ete  aniyatā nāma, ekādasa yathārahaṃ;</gatha>
    <gatha type="last">Tato ca sesā sabbepi, niyatāti pakittitā.</gatha>
    <hangnum nr="409"/>
    <gatha type="1"> Keci  rāsiṃ na bhajanti, keci cāniyatā yato;</gatha>
    <gatha type="last">Tasmā yevāpanāteva, dhammā soḷasa desitā.</gatha>
    <hangnum nr="410"/>
    <gatha type="1"> Sattatiṃsāvasesā tu, tattha tattha yathārahaṃ;</gatha>
    <gatha type="last">Sarūpeneva niddiṭṭhā, cittuppādesu sabbathā.</gatha>
    <hangnum nr="411"/>
    <gatha type="1"> Desitānuttaruddhacce, nāmato viratuddhavā;</gatha>
    <gatha type="last">Tathānuttaracittesu, niyataṃ viratittayaṃ.</gatha>
    <hangnum nr="412"/>
    <gatha type="1"> Cittaṃ vitakko saddhā ca,</gatha>
    <gatha type="2">Hirottappabaladvayaṃ;</gatha>
    <gatha type="3">Alobho ca adoso ca,</gatha>
    <gatha type="last">Lobho doso ca diṭṭhi ca.</gatha>
    <hangnum nr="413"/>
    <gatha type="1"> Ahirīkamanottappaṃ,</gatha>
    <gatha type="2">Uddhaccaṃ viratittayaṃ;</gatha>
    <gatha type="3">Soḷasete yathāyogaṃ,</gatha>
    <gatha type="last">Dvīsu ṭhānesu desitā.</gatha>
    <hangnum nr="414"/>
    <gatha type="1"> Vedanā tīsu vīriyaṃ, sati ca caturāsikā;</gatha>
    <gatha type="last">Samādhi chasu paññā ca, sattaṭṭhānesu dīpitā.</gatha>
    <hangnum nr="415"/>
    <gatha type="1"> Ekavīsa paniccete, savibhattikanāmakā;</gatha>
    <gatha type="last">Sesā dvattiṃsati dhammā, sabbepi avibhattikāti.</gatha>
    <centered>Iti cetasikavibhāge rāsisarūpakathā niṭṭhitā.</centered>
    <centered>Ekādasamo paricchedo.</centered>
  </text>
</tree>
