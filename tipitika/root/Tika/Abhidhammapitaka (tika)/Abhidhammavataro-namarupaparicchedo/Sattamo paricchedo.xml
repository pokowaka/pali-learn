<?xml version='1.0' encoding='UTF-8'?>
<tree text="Sattamo paricchedo" target="text">
  <text>
    <subhead>7. Bhūmipuggalasambhavakathā</subhead>
    <hangnum nr="270"/>
    <gatha type="1"> Dvihetukāhetukānaṃ , na sampajjati appanā;</gatha>
    <gatha type="last">Arahattañca natthīti, nattheva javanakriyā.</gatha>
    <hangnum nr="271"/>
    <gatha type="1"> Ñāṇapākā na vattanti, jaḷattā mūlasandhiyā;</gatha>
    <gatha type="last">Dvihetukatadālambaṃ, siyā sugatiyaṃ na vā.</gatha>
    <hangnum nr="272"/>
    <gatha type="1"> Tihetukānaṃ sattānaṃ, samathañca vipassanaṃ;</gatha>
    <gatha type="last">Bhāventānaṃ pavattanti, chabbīsatipi appanā.</gatha>
    <hangnum nr="273"/>
    <gatha type="1"> Arahantāna sattānaṃ, bhavanti javanakriyā;</gatha>
    <gatha type="last">Yathābhūminiyāmena, ñāṇapākā ca labbhare.</gatha>
    <hangnum nr="274"/>
    <gatha type="1"> Vajjhā  paṭhamamaggena, kaṅkhādiṭṭhiyutā pana;</gatha>
    <gatha type="last">Paṭighaṃ tatiyeneva, kammamantena sāsavaṃ.</gatha>
    <hangnum nr="275"/>
    <gatha type="1"> Tasmā tesaṃ na vattanti, tāni cittāni sabbathā;</gatha>
    <gatha type="last">Maggaṭṭhānaṃ tu maggova, nāññaṃ sambhoti kiñcipi.</gatha>
    <hangnum nr="276"/>
    <gatha type="1"> Ahetukavipākāni, labbhamānāya vīthiyā;</gatha>
    <gatha type="last">Sabbathāpi ca sabbesaṃ, sambhavanti yathārahaṃ.</gatha>
    <hangnum nr="277"/>
    <gatha type="1"> Pañcadvāre manodvāre, dhuvamāvajjanadvayaṃ;</gatha>
    <gatha type="last">Parittapuññāpuññāni, labbhanti lahuvuttito.</gatha>
    <hangnum nr="278"/>
    <gatha type="1"> Kriyājavanamappanā, natthāpāyesu kāraṇaṃ;</gatha>
    <gatha type="last">Natthi sahetukā pākā, duggatattā hi sandhiyā.</gatha>
    <hangnum nr="279"/>
    <gatha type="1"> Brahmānaṃ paṭighaṃ natthi, jhānavikkhambhitaṃ tathā;</gatha>
    <gatha type="last">Heṭṭhājhānaṃ virattattā, na bhāventi arūpino.</gatha>
    <hangnum nr="280"/>
    <gatha type="1"> Pubbeva diṭṭhasaccāva, ariyārūpabhūmakā;</gatha>
    <gatha type="last">Tasmādimaggo natthettha, kāyābhāvā sitaṃ tathā.</gatha>
    <hangnum nr="281"/>
    <gatha type="1"> Suddhāvāsāpi pattāva, heṭṭhānuttarapañcakaṃ;</gatha>
    <gatha type="last">Sattapāpapahīnā ca, tasmā natthettha tāni ca.</gatha>
    <hangnum nr="282"/>
    <gatha type="1"> Pañcadvārikacittāni , dvārābhāve na vijjare;</gatha>
    <gatha type="last">Sahetukavipākā ca, yathābhūmivavatthitā.</gatha>
    <hangnum nr="283"/>
    <gatha type="1"> Sambhavāsambhavañcevaṃ, ñatvā puggalabhūmisu;</gatha>
    <gatha type="last">Labbhamānavasā tattha, cittasaṅgahamuddise.</gatha>
    <hangnum nr="284"/>
    <gatha type="1"> Kusalādippabhedā ca, tathā bhūmādibhedato;</gatha>
    <gatha type="last">Vatthudvārārammaṇato, bhūmipuggalatopi ca.</gatha>
    <hangnum nr="285"/>
    <gatha type="1"> Vibhāgo yo samuddiṭṭho,</gatha>
    <gatha type="2">Cittānañca tu sambhavā;</gatha>
    <gatha type="3">Ñeyyo  cetasikānañca,</gatha>
    <gatha type="last">Sampayogānusāratoti.</gatha>
    <centered>Iti cittavibhāge bhūmipuggalasambhavakathā niṭṭhitā.</centered>
    <centered>Sattamo paricchedo.</centered>
    <centered>Niṭṭhito ca cittavibhāgo.</centered>
  </text>
</tree>
