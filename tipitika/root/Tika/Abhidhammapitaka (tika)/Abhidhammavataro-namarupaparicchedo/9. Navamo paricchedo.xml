<?xml version='1.0' encoding='UTF-8'?>
<tree text="9. Navamo paricchedo" target="text">
  <text>
    <subhead>Dasānussativibhāgo</subhead>
    <hangnum nr="1100"/>
    <gatha type="1"> Saddhāpabbajito  yogī, bhāventonussatiṃ pana;</gatha>
    <gatha type="last">Dasānussatibhedesu, bhāveyyaññataraṃ kathaṃ.</gatha>
    <hangnum nr="1101"/>
    <gatha type="1"> Arahaṃ sugato loke, bhagavā lokapāragū;</gatha>
    <gatha type="last">Vijjācaraṇasampanno, vimuttiparināyako.</gatha>
    <hangnum nr="1102"/>
    <gatha type="1"> Jeṭṭho sammābhisambuddho, seṭṭho purisasārathī;</gatha>
    <gatha type="last">Satthā devamanussānaṃ, buddho appaṭipuggalo.</gatha>
    <hangnum nr="1103"/>
    <gatha type="1"> Sabbalokahito bandhu, samattaratanālayo;</gatha>
    <gatha type="last">Sattānamanukampāya, jāto nātho sivaṃkaro.</gatha>
    <hangnum nr="1104"/>
    <gatha type="1"> Cakkhumā titthakusalo, dhammassāmī tathāgato;</gatha>
    <gatha type="last">Maccudheyyavimokkhāya, paṭipādayi pāṇino.</gatha>
    <hangnum nr="1105"/>
    <gatha type="1"> Satthavāho mahāyoggo, maggāmaggayudhandharo;</gatha>
    <gatha type="last">Sirisatthamadhiggayha, vicarittha mahāpathaṃ,</gatha>
    <hangnum nr="1106"/>
    <gatha type="1"> Anomo asamo dhīro,</gatha>
    <gatha type="2">Lokahītaparakkamo;</gatha>
    <gatha type="3">Sabbākāravaropeto ,</gatha>
    <gatha type="last">Accherabbhutapuggalo.</gatha>
    <hangnum nr="1107"/>
    <gatha type="1"> Atthabhūto dhammabhūto,</gatha>
    <gatha type="2">Brahmabhūto mahāyaso;</gatha>
    <gatha type="3">Ñāṇālokaparicchinna-</gatha>
    <gatha type="last">Ñeyyāsesapariggaho.</gatha>
    <hangnum nr="1108"/>
    <gatha type="1"> Ānubhāvavasippatto, āsabhaṇḍānaniccalo;</gatha>
    <gatha type="last">Mahantamariyādoyamanantagatigocaro.</gatha>
    <hangnum nr="1109"/>
    <gatha type="1"> Sabbā bhiññābalappatto, vesārajjavisārado;</gatha>
    <gatha type="last">Sabbasampattiniṭṭhāno, guṇapāramipūrako.</gatha>
    <hangnum nr="1110"/>
    <gatha type="1"> Appameyyo  mahānāgo, mahāvīro mahāmuni;</gatha>
    <gatha type="last">Mahesī mahitācāro, mahāmaho mahiddhiko.</gatha>
    <hangnum nr="1111"/>
    <gatha type="1"> Sabbatthasiddhisañcāro, mahesīgaṇapūjito;</gatha>
    <gatha type="last">Rājādhirājamahito, devabrahmābhivandito.</gatha>
    <hangnum nr="1112"/>
    <gatha type="1"> Abhibhūya tayo loke, ādiccova nabhantare;</gatha>
    <gatha type="last">Virocati mahātejo, andhakāre pabhaṅkaro.</gatha>
    <hangnum nr="1113"/>
    <gatha type="1"> Byāmappabhāparikkhitto, ketumālāhalaṅkato;</gatha>
    <gatha type="last">Dvattiṃsalakkhaṇāsītianubyañjanasobhito.</gatha>
    <hangnum nr="1114"/>
    <gatha type="1"> Chabbaṇṇaraṃsilalito, ratanagghiyasannibho;</gatha>
    <gatha type="last">Samiddhirūpasobhaggo, dassaneyyaṃva piṇḍitaṃ.</gatha>
    <hangnum nr="1115"/>
    <gatha type="1"> Phullaṃ padumasaṇḍaṃva, kapparukkhovalaṅkato;</gatha>
    <gatha type="last">Nabhaṃva tārakākiṇṇaṃ, uttamo paṭidissati.</gatha>
    <hangnum nr="1116"/>
    <gatha type="1"> Satthukappamahāvīraputtehi parivārito;</gatha>
    <gatha type="last">Sabbalokamahiddhāya, dhammarājā sayaṃvasī.</gatha>
    <hangnum nr="1117"/>
    <gatha type="1"> Niddhotamalacandova , nakkhattaparivārito;</gatha>
    <gatha type="last">Khattasaṅghaparibyuḷho, cakkavattīva sobhati.</gatha>
    <hangnum nr="1118"/>
    <gatha type="1"> Iccānantaguṇākiṇṇamasesamalanissaṭaṃ;</gatha>
    <gatha type="last">Sabbasampattidātāraṃ, vipattivinibandhakaṃ.</gatha>
    <hangnum nr="1119"/>
    <gatha type="1"> Dayāparamahorattaṃ, bhagavantamanussaraṃ;</gatha>
    <gatha type="last">Bhāveti paññavā yogī, buddhānussatibhāvanaṃ.</gatha>
    <hangnum nr="1120"/>
    <gatha type="1"> Svākhāto tena saddhammo, sambuddhena satīmatā;</gatha>
    <gatha type="last">Paccattapaṭivedhena, passitabbo yathārahaṃ.</gatha>
    <hangnum nr="1121"/>
    <gatha type="1"> Taṇhādaliddanāsāya, manorathasamiddhiyā;</gatha>
    <gatha type="last">Kālantaramanāgamma, paccakkhaphaladāyako.</gatha>
    <hangnum nr="1122"/>
    <gatha type="1"> Upanissayavantānaṃ, ‘‘ehi passā’’ti dassiyo;</gatha>
    <gatha type="last">Paccattameva viññūhi, veditabbo sabhāvato.</gatha>
    <hangnum nr="1123"/>
    <gatha type="1"> Sabbāsavasamugghātī , suddho sovatthiko sivo;</gatha>
    <gatha type="last">Pihitāpāyakummaggo, maggo nibbānapattiyā.</gatha>
    <hangnum nr="1124"/>
    <gatha type="1"> Klesasaṃkaṭaduggamhā, dukkhakkhandhamahabbhayā;</gatha>
    <gatha type="last">Khemantabhūmiṃ niyyāti, accantamanupaddavaṃ.</gatha>
    <hangnum nr="1125"/>
    <gatha type="1"> Puññatitthamidaṃ nāma, maṅgalañca sivaṅkaraṃ;</gatha>
    <gatha type="last">Hitodayasukhādhāna-mamatāhāramuttamaṃ.</gatha>
    <hangnum nr="1126"/>
    <gatha type="1"> Avijjāpaṭaluddhāravijjānettosadhaṃ varaṃ;</gatha>
    <gatha type="last">Paññādhāramidaṃ satthaṃ, klesagaṇḍappabhedakaṃ.</gatha>
    <hangnum nr="1127"/>
    <gatha type="1"> Caturoghanimuggānaṃ, setubandho samuggato;</gatha>
    <gatha type="last">Bhavacārakaruddhānaṃ, mahādvāro apāruto.</gatha>
    <hangnum nr="1128"/>
    <gatha type="1"> Sokopāyāsaviddhānaṃ, paridevasamaṅginaṃ;</gatha>
    <gatha type="last">Sallanīharaṇopāyo, accantasukhamīrito.</gatha>
    <hangnum nr="1129"/>
    <gatha type="1"> Byasanopaddavāpeto , saṃklesamalanissaṭo;</gatha>
    <gatha type="last">Ujusammattaniyato, paṭipattivisuddhiyā.</gatha>
    <hangnum nr="1130"/>
    <gatha type="1"> Suddhasīlaparikkhāro, samādhimayapañjaro;</gatha>
    <gatha type="last">Sammāsaṅkappacakkaṅgo, sammāvāyāmavāhano.</gatha>
    <hangnum nr="1131"/>
    <gatha type="1"> Satisārathisaṃyutto, sammādiṭṭhipurejavo;</gatha>
    <gatha type="last">Esa dhammaratho yāti, yogakkhemassa pattiyā.</gatha>
    <hangnum nr="1132"/>
    <gatha type="1"> Vipattipaṭibāhāya, sabbasampattisiddhiyā;</gatha>
    <gatha type="last">Sabbakhandhavimokkhāya, dhammaṃ desesi cakkhumā.</gatha>
    <hangnum nr="1133"/>
    <gatha type="1"> Hitesī sabbapāṇīnaṃ, dayāpanno mahāmuni;</gatha>
    <gatha type="last">Dhammālokaṃ pakāsesi, cakkhumantānamuttamo.</gatha>
    <hangnum nr="1134"/>
    <gatha type="1"> Yaṃ dhammaṃ sammadaññāya, khemamaggappatiṭṭhitā;</gatha>
    <gatha type="last">Pāpakāpagatā dhīrā, passaddhidarathāsayā.</gatha>
    <hangnum nr="1135"/>
    <gatha type="1"> Bhavayogā vinimuttā, pahīnabhayabheravā;</gatha>
    <gatha type="last">Accantasukhamedhenti, sotthipattā mahesayo.</gatha>
    <hangnum nr="1136"/>
    <gatha type="1"> Tamevamuttamaṃ  dhammaṃ, cintento pana paṇḍito;</gatha>
    <gatha type="last">Bhāvetīti pakāsenti, dhammānussatibhāvanaṃ.</gatha>
    <hangnum nr="1137"/>
    <gatha type="1"> Cattāro ca paṭipannā, cattāro ca phale ṭhitā;</gatha>
    <gatha type="last">Esa saṅgho ujubhūto, paññāsīlasamāhito.</gatha>
    <hangnum nr="1138"/>
    <gatha type="1"> Palāpāpagato suddho, paṭipattipatiṭṭhito;</gatha>
    <gatha type="last">Pariggahitasaddhammo, samiddhiguṇasobhito.</gatha>
    <hangnum nr="1139"/>
    <gatha type="1"> Pahīnāpāyagamano, pāpaklesavinissaṭo;</gatha>
    <gatha type="last">Paripanthasamucchedī, bhavacārakabhedako.</gatha>
    <hangnum nr="1140"/>
    <gatha type="1"> Uttamadamathappatto, suvinīto mahesinā;</gatha>
    <gatha type="last">Vijjāvimuttivodāto, ājānīyapathe ṭhito.</gatha>
    <hangnum nr="1141"/>
    <gatha type="1"> Sugatorasi  sambhūto, sucidhammasirindharo;</gatha>
    <gatha type="last">Paṭipāditasampatto, dhammasāsanasevito.</gatha>
    <hangnum nr="1142"/>
    <gatha type="1"> Bhayabheravanissaṅgo, jinatejānupālito;</gatha>
    <gatha type="last">Moneyyapathasañcāro, sugatovādabhājano.</gatha>
    <hangnum nr="1143"/>
    <gatha type="1"> Appamādaparittāṇo, sīlālaṅkārabhūsito;</gatha>
    <gatha type="last">Cetosamādhisannaddho, paññāyudhasamujjalo.</gatha>
    <hangnum nr="1144"/>
    <gatha type="1"> Ujumaggamadhiṭṭhāya, mārakāyappadālano;</gatha>
    <gatha type="last">Aparājitasaṅgāmo, lalitodātavikkamo.</gatha>
    <hangnum nr="1145"/>
    <gatha type="1"> Maccudheyyamatikkanto, bodhidhammappatiṭṭhito;</gatha>
    <gatha type="last">Chaḷābhiññābalappatto, samārādhitasāsano.</gatha>
    <hangnum nr="1146"/>
    <gatha type="1"> Anubodhimanuppatto, pabhinnapaṭisambhido;</gatha>
    <gatha type="last">Sāmaññapāramippatto, toseti jinamānasaṃ.</gatha>
    <hangnum nr="1147"/>
    <gatha type="1"> Nekākāravarūpeto, nānāsampattiphullito;</gatha>
    <gatha type="last">Vipattipathanittiṇṇo, abhibuddhiparāyaṇo.</gatha>
    <hangnum nr="1148"/>
    <gatha type="1"> Āhuneyyo  pāhuneyyo,</gatha>
    <gatha type="2">Dakkhiṇeyyo sudullabho;</gatha>
    <gatha type="3">Sadevakassa lokassa,</gatha>
    <gatha type="last">Puññakkhettamanuttaraṃ.</gatha>
    <hangnum nr="1149"/>
    <gatha type="1"> Yattha suddhimhi niddose, saddhābījaṃ patiṭṭhitaṃ;</gatha>
    <gatha type="last">Accantaṃ paripāceti, sampattiphalamuttamaṃ.</gatha>
    <hangnum nr="1150"/>
    <gatha type="1"> Yaṃ phalaṃ paribhuñjantā, vimuttirasasevanaṃ;</gatha>
    <gatha type="last">Accantasukhitā dhīrā, bhavanti ajarāmarā.</gatha>
    <hangnum nr="1151"/>
    <gatha type="1"> Taṃ phalaṃ patthayantena, saṅghānussatibhāvanā;</gatha>
    <gatha type="last">Bhāvetabbā paniccevamiti bhāsanti paṇḍitā.</gatha>
    <hangnum nr="1152"/>
    <gatha type="1"> Pañcasīlaṃ  dasasīlaṃ, pātimokkhamuposathaṃ;</gatha>
    <gatha type="last">Cātupārisuddhisīlaṃ, dhutaṅgaparivāritaṃ.</gatha>
    <hangnum nr="1153"/>
    <gatha type="1"> Evametesu yaṃ kiñci, samādāya rahogato;</gatha>
    <gatha type="last">Tamānisaṃsaṃ guṇato, phalato ca vicintaye.</gatha>
    <hangnum nr="1154"/>
    <gatha type="1"> Ādi cetaṃ patiṭṭhā ca, mukhaṃ pamukhamuttamaṃ;</gatha>
    <gatha type="last">Mūlaṃ kusaladhammānaṃ, pabhavaṃ paṭipattiyā.</gatha>
    <hangnum nr="1155"/>
    <gatha type="1"> Sāsanotaraṇadvāraṃ, titthaṃ saddhammavāpiyā;</gatha>
    <gatha type="last">Pārisuddhipadaṭṭhānaṃ, maggo khemantapāpako.</gatha>
    <hangnum nr="1156"/>
    <gatha type="1"> Sādhu sikkhāsamādānaṃ, bāhusaccavibhūsanaṃ;</gatha>
    <gatha type="last">Ariyācāracāritta-mavaṇṇamalavajjanaṃ.</gatha>
    <hangnum nr="1157"/>
    <gatha type="1"> Kulaputtaalaṅkāro, pāpajallapavāhanaṃ;</gatha>
    <gatha type="last">Anapāyi sugandhañca, mahāpurisasevitaṃ.</gatha>
    <hangnum nr="1158"/>
    <gatha type="1"> Pacchānutāpaharaṇaṃ, pītipāmojjavaḍḍhanaṃ;</gatha>
    <gatha type="last">Nekkhammabhāvanopetaṃ, pabbajjāvesasobhanaṃ.</gatha>
    <hangnum nr="1159"/>
    <gatha type="1"> Sopānaṃ saggalokassa, daḷhāpāyavidhānakaṃ;</gatha>
    <gatha type="last">Anupaddavasampatti, samatthaguṇasūdanī.</gatha>
    <hangnum nr="1160"/>
    <gatha type="1"> Klesapañjaravicchedi , vipattipathavāraṇaṃ;</gatha>
    <gatha type="last">Sotthikammasamuṭṭhānaṃ, asādhāraṇamaṅgalaṃ.</gatha>
    <hangnum nr="1161"/>
    <gatha type="1"> ‘‘Suladdhā vata me laddhā, saddhā sugatasāsane;</gatha>
    <gatha type="last">Sīlaṃ me yassa kalyāṇaṃ, parisuddhamakhaṇḍitaṃ.</gatha>
    <hangnum nr="1162"/>
    <gatha type="1"> ‘‘Dullabho vata me laddho,</gatha>
    <gatha type="2">Mahālābho anappako;</gatha>
    <gatha type="3">Yohamakkhalitācāro,</gatha>
    <gatha type="last">Upaghātavivajjito.</gatha>
    <hangnum nr="1163"/>
    <gatha type="1"> ‘‘Dhammaṅkuritasantāno , mūlajātosmi sāsane;</gatha>
    <gatha type="last">Ujumaggaṃ samāruḷho, pihitā sabhayā disā.</gatha>
    <hangnum nr="1164"/>
    <gatha type="1"> ‘‘Avañcā vata me jāti, āraddhā khaṇasampadā;</gatha>
    <gatha type="last">Patiṭṭhitomhi saddhamme, saphalaṃ mama jīvitaṃ’’.</gatha>
    <hangnum nr="1165"/>
    <gatha type="1"> Itthaṃ nānappakārena, cintento guṇamattano;</gatha>
    <gatha type="last">Sīlakkhandhassa bhāveti, sīlānussatibhāvanaṃ.</gatha>
    <hangnum nr="1166"/>
    <gatha type="1"> Saddhāya sīlavantesu, datvā dānaṃ yathārahaṃ;</gatha>
    <gatha type="last">Niddhotamalamacchero, vivitto tamanussare.</gatha>
    <hangnum nr="1167"/>
    <gatha type="1"> Dānaṃ nidhānamanugaṃ, asādhāraṇamuttamaṃ;</gatha>
    <gatha type="last">Avināsasukhādhānaṃ, accantaṃ sabbakāmadaṃ.</gatha>
    <hangnum nr="1168"/>
    <gatha type="1"> Kopadāhopasamanaṃ, maccheramalasodhanaṃ;</gatha>
    <gatha type="last">Pamādaniddāvuṭṭhānaṃ, lobhapāsavimocanaṃ.</gatha>
    <hangnum nr="1169"/>
    <gatha type="1"> Cetovikāradamanaṃ, micchāmagganivāraṇaṃ;</gatha>
    <gatha type="last">Vittilābhasukhassādo, vibhavodayamaṅgalaṃ.</gatha>
    <hangnum nr="1170"/>
    <gatha type="1"> Saddhādiguṇavodānaṃ, ajjhāsayavikāsanaṃ;</gatha>
    <gatha type="last">Satācāraparikkhāro, tanucetovibhūsanaṃ.</gatha>
    <hangnum nr="1171"/>
    <gatha type="1"> Appamaññāpadaṭṭhānaṃ, appameyyena vaṇṇitaṃ;</gatha>
    <gatha type="last">Mahāpurisacārittaṃ, sapadānaṃ mahesinā.</gatha>
    <hangnum nr="1172"/>
    <gatha type="1"> Dhammādhigatabhogānaṃ , sārādānamanuttaraṃ;</gatha>
    <gatha type="last">Mahattādhigamūpāyaṃ, lokasantatikāraṇaṃ.</gatha>
    <hangnum nr="1173"/>
    <gatha type="1"> Atthakārī ca sammāhaṃ, pariccāgasamāyuto;</gatha>
    <gatha type="last">Attano ca paresañca, hitāya paṭipannakā.</gatha>
    <hangnum nr="1174"/>
    <gatha type="1"> Ujumaddavacittosmi, kālussiyavinissaṭo;</gatha>
    <gatha type="last">Pāpasaṃklesavimukho, pāṇabhūtānukampako.</gatha>
    <hangnum nr="1175"/>
    <gatha type="1"> Sīlavantapatiṭṭhosmi , kapaṇānaṃ parāyaṇo;</gatha>
    <gatha type="last">Buddhasāsanupaṭṭhāko, ñātimittopajīviko.</gatha>
    <hangnum nr="1176"/>
    <gatha type="1"> Dānavossaggasammukho,</gatha>
    <gatha type="2">Saṃvibhāgarato sukhī;</gatha>
    <gatha type="3">Kapparukkhova phalito,</gatha>
    <gatha type="last">Jāto lokābhivaḍḍhiyā.</gatha>
    <hangnum nr="1177"/>
    <gatha type="1"> Pihitāpāyamaggosmi, maggadvāramapārutaṃ;</gatha>
    <gatha type="last">Sampattā sabbasampatti, daliddassa manāpikaṃ.</gatha>
    <hangnum nr="1178"/>
    <gatha type="1"> ‘‘Saṃsāraddhānapātheyyaṃ, sabbadukkhavinodanaṃ;</gatha>
    <gatha type="last">Subandhaṃ mama sabbattha, gahito ca kaṭaggaho’’.</gatha>
    <hangnum nr="1179"/>
    <gatha type="1"> Evaṃ dānaguṇaṃ nānappakārena vicintayaṃ;</gatha>
    <gatha type="last">Bhāveti dāyakoyogī, cāgānussatibhāvanaṃ.</gatha>
    <hangnum nr="1180"/>
    <gatha type="1"> Saddhaṃ sīlaṃ sutaṃ cāgaṃ, paññaṃ paṇḍitajātiko;</gatha>
    <gatha type="last">Sampādayitvā saddhamme, devatāyo anussare.</gatha>
    <hangnum nr="1181"/>
    <gatha type="1"> Cātumahārājikā ca, tāvatiṃsā ca yāmakā;</gatha>
    <gatha type="last">Tusitā ceva nimmānaratino vasavattino.</gatha>
    <hangnum nr="1182"/>
    <gatha type="1"> Taduttariñca ye devā, dibbakāyamadhiṭṭhitā;</gatha>
    <gatha type="last">Tepi saddhādidhammesu, cirakālaṃ patiṭṭhitā.</gatha>
    <hangnum nr="1183"/>
    <gatha type="1"> Susamāhitasaṅkappā, dānasīladhurandharā;</gatha>
    <gatha type="last">Dhammamaggamadhiṭṭhāya, hirottappapurakkhatā.</gatha>
    <hangnum nr="1184"/>
    <gatha type="1"> Taṃ  lokamupapannāse, sassirīkaṃ parāyaṇaṃ;</gatha>
    <gatha type="last">Iddhimanto jutimanto, vaṇṇavanto yasassino.</gatha>
    <hangnum nr="1185"/>
    <gatha type="1"> Dibbasampattisampattā, nānābhogasamappitā;</gatha>
    <gatha type="last">Pālento dīghamaddhānaṃ, anubhonti mahāsukhaṃ.</gatha>
    <hangnum nr="1186"/>
    <gatha type="1"> Te  sabbepi ca mayhampi, vijjanti anupāyino;</gatha>
    <gatha type="last">Saddhādikusalā dhammā, devadhammāti vissutā.</gatha>
    <hangnum nr="1187"/>
    <gatha type="1"> Saddhammaguṇasampatti-dātā maṅgalanāyikā;</gatha>
    <gatha type="last">Dullabhāpi ca me laddhā, saddhā sugatasāsane.</gatha>
    <hangnum nr="1188"/>
    <gatha type="1"> Vajjopavādarahito, pāpakammaparammukho;</gatha>
    <gatha type="last">Parisuddhasamācāro, pasannāmalacetano.</gatha>
    <hangnum nr="1189"/>
    <gatha type="1"> Niccamohitasotosmi,</gatha>
    <gatha type="2">Tathāgatasubhāsite;</gatha>
    <gatha type="3">Sutabhājanabhūto ca,</gatha>
    <gatha type="last">Satimā susamāhito.</gatha>
    <hangnum nr="1190"/>
    <gatha type="1"> Maccheramalanittiṇṇo, lobhakkhandhavimuccito;</gatha>
    <gatha type="last">Opānabhūto lokasmiṃ, vissaṭṭhasukhayācano.</gatha>
    <hangnum nr="1191"/>
    <gatha type="1"> Vatthuttayamahatte ca, hitāhitavinicchaye;</gatha>
    <gatha type="last">Paññā vatthusabhāve ca, tikhiṇā mama vattati.</gatha>
    <hangnum nr="1192"/>
    <gatha type="1"> Samārādhitasaddhammo, katapuññamahussavo;</gatha>
    <gatha type="last">Devadhammasamiddhosmi, kalyāṇacaritākaro.</gatha>
    <hangnum nr="1193"/>
    <gatha type="1"> Devatāhi samānohaṃ, guṇālaṅkārabhūsito;</gatha>
    <gatha type="last">Hatthapattā ca deviddhi, nipphannā dibbasampadā.</gatha>
    <hangnum nr="1194"/>
    <gatha type="1"> Devasāmaññamiccevaṃ, cintento guṇamattano;</gatha>
    <gatha type="last">Bhāveti guṇasampanno, devatānussatiṃ paraṃ.</gatha>
    <hangnum nr="1195"/>
    <gatha type="1"> Jātidhammā jarābyādhisokopāyāsabhañjite;</gatha>
    <gatha type="last">Anicce dukkhenatte ca, nibbinnopadhisambhave.</gatha>
    <hangnum nr="1196"/>
    <gatha type="1"> Virāgo  ca nirodho ca, cāgo mutti anālayo;</gatha>
    <gatha type="last">Yoyamādānanissaggo, nibbānamiti vuccati.</gatha>
    <hangnum nr="1197"/>
    <gatha type="1"> Upasantamidaṃ  ṭhānamiti cinteti paṇḍito;</gatha>
    <gatha type="last">Anupādānasaṃkliṭṭhamasaṅkhāramanāsavaṃ.</gatha>
    <hangnum nr="1198"/>
    <gatha type="1"> Appamāṇaṃ paṇītañca, sivaṃ paramamaccutaṃ;</gatha>
    <gatha type="last">Anantaguṇamaccanta-mavikāramanāmayaṃ.</gatha>
    <hangnum nr="1199"/>
    <gatha type="1"> Khemaṃ taṃ pārimatīra-mahāyanakaraṃ paraṃ;</gatha>
    <gatha type="last">Tāṇaṃ leṇañca dīpañca, patiṭṭhānaṃ parāyaṇaṃ.</gatha>
    <hangnum nr="1200"/>
    <gatha type="1"> Vaṭṭānubandhavicchedo, bhavataṇhāvisosanaṃ;</gatha>
    <gatha type="last">Sabbūpadhisamugghāto, dukkhanibbāpanaṃ sukhaṃ.</gatha>
    <hangnum nr="1201"/>
    <gatha type="1"> Sabbapāpavināsoyaṃ, sabbaklesavisodhanaṃ;</gatha>
    <gatha type="last">Sokopāyāsasantāpabhayabheravamocanaṃ.</gatha>
    <hangnum nr="1202"/>
    <gatha type="1"> Palibodhasamucchedo, papañcaviniveṭhanaṃ;</gatha>
    <gatha type="last">Sabbasaṅkhārasamatho, sabbalokavinissaṭo.</gatha>
    <hangnum nr="1203"/>
    <gatha type="1"> Pārisuddhikarā dhātu, bhavanissaraṇaṃ padaṃ;</gatha>
    <gatha type="last">Uttamāriyasampatti, anomamamataṃ padaṃ.</gatha>
    <hangnum nr="1204"/>
    <gatha type="1"> Sabbathā bhaddamatulaṃ, nibbānamiti passato;</gatha>
    <gatha type="last">Upasamānussatīti, bhāvanāyaṃ pavuccati.</gatha>
    <hangnum nr="1205"/>
    <gatha type="1"> Sattānussatimiccevaṃ, bhāvento pana paṇḍito;</gatha>
    <gatha type="last">Pāmojjabahulo hoti, pasanno buddhasāsane.</gatha>
    <hangnum nr="1206"/>
    <gatha type="1"> Paṭipassaddhadaratha-mupacārasamādhinā;</gatha>
    <gatha type="last">Samādhiyati cittañca, parisuddhamanāmayaṃ.</gatha>
    <hangnum nr="1207"/>
    <gatha type="1"> Bhāvanāmayametañca, katvā puññamanappakaṃ;</gatha>
    <gatha type="last">Vāsanāgatisampatti-bhogabhāgīti vuccati.</gatha>
    <hangnum nr="1208"/>
    <gatha type="1"> Upanissayasampanno, patvā nibbedhamuttamaṃ;</gatha>
    <gatha type="last">Diṭṭheva dhamme dukkhaggiṃ, nibbāpeti anāsavo.</gatha>
    <hangnum nr="1209"/>
    <gatha type="1"> Lokappavatti  cintetvā, maraṇānussatiṃ pana;</gatha>
    <gatha type="last">Bhāveyya sakamaccantaṃ, cintento maraṇaṃ kathaṃ.</gatha>
    <hangnum nr="1210"/>
    <gatha type="1"> Animittamanaññātaṃ, maccānamidha jīvitaṃ;</gatha>
    <gatha type="last">Kasirañca parittañca, tañca dukkhena saṃyutaṃ.</gatha>
    <hangnum nr="1211"/>
    <gatha type="1"> Appodakamhi maccheva, bandhamāne rudammukhe;</gatha>
    <gatha type="last">Maccu gacchati ādāya, pekkhamāne mahājane.</gatha>
    <hangnum nr="1212"/>
    <gatha type="1"> Purakkhatvāva maraṇaṃ, jāyanti paṭisandhiyaṃ;</gatha>
    <gatha type="last">Jātā puna marissanti, evaṃdhammā hi pāṇino.</gatha>
    <hangnum nr="1213"/>
    <gatha type="1"> Yamekarattiṃ paṭhamaṃ, gabbhe vasati mānavo;</gatha>
    <gatha type="last">Abbhuṭṭhitova so yāti, sa gacchaṃ na nivattati.</gatha>
    <hangnum nr="1214"/>
    <gatha type="1"> Sattā maranti gabbhepi, jāyamānā ca dārakā;</gatha>
    <gatha type="last">Kumārā yobbanappattā, balappattā mahattarā.</gatha>
    <hangnum nr="1215"/>
    <gatha type="1"> Athāvassaṃ maranteva, jiṇṇā daṇḍaparāyaṇā;</gatha>
    <gatha type="last">Sūrā puññabalatthāmā, nānābyādhinipīḷitā.</gatha>
    <hangnum nr="1216"/>
    <gatha type="1"> Ajja suveti maraṇaṃ, pariyesati pāṇino;</gatha>
    <gatha type="last">Senā yuddhapayātāva, sabbe maccubhayākulā.</gatha>
    <hangnum nr="1217"/>
    <gatha type="1"> Sattāratanalaṅkārā, caturiddhisamuggatā;</gatha>
    <gatha type="last">Cakkavattī mahātejā, rājamaṇḍalasobhino.</gatha>
    <hangnum nr="1218"/>
    <gatha type="1"> Kappuṭṭhānamahāvātā, pātitāva mahāsilā;</gatha>
    <gatha type="last">Patanti maccuvikkhittā, paro cetāna mānavā.</gatha>
    <hangnum nr="1219"/>
    <gatha type="1"> Yepi dīghāyukā devā, vaṇṇavantā mahiddhikā;</gatha>
    <gatha type="last">Ānubhāvabalappattā, mahābhogasukhedhino.</gatha>
    <hangnum nr="1220"/>
    <gatha type="1"> Tepi maccusamuddhattā, bhavanti bhayasaṃkulā;</gatha>
    <gatha type="last">Verambhakkhittapakkhīva, mādisesu kathāva kā.</gatha>
    <hangnum nr="1221"/>
    <gatha type="1"> Accantarāyabahulo , maraṇāhitasambhavo;</gatha>
    <gatha type="last">Niccaṃ cakkasamāruḷho, lokoyaṃ parivattati.</gatha>
    <hangnum nr="1222"/>
    <gatha type="1"> Etthantare  maraṇassa, vemajjhe mama vattato;</gatha>
    <gatha type="last">Assāsepi avissaṭṭhe, jīvikā ce kathāva kā.</gatha>
    <hangnum nr="1223"/>
    <gatha type="1"> Accheraṃ vata lokasmiṃ, khaṇamattampi jīvitaṃ;</gatha>
    <gatha type="last">Nissitopaddavaṭṭhāne, mahābyasanapīḷite.</gatha>
    <hangnum nr="1224"/>
    <gatha type="1"> Addhuvaṃ jīvitaṃ nicca-maccantaṃ maraṇaṃ mama;</gatha>
    <gatha type="last">Sabhāvo maraṇanteva, viseso pana jīvitaṃ.</gatha>
    <hangnum nr="1225"/>
    <gatha type="1"> Atthamārabbha gacchanto, ādiccova nabhantare;</gatha>
    <gatha type="last">Maraṇāyābhidhāvanto, vihāyāmi suve suve.</gatha>
    <hangnum nr="1226"/>
    <gatha type="1"> Vajjhappatto mahācoro,</gatha>
    <gatha type="2">Niyyātāghātanaṃ yathā;</gatha>
    <gatha type="3">Maraṇāya payātohaṃ,</gatha>
    <gatha type="last">Tathevamanivattiyo.</gatha>
    <hangnum nr="1227"/>
    <gatha type="1"> Ambujova vaṅkaghasto, tāṇaleṇavivajjito;</gatha>
    <gatha type="last">Niccaṃ maccuvasaṃ yanto, vissaṭṭho kimahaṃ care.</gatha>
    <hangnum nr="1228"/>
    <gatha type="1"> Ko me hāso kimānando,</gatha>
    <gatha type="2">Kimahaṃ mohapāruto;</gatha>
    <gatha type="3">Madappamādavikkhitto,</gatha>
    <gatha type="last">Vicarāmi niraṅkuso?</gatha>
    <hangnum nr="1229"/>
    <gatha type="1"> Handāhamārabhissāmi, sammāsambuddhasāsane;</gatha>
    <gatha type="last">Ātāpī pahitatto ca, hirottappasamāhito.</gatha>
    <hangnum nr="1230"/>
    <gatha type="1"> Paṭipattiparo hutvā, pāpadhammaniraṅkato;</gatha>
    <gatha type="last">Nibbāpayāmi accantaṃ, sabbadukkhahutāvahaṃ.</gatha>
    <hangnum nr="1231"/>
    <gatha type="1"> Itthaṃ  panattano yogī, maraṇaṃ paṭicintayaṃ;</gatha>
    <gatha type="last">Maraṇānussatiṃ nāma, bhāvetīti pavuccati.</gatha>
    <hangnum nr="1232"/>
    <gatha type="1"> Tadetaṃ  pana bhāvetvā, upacārasamāhito;</gatha>
    <gatha type="last">Nibbedabahulo hoti, appamādadhurandharo.</gatha>
    <hangnum nr="1233"/>
    <gatha type="1"> Micchādhammaṃ virājetvā, nandirāganirālayo;</gatha>
    <gatha type="last">Sabbāsavaparikkhīṇo, pappoti amataṃ padaṃ.</gatha>
    <hangnum nr="1234"/>
    <gatha type="1"> Gahetvā pana medhāvī, dvattiṃsākārabhāvanaṃ;</gatha>
    <gatha type="last">Kareyya tāva pacchā ve, anupubbamabhiṇhaso.</gatha>
    <hangnum nr="1235"/>
    <gatha type="1"> Kesā lomā nakhā dantā, taco maṃsaṃ nahāru ca;</gatha>
    <gatha type="last">Aṭṭhi ca miñja vakkaṃ ca, hadayaṃ yakanaṃ tathā.</gatha>
    <hangnum nr="1236"/>
    <gatha type="1"> Kilomaṃ pihaka papphāsaṃ, antaṃ guṇamudariyaṃ;</gatha>
    <gatha type="last">Matthaluṅgaṃ karīsañca, pittaṃ semhamathāparaṃ.</gatha>
    <hangnum nr="1237"/>
    <gatha type="1"> Pubbo ca lohitaṃ sedo,</gatha>
    <gatha type="2">Medo assu vasātha vā;</gatha>
    <gatha type="3">Kheḷo siṅghāṇikā ceva,</gatha>
    <gatha type="last">Lasikā muttamiccapi.</gatha>
    <hangnum nr="1238"/>
    <gatha type="1"> Ghanabandhasubhākāra-vipallāsānusārinaṃ;</gatha>
    <gatha type="last">Yathābhūtāvabodhāya, vibhattāva mahesinā.</gatha>
    <hangnum nr="1239"/>
    <gatha type="1"> Kāye bāttiṃsa koṭṭhāsā,</gatha>
    <gatha type="2">Kuṇapāva samussitā;</gatha>
    <gatha type="3">Sāragayhūpagāpetā,</gatha>
    <gatha type="last">Dhikkatā dhīrahīḷitā.</gatha>
    <hangnum nr="1240"/>
    <gatha type="1"> Asubhāva paṭikkūlā, jegucchā sucivajjitā;</gatha>
    <gatha type="last">Ninditā cakkhumantehi, andhabālopalāḷitā.</gatha>
    <hangnum nr="1241"/>
    <gatha type="1"> Vicittachavisañchannā , tacabhattasamohitā;</gatha>
    <gatha type="last">Parissavaparikliṭṭhā, kuthitā pūtigandhitā.</gatha>
    <hangnum nr="1242"/>
    <gatha type="1"> Dhoviyantāpi  satataṃ, ajahantā malassavaṃ;</gatha>
    <gatha type="last">Sugandhānuvilittāpi, duggandhapariṇāmino.</gatha>
    <hangnum nr="1243"/>
    <gatha type="1"> Ahaṃkāramamattena, vissaṭṭhasukhasaṅgahā;</gatha>
    <gatha type="last">Saṅghāṭaghanasambaddhā, sammohenti mahājanaṃ.</gatha>
    <hangnum nr="1244"/>
    <gatha type="1"> Chandarāgasamūpetā, yattha muḷhā puthujjanā;</gatha>
    <gatha type="last">Sevanti visamaṃ ghoraṃ, caturāpāyabhāgino.</gatha>
    <hangnum nr="1245"/>
    <gatha type="1"> Tattha cittaṃ virājetuṃ, paṭipanno yathākkamaṃ;</gatha>
    <gatha type="last">Cetovibhāvanatthāya, koṭṭhāsesu vicakkhaṇo.</gatha>
    <hangnum nr="1246"/>
    <gatha type="1"> Vacasā manasā ceva, yathāvuttānusārato;</gatha>
    <gatha type="last">Anulomapaṭilomaṃ, sajjhāyitvā tato paraṃ.</gatha>
    <hangnum nr="1247"/>
    <gatha type="1"> Vaṇṇasaṇṭhānadisato, vavatthapeyya paṇḍito;</gatha>
    <gatha type="last">Tatokāsaparicchedā, paccekaṃ tu yathākkamaṃ.</gatha>
    <hangnum nr="1248"/>
    <gatha type="1"> Vaṇṇasaṇṭhānagandhā ca,</gatha>
    <gatha type="2">Āsayokāsato tato;</gatha>
    <gatha type="3">Vibhāveyyāsubhākāra-</gatha>
    <gatha type="last">Mekekasmiṃ tu pañcadhā.</gatha>
    <hangnum nr="1249"/>
    <gatha type="1"> Dasadhābhogamiccevaṃ, katvā bhāvayato pana;</gatha>
    <gatha type="last">Santibhūtā pakāsenti, rathacakkārasādisā.</gatha>
    <hangnum nr="1250"/>
    <gatha type="1"> Hitvā appaguṇe tattha, gaṇhaṃ suppaguṇaṃ budho;</gatha>
    <gatha type="last">Appanaṃ paṭibhāgañca, pappotekekavatthusu.</gatha>
    <hangnum nr="1251"/>
    <gatha type="1"> Asubhākāramārabbha, bhāvanā ce pavattati;</gatha>
    <gatha type="last">Kammaṭṭhānaṃ paṭikkūlaṃ, paṭhamajjhānikaṃ siyā.</gatha>
    <hangnum nr="1252"/>
    <gatha type="1"> Nīlādivaṇṇamārabbha, paṭibhāgo yadā tadā;</gatha>
    <gatha type="last">Nīlādikasiṇaṃ hutvā, pañcakajjhānikaṃ bhave.</gatha>
    <hangnum nr="1253"/>
    <gatha type="1"> Lakkhaṇākāramārabbha , cintanā ce pavattati;</gatha>
    <gatha type="last">Vipassanākammaṭṭhāna-miti bhāsanti paṇḍitā.</gatha>
    <hangnum nr="1254"/>
    <gatha type="1"> Tidhā  pabhedamiccevaṃ, bhāvento puna buddhimā;</gatha>
    <gatha type="last">Kāyagatāsatiṃ nāma, bhāvetīti pavuccati.</gatha>
    <hangnum nr="1255"/>
    <gatha type="1"> Soyamajjhattaṃ nibbinno, bahiddhā ca nirālayo;</gatha>
    <gatha type="last">Ubbegabahulo yogī, pamādamativattati.</gatha>
    <hangnum nr="1256"/>
    <gatha type="1"> Kāmabandhavinimutto, pāpā medhāvi nissaṭo;</gatha>
    <gatha type="last">Sacchikatvāna sāmaññaṃ, amataṃ paribhuñjati.</gatha>
    <hangnum nr="1257"/>
    <gatha type="1">Ānāpānassatiṃ nāma, sammāsambuddhavaṇṇitaṃ;</gatha>
    <gatha type="last">Kammaṭṭhānādhirājānaṃ, bhāvento pana paṇḍito.</gatha>
    <hangnum nr="1258"/>
    <gatha type="1"> Appanañcopacārañca, samathañca vipassanaṃ;</gatha>
    <gatha type="last">Lokuttaraṃ lokiyañca, sukhenevādhigacchati.</gatha>
    <hangnum nr="1259"/>
    <gatha type="1"> Sukhumā nipuṇā tikkhā, paripakkā bale ṭhitā;</gatha>
    <gatha type="last">Bodhipakkhiyadhammā ca, vodāyanti visesato.</gatha>
    <hangnum nr="1260"/>
    <gatha type="1"> Kammaṭṭhāne tathā hettha, gaṇanā anubandhanā;</gatha>
    <gatha type="last">Phusanā ṭhapanā ceva, sallakkhaṇavivaṭṭanā.</gatha>
    <hangnum nr="1261"/>
    <gatha type="1"> Pārisuddhi tato pacchā, tesañca paṭipassanā;</gatha>
    <gatha type="last">Iccevamaṭṭhadhā bhedā, mātikāyaṃ pakāsitā.</gatha>
    <hangnum nr="1262"/>
    <gatha type="1"> Vibhattā satipaṭṭhāna-vasā soḷasadhā tato;</gatha>
    <gatha type="last">Ānāpānappabhedena, bhinnā dvattiṃsadhā puna.</gatha>
    <hangnum nr="1263"/>
    <gatha type="1"> Tameva pariyādāya, samathañca vipassanaṃ;</gatha>
    <gatha type="last">Mahattavepullagataṃ, bhāveyya satimā kathaṃ.</gatha>
    <hangnum nr="1264"/>
    <gatha type="1"> Ānāpānaṃ pariggayha, pavivitto rahogato;</gatha>
    <gatha type="last">Gaṇeyya paṭhamaṃ tāva, nisinno sukhamāsane.</gatha>
    <hangnum nr="1265"/>
    <gatha type="1"> Pañcannaṃ  na ṭhapetabbaṃ, heṭṭhā na dasatopari;</gatha>
    <gatha type="last">Netabbamanupubbena, gaṇetabbamakhaṇḍitaṃ.</gatha>
    <hangnum nr="1266"/>
    <gatha type="1"> Anto  bahi ca vikkhepa-makatvāna punappunaṃ;</gatha>
    <gatha type="last">Phuṭṭhaṭṭhānamhi satimā, anubandheyya mānasaṃ.</gatha>
    <hangnum nr="1267"/>
    <gatha type="1"> Nāsikaggottaroṭṭhe ca, katvābhogaṃ tatoparaṃ;</gatha>
    <gatha type="last">Satatassāsasamphassaṃ, āvajjantassa yogino.</gatha>
    <hangnum nr="1268"/>
    <gatha type="1"> Puthulaṃ vātha dīghaṃ vā, maṇḍalaṃ vātha vitthataṃ;</gatha>
    <gatha type="last">Tārakādisamākāraṃ, nimittaṃ tattha jāyati.</gatha>
    <hangnum nr="1269"/>
    <gatha type="1"> Cittaṃ samāhitaṃ hoti, upacārasamādhinā;</gatha>
    <gatha type="last">Upaklesā pahiyyanti, paṭibhāge samuṭṭhite.</gatha>
    <hangnum nr="1270"/>
    <gatha type="1"> Nimitte ṭhapayaṃ cittaṃ, tato pāpeti appanaṃ;</gatha>
    <gatha type="last">Pañcajjhānavasenāyaṃ, samathe bhāvanānayo.</gatha>
    <hangnum nr="1271"/>
    <gatha type="1"> Ārabhitvābhinivesa-mānāpāne punāparo;</gatha>
    <gatha type="last">Ajjhattañca bahiddhā ca, tato tadanusārato.</gatha>
    <hangnum nr="1272"/>
    <gatha type="1"> Bhūmidhamme yathābhūtaṃ, vipassitvā visārado;</gatha>
    <gatha type="last">Appetānuttarajjhāna-mayaṃ suddhivipassanā.</gatha>
    <hangnum nr="1273"/>
    <gatha type="1"> Ānāpānasamāpattiṃ, katvā pādakamuttaraṃ;</gatha>
    <gatha type="last">Bhāventassa vasenāhu, nayaṃ soḷasadhā kathaṃ.</gatha>
    <hangnum nr="1274"/>
    <gatha type="1"> Dīghamassāsapassāsā, rassaṃ vātha tathā dvayaṃ;</gatha>
    <gatha type="last">Satimā matisampanno, paṭhamaṃ parigaṇhati.</gatha>
    <hangnum nr="1275"/>
    <gatha type="1"> Ādimajjhāvasānaṃ tu, karonto viditaṃ tathā;</gatha>
    <gatha type="last">Samāhito sabbakāya-paṭisaṃvedi sikkhati.</gatha>
    <hangnum nr="1276"/>
    <gatha type="1"> Tato te eva saṅkhāre, passambhentoparūpari;</gatha>
    <gatha type="last">Vutto passambhayaṃ kāyasaṅkhāraṃ sikkhatīti ca.</gatha>
    <hangnum nr="1277"/>
    <gatha type="1"> Ānāpānasaticcevaṃ , kāyasaṅkhāranissitā;</gatha>
    <gatha type="last">Kāyānupassanā nāma, catudhāpi ca bhāsitā.</gatha>
    <hangnum nr="1278"/>
    <gatha type="1"> Sampayuttena  ñāṇena, pītimālambaṇena ca;</gatha>
    <gatha type="last">Vipassanāya samathe, kubbanto pākaṭaṃ sukhaṃ.</gatha>
    <hangnum nr="1279"/>
    <gatha type="1"> Vedanāsaññāsaṅkhāte, cittasaṅkhārake tathā;</gatha>
    <gatha type="last">Pītādipaṭisaṃvedī, sikkhatīti pavuccati.</gatha>
    <hangnum nr="1280"/>
    <gatha type="1"> Thūle te eva saṅkhāre, sametuṃ paribhāvayaṃ;</gatha>
    <gatha type="last">Vutto ‘‘passambhayaṃ cittaṃ, saṅkhāraṃ sikkhatī’’ti ca.</gatha>
    <hangnum nr="1281"/>
    <gatha type="1"> Tassā taṃtaṃmukhenettha, sampajjanavisesato;</gatha>
    <gatha type="last">Vedanānupassanāya, catudhā samudīritā.</gatha>
    <hangnum nr="1282"/>
    <gatha type="1"> Appento paccavekkhanto, bujjhanto ca pakāsitaṃ;</gatha>
    <gatha type="last">Karonto mānasaṃ citta-paṭisaṃvedi sikkhati.</gatha>
    <hangnum nr="1283"/>
    <gatha type="1"> Tamevābhippamodento, sappītikasamādhinā;</gatha>
    <gatha type="last">‘‘Abhippamodayaṃ cittaṃ, sikkhatī’’ti pavuccati.</gatha>
    <hangnum nr="1284"/>
    <gatha type="1"> Appanāyopacārena, tamevātha samādahaṃ;</gatha>
    <gatha type="last">Yogī ‘‘samādahaṃ cittaṃ, sikkhatī’’ti pakāsito.</gatha>
    <hangnum nr="1285"/>
    <gatha type="1"> Paccanīkehi vikkhambha-samucchedehi mocayaṃ;</gatha>
    <gatha type="last">Tathā ‘‘vimocayaṃ cittaṃ, sikkhatī’’tipi bhāsito.</gatha>
    <hangnum nr="1286"/>
    <gatha type="1"> Ānāpānaṃ pabhedāya, kammaṭṭhānaṃ yathārahaṃ;</gatha>
    <gatha type="last">Cittānupassanā nāma, pavattāyaṃ catubbidhā.</gatha>
    <hangnum nr="1287"/>
    <gatha type="1"> Vipassanāyaniccānu-gatattā hi visesato;</gatha>
    <gatha type="last">Vipassanto aniccānu-passī sikkhati paṇḍito.</gatha>
    <hangnum nr="1288"/>
    <gatha type="1"> Tato virāgānupassī, nibbinditvā virājayaṃ;</gatha>
    <gatha type="last">Tathā nirodhānupassī, bhūmidhamme nirodhayaṃ.</gatha>
    <hangnum nr="1289"/>
    <gatha type="1"> Pakkhandanapariccāgapaṭinissaggato  pana;</gatha>
    <gatha type="last">Paṭinissaggānupassī, sikkhatīti pavuccati.</gatha>
    <hangnum nr="1290"/>
    <gatha type="1"> Ānāpānamukheneva , bhūmidhammavipassanā;</gatha>
    <gatha type="last">Dhammānupassanā nāma, bhāsitevaṃ catubbidhā.</gatha>
    <hangnum nr="1291"/>
    <gatha type="1"> Iti soḷasadhākāraṃ, sikkhattayapatiṭṭhitaṃ;</gatha>
    <gatha type="last">Catubbidhampi pūreti, satipaṭṭhānabhāvanaṃ.</gatha>
    <hangnum nr="1292"/>
    <gatha type="1"> Pariggayha satiñceva-mussāhanto vipassanaṃ;</gatha>
    <gatha type="last">Dvattiṃsākārabhedehi, satokārīti vuccati.</gatha>
    <hangnum nr="1293"/>
    <gatha type="1"> Itthañca gaṇanādīhi, bhāvetvā samathaṃ tato;</gatha>
    <gatha type="last">Vipassanādhivacanaṃ, katvā sallakkhaṇaṃ puna.</gatha>
    <hangnum nr="1294"/>
    <gatha type="1"> Patvā vivaṭṭanāmaggaṃ, pārisuddhiphale ṭhito;</gatha>
    <gatha type="last">Paccavekkhaṇasaṅkhātaṃ, pappoti satipassanaṃ.</gatha>
    <hangnum nr="1295"/>
    <gatha type="1"> Ānāpānasaticcevamasesaṃ paripūritā;</gatha>
    <gatha type="last">Sākāraṃ sappabhedañca, bhāvitāti pavuccati.</gatha>
    <hangnum nr="1296"/>
    <gatha type="1"> Ānāpānasamādhimetamatulaṃ buddhāpadānuttamaṃ,</gatha>
    <gatha type="2">Pāpaklesarajoharaṃ sukhamukhaṃ dukkhagginibbāpanaṃ;</gatha>
    <gatha type="3">Bhāvetvā satisampajaññavipulā vikkhepaviddhaṃsakā,</gatha>
    <gatha type="last">Pappontuttaramuttamāmatapadaṃ bodhittayabyāpakaṃ.</gatha>
    <hangnum nr="1297"/>
    <gatha type="1"> Buddhaṃ dhammañca saṅghaṃ puthunanamahitaṃ suddhasīlaṃ sudānaṃ,</gatha>
    <gatha type="2">Dhammaṭṭhā devatāyopasamatha maraṇaṃ kāyamānañcapānaṃ;</gatha>
    <gatha type="3">Paññattārabbhayāyaṃ satisamavahitā bodhimaggodayāya,</gatha>
    <gatha type="last">Sāyaṃ saddhammanettī sahitasivaguṇā sevitabbādarena.</gatha>
    <centered>Iti nāmarūpaparicchede dasānussativibhāgo nāma</centered>
    <centered>Navamo paricchedo.</centered>
  </text>
</tree>
