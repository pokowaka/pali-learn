<?xml version='1.0' encoding='UTF-8'?>
<tree text="11. Ek&#x101;dasamo paricchedo" target="text">
  <text>
    <subhead>Vipassanāvibhāgo</subhead>
    <hangnum nr="1506"/>
    <gatha type="1"> Dvidhā samuṭṭhānadhurā, tividhā bhūmiyo matā;</gatha>
    <gatha type="last">Tividhābhinivesā ca, sarīraṃ tu catubbidhaṃ.</gatha>
    <hangnum nr="1507"/>
    <gatha type="1"> Tividhā bhāvanā tattha, saṅkhāresu yathārahaṃ;</gatha>
    <gatha type="last">Duvidhākāramārabbha, nijjhāyati tilakkhaṇaṃ.</gatha>
    <hangnum nr="1508"/>
    <gatha type="1"> Aṭṭhārasākārabhinnā, dasāvatthā vibhāvitā;</gatha>
    <gatha type="last">Tidhā vibhāgā sādheti, vimokkhattayamuttamaṃ.</gatha>
    <hangnum nr="1509"/>
    <gatha type="1"> Catusaccapaṭivedhā, sattaṭṭhāriyapuggalā;</gatha>
    <gatha type="last">Klesahānī yathāyogaṃ, catasso paṭisambhidā.</gatha>
    <hangnum nr="1510"/>
    <gatha type="1"> Tividhā  ca samāpatti, nirodhā ca tathāparā;</gatha>
    <gatha type="last">Nissandaphalamiccāhu, tassā sāsanakovidā.</gatha>
    <hangnum nr="1511"/>
    <gatha type="1"> Vipassanābhāvanāya-miti bhāsanti paṇḍitā;</gatha>
    <gatha type="last">Tamidāni pavakkhāmi, yathānukkamato kathaṃ.</gatha>
    <hangnum nr="1512"/>
    <gatha type="1"> Bhūmidhamme  pariggayha, vicinantassa yogino;</gatha>
    <gatha type="last">Satiyā samathā vātha, samuṭṭhāti vipassanā.</gatha>
    <hangnum nr="1513"/>
    <gatha type="1"> Sabhāvapaṭivedhe ca, saddhammapaṭipattiyaṃ;</gatha>
    <gatha type="last">Paññāsaddhādvayaṃ tassā, dhuramāhu dhurandharā.</gatha>
    <hangnum nr="1514"/>
    <gatha type="1"> Tebhūmakasabhāvānaṃ, sappaccayapariggaho;</gatha>
    <gatha type="last">Ñātapariññā nāmāyaṃ, bhūmīti paṭhamā matā.</gatha>
    <hangnum nr="1515"/>
    <gatha type="1"> Kalāpato sammasanaṃ, udayabbayadassanaṃ;</gatha>
    <gatha type="last">Pariññātīraṇā nāma, dutiyā bhūmi bhāsitā.</gatha>
    <hangnum nr="1516"/>
    <gatha type="1"> Pahānapariññā bhūmi, tatiyāhu tatoparaṃ;</gatha>
    <gatha type="last">Bhaṅgādiñāṇamiccevaṃ, tividhā bhūmiyo matā.</gatha>
    <hangnum nr="1517"/>
    <gatha type="1"> Khaṇasantatiaddhāna-vasenettha samīritā;</gatha>
    <gatha type="last">Aniccā dukkhānattāti, tividhābhinivesanā.</gatha>
    <hangnum nr="1518"/>
    <gatha type="1"> Diṭṭhikaṅkhāvitaraṇā, maggāmaggapaṭippadā;</gatha>
    <gatha type="last">Visuddhiyo catassopi, sarīranti nidassitā.</gatha>
    <hangnum nr="1519"/>
    <gatha type="1"> Salakkhaṇavavatthānaṃ, paccayākāranicchayo;</gatha>
    <gatha type="last">Kummaggaparihāro ca, tilakkhaṇavipassanā.</gatha>
    <hangnum nr="1520"/>
    <gatha type="1"> Iti lakkhaṇabhinnattā, labbhantekakkhaṇepi ca;</gatha>
    <gatha type="last">Desitā hetubhūtena, kamenevaṃ visuddhiyo.</gatha>
    <hangnum nr="1521"/>
    <gatha type="1"> Sīlabbisuddhiādīnaṃ, tathā sāva paramparā;</gatha>
    <gatha type="last">Cittabbisuddhiādīnamatthāyāti pakāsitā.</gatha>
    <hangnum nr="1522"/>
    <gatha type="1"> Dissamānasabhāvānaṃ, passanto paccayaṭṭhiti;</gatha>
    <gatha type="last">Paripanthavimutto hi, paṭipādeti bhāvanaṃ.</gatha>
    <hangnum nr="1523"/>
    <gatha type="1"> Tathāpi  ca visesena, paṭipannassa yogino;</gatha>
    <gatha type="last">Tattha tattha vibhūtattā, ṭhānato bheditā kathaṃ.</gatha>
    <hangnum nr="1524"/>
    <gatha type="1"> Rūpapubbaṅgamaṃ  vātha, nāmapubbaṅgamaṃ tathā;</gatha>
    <gatha type="last">Ajjhattaṃ vā bahiddhā vā, yathāpākaṭadhammato.</gatha>
    <hangnum nr="1525"/>
    <gatha type="1"> Nāmarūpādibhedena, bhūmidhammapariggaho;</gatha>
    <gatha type="last">Vuttā diṭṭhivisuddhīti, attadiṭṭhippahānato.</gatha>
    <hangnum nr="1526"/>
    <gatha type="1"> Āhacca paccayuppannā, tathā tabbhāvabhāvino;</gatha>
    <gatha type="last">Pavattantīti saṅkhāre, passato pana yoniso.</gatha>
    <hangnum nr="1527"/>
    <gatha type="1"> Paccayaggāhinī paññā, nāmarūpappavattiyā;</gatha>
    <gatha type="last">Kaṅkhā taranti tāyāti, kaṅkhāvitaraṇā matā.</gatha>
    <hangnum nr="1528"/>
    <gatha type="1"> Aniccā dukkhānattāti, paccayāyattavuttito;</gatha>
    <gatha type="last">Saṅkhipitvā kalāpena, sammasīyanti saṅkhatā.</gatha>
    <hangnum nr="1529"/>
    <gatha type="1"> Uppādavayabhāvopi, lakkhaṇattayasādhako;</gatha>
    <gatha type="last">Paccayākāramārabbha, lakkhīyati visesato.</gatha>
    <hangnum nr="1530"/>
    <gatha type="1"> Tasmā sammasanañāṇaṃ, udayabbayadassanaṃ;</gatha>
    <gatha type="last">Kaṅkhāvitaraṇāyaṃ tu, saṅgayhati visuddhiyaṃ.</gatha>
    <hangnum nr="1531"/>
    <gatha type="1"> Tattha saṃklesavikkhepaṃ, kummaggaṃ parivajjato;</gatha>
    <gatha type="last">Maggāmaggavisuddhīti, ñāṇadassanamīritaṃ.</gatha>
    <hangnum nr="1532"/>
    <gatha type="1"> Tato kathenti akliṭṭhamudayabbayadassanaṃ;</gatha>
    <gatha type="last">Ādiṃ katvā paṭipadāñāṇadassanasuddhiyaṃ.</gatha>
    <hangnum nr="1533"/>
    <gatha type="1"> Paccayapaccayuppanne, yathāvatthuvavatthite;</gatha>
    <gatha type="last">Pahātumīhamānānaṃ, niyyānapaṭipattito.</gatha>
    <hangnum nr="1534"/>
    <gatha type="1"> Upaklesavisuddho hi, punadevodayabbayaṃ;</gatha>
    <gatha type="last">Adhiṭṭhahitvā bhaṅgādi-ñāṇehi paṭipajjati.</gatha>
    <hangnum nr="1535"/>
    <gatha type="1"> Tathā  cābhinavuppanne, bhijjamāne vipassato;</gatha>
    <gatha type="last">Saṃvegakaḍḍhitaṃ ñāṇaṃ, bhaṅgādimanutiṭṭhati.</gatha>
    <hangnum nr="1536"/>
    <gatha type="1"> Tato  pubbe pavattā hi, saṃklesāpāyasambhavā;</gatha>
    <gatha type="last">Paṭipattivisuddhīti, na saṅgayhati bhāvanā.</gatha>
    <hangnum nr="1537"/>
    <gatha type="1"> Sampādento paniccetā, catassopi visuddhiyo;</gatha>
    <gatha type="last">Aniccā dukkhānattāti, bhāveyya tividhā kathaṃ.</gatha>
    <hangnum nr="1538"/>
    <gatha type="1"> Paccayapaccayuppannā, jātānantarabhedino;</gatha>
    <gatha type="last">Aniccā ca pabhaṅgū ca, palujjanti cavanti ca.</gatha>
    <hangnum nr="1539"/>
    <gatha type="1"> Addhuvā ca asārā ca, vibhavā ca vināsino;</gatha>
    <gatha type="last">Saṅkhatā vipariṇāma-dhammā ittarakālikā.</gatha>
    <hangnum nr="1540"/>
    <gatha type="1"> Khayadhammā vayadhammā, lahukālappavattino;</gatha>
    <gatha type="last">Tāvakālikadhammā ca, parittaṭṭhitikā tathā.</gatha>
    <hangnum nr="1541"/>
    <gatha type="1"> Khaṇattayaparicchinnā, pubbāparavicittakā;</gatha>
    <gatha type="last">Purakkhatā nirodhassa, sassatā na kudācanaṃ.</gatha>
    <hangnum nr="1542"/>
    <gatha type="1"> Jāyanti parihānāya, na tu jāyanti vuddhiyā;</gatha>
    <gatha type="last">Jiyyamānāva tiṭṭhanti, jiṇṇā bhaṅgaparāyaṇā.</gatha>
    <hangnum nr="1543"/>
    <gatha type="1"> Ahutvāyevuppajjanti, na kutocipi āgatā;</gatha>
    <gatha type="last">Hutvā antaradhāyanti, na tu katthaci sañcitā.</gatha>
    <hangnum nr="1544"/>
    <gatha type="1"> Taṃ taṃ paccayasāmaggi-mattalābhāya nissitā;</gatha>
    <gatha type="last">Nirodhadhammā jāyanti, jātā byanti bhavanti te.</gatha>
    <hangnum nr="1545"/>
    <gatha type="1"> Yathā nadī pabbateyyā, yathā dīpasikhā tathā;</gatha>
    <gatha type="last">Sīghasīghaṃ pavattantā, uppajjanti vayanti ca.</gatha>
    <hangnum nr="1546"/>
    <gatha type="1"> Jātā jātā nirujjhanti, aññe aññe tu jāyare;</gatha>
    <gatha type="last">Avīci anusambandhā, na jānanti visesato.</gatha>
    <hangnum nr="1547"/>
    <gatha type="1"> Iti  nānappakārena, vipassanto vicakkhaṇo;</gatha>
    <gatha type="last">Aniccabhāvanaṃ dhīro, paripāceti sādhukaṃ.</gatha>
    <hangnum nr="1548"/>
    <gatha type="1"> Dukkhā  ca dukkhavatthū ca, abhiṇhaparipīḷitā;</gatha>
    <gatha type="last">Rogā gaṇḍā ca sallā ca, aghato ca upaddavā.</gatha>
    <hangnum nr="1549"/>
    <gatha type="1"> Bhayopasaggāghamūlā,</gatha>
    <gatha type="2">Sāsavādīnavītitā;</gatha>
    <gatha type="3">Aleṇāsaraṇātāṇā,</gatha>
    <gatha type="last">Vadhakā mārakāmisā.</gatha>
    <hangnum nr="1550"/>
    <gatha type="1"> Jātidhammā jarābyādhi-</gatha>
    <gatha type="2">Sokopāyāsabhāgino;</gatha>
    <gatha type="3">Paridevasabhāvā ca,</gatha>
    <gatha type="last">Saṃklesā dukkhabhāgino.</gatha>
    <hangnum nr="1551"/>
    <gatha type="1"> Jegucchā paṭikūlā ca, bībhacchā ca virūpino;</gatha>
    <gatha type="last">Ajaññā capalā hīnā, duggandhā bālasevitā.</gatha>
    <hangnum nr="1552"/>
    <gatha type="1"> Sokantarikatāniccaṃ, taṇhāya kaḍḍhitā bhusaṃ;</gatha>
    <gatha type="last">Kapaṇā duggatā dīnā, vipannā ca vighātino.</gatha>
    <hangnum nr="1553"/>
    <gatha type="1"> Attalābhaṃ gavesanti, taṃtaṃpaccayanissitā;</gatha>
    <gatha type="last">Dukkhādhiṭṭhānamaccantaṃ, jātā puna vihaññare.</gatha>
    <hangnum nr="1554"/>
    <gatha type="1"> Aggikūpe nimuggāva, klesasantāpabhāgino;</gatha>
    <gatha type="last">Oviddhā viya sattīhi, saṅkhārā niccadukkhitā.</gatha>
    <hangnum nr="1555"/>
    <gatha type="1"> Jāyamānā ca jiyyantā, miyyantā ca khaṇe khaṇe;</gatha>
    <gatha type="last">Pasukā viya niccammā, haññanti serikāturā.</gatha>
    <hangnum nr="1556"/>
    <gatha type="1"> Tilāni tilayanteva, ucchuyanteva ucchuyo;</gatha>
    <gatha type="last">Udayabbayāvassaṃ te, pīḷayanti abhiṇhaso.</gatha>
    <hangnum nr="1557"/>
    <gatha type="1"> Manoramanavākārā , vipallāsaparikkhatā;</gatha>
    <gatha type="last">Iriyāpathasañchannā, nopatiṭṭhanti dukkhato.</gatha>
    <hangnum nr="1558"/>
    <gatha type="1"> Saṅkhāresu  panetesu, vedanāssādarodhino;</gatha>
    <gatha type="last">Sāva sandulasambaddhā, sammohaparivāritā.</gatha>
    <hangnum nr="1559"/>
    <gatha type="1"> ‘‘Aduṃ dukkhamidaṃ dukkha’’-miti saṃsāracārino;</gatha>
    <gatha type="last">Dukkhahetumajānantā, sambhamanti aviddasu.</gatha>
    <hangnum nr="1560"/>
    <gatha type="1"> Sukhākāramapassantā, dukkhabhāranipīḷitā;</gatha>
    <gatha type="last">Patthenti dukkhamevaññaṃ, bālā byasanabhāgino.</gatha>
    <hangnum nr="1561"/>
    <gatha type="1"> Cavantā upapajjantā, rukkhasākhaṃva makkaṭo;</gatha>
    <gatha type="last">Dukkhamekaṃ vimuccanti, tato gaṇhanti cāparaṃ.</gatha>
    <hangnum nr="1562"/>
    <gatha type="1"> Te dīgharattaṃ socanti, taṇhāsallasamappitā;</gatha>
    <gatha type="last">Diṭṭhipāsasamupetā, mānatthambhānusāyino.</gatha>
    <hangnum nr="1563"/>
    <gatha type="1"> Tamākāraṃ paniccevaṃ, vipassanto visārado;</gatha>
    <gatha type="last">Dukkhānupassanaṃ nāma, paripāceti bhāvanaṃ.</gatha>
    <hangnum nr="1564"/>
    <gatha type="1"> Dhammaṭṭhitiniyāmā hi, khandhāyatanadhātuyo;</gatha>
    <gatha type="last">Anattāsassatantā ca, īhābhogavivajjitā.</gatha>
    <hangnum nr="1565"/>
    <gatha type="1"> Payojanamadhiṭṭhāya, na tu byāpārayanti ca;</gatha>
    <gatha type="last">Paccayapaccayuppannā, janetuṃ vātha jāyituṃ.</gatha>
    <hangnum nr="1566"/>
    <gatha type="1"> Tathāpi hetusāmaggi-sambhave sambhavanti te;</gatha>
    <gatha type="last">Tabbhāvabhāvibhāvena, aññamaññapavattitā.</gatha>
    <hangnum nr="1567"/>
    <gatha type="1"> Ajāyituṃ na sakkonti, sati paccayasambhave;</gatha>
    <gatha type="last">Paccayānamalābhe tu, na jāyanti kudācanaṃ.</gatha>
    <hangnum nr="1568"/>
    <gatha type="1"> Na kiñcettha apekkhitvā, samaggā honti paccayā;</gatha>
    <gatha type="last">Na janetuṃ na sakkonti, samaggā ca kudācanaṃ.</gatha>
    <hangnum nr="1569"/>
    <gatha type="1"> Yathāpaccayalābhena , pavattanti yathā tathā;</gatha>
    <gatha type="last">Rakkhitā vā vidhātā vā, natthi assāmikā tathā.</gatha>
    <hangnum nr="1570"/>
    <gatha type="1"> ‘‘Ahaṃ  mama’’nti gaṇhantā, pariṇāmenti aññathā;</gatha>
    <gatha type="last">Vissasantā harantete, parābhūtā palambhino.</gatha>
    <hangnum nr="1571"/>
    <gatha type="1"> Rittā tucchā ca suññā ca, vivittā sāravajjitā;</gatha>
    <gatha type="last">Salakkhaṇaparicchinnā, dhammā natthettha puggalo.</gatha>
    <hangnum nr="1572"/>
    <gatha type="1"> Jāyamānā ca jiyyantā, miyyamānā ca saṅkhatā;</gatha>
    <gatha type="last">Vivasā parivattanti, vaso tesaṃ na katthaci.</gatha>
    <hangnum nr="1573"/>
    <gatha type="1"> Na tesu kassacisseraṃ, na tesañcatthi katthaci;</gatha>
    <gatha type="last">Na cattanīti saṅkhārā, ādhipaccavivajjitā.</gatha>
    <hangnum nr="1574"/>
    <gatha type="1"> Kadalīpattavaṭṭīva, aññamaññapatiṭṭhitā;</gatha>
    <gatha type="last">Sahajātagghanībhūtā, nopaṭṭhanti anattato.</gatha>
    <hangnum nr="1575"/>
    <gatha type="1"> Arūpanissitaṃ rūpaṃ, arūpaṃ rūpanissitaṃ;</gatha>
    <gatha type="last">Jaccandhapīṭhasappīva, aññamaññavavatthitaṃ.</gatha>
    <hangnum nr="1576"/>
    <gatha type="1"> Yantasuttena yantaṃva, kāyayantaṃ pavattati;</gatha>
    <gatha type="last">Nāmāvakaḍḍhitaṃ tattha, natthi attā sayaṃvasī.</gatha>
    <hangnum nr="1577"/>
    <gatha type="1"> Cetovipphāranipphannā, vāyodhātusamuṭṭhitā;</gatha>
    <gatha type="last">Iriyāpathaviññattivikārā pālakā matā.</gatha>
    <hangnum nr="1578"/>
    <gatha type="1"> Oviddhavedanāsallavikārapariṇāmato;</gatha>
    <gatha type="last">Bālānaṃ cittanipphannā, attāti parikappanā.</gatha>
    <hangnum nr="1579"/>
    <gatha type="1"> Suddhasaṅkhārapuñjoyaṃ, nettha sattopalabbhati;</gatha>
    <gatha type="last">Taṃ taṃ paccayamāgamma, dukkhakkhandhova jāyati.</gatha>
    <hangnum nr="1580"/>
    <gatha type="1"> Evamādippakārehi, vipassanto anattato;</gatha>
    <gatha type="last">Anattabhāvanaṃ nāma, bhāvetīti pavuccati.</gatha>
    <hangnum nr="1581"/>
    <gatha type="1"> Bhāvento tividhampetaṃ, nijjhāyati tilakkhaṇaṃ;</gatha>
    <gatha type="last">Nimittañca pavattañca, samārabbha yathākkamaṃ.</gatha>
    <hangnum nr="1582"/>
    <gatha type="1"> Attalābhanimittañca , taṃtaṃpaccayanissitā;</gatha>
    <gatha type="last">Tabbhāvabhāvibhāvena, lakkhīyanti nimittato.</gatha>
    <hangnum nr="1583"/>
    <gatha type="1"> Jāyamānā ca jiyyantā, miyyamānā ca saṅkhatā;</gatha>
    <gatha type="last">Taṃ taṃ bhāvamatikkamma, pavattanti khaṇe khaṇe.</gatha>
    <hangnum nr="1584"/>
    <gatha type="1"> Hetunissayanākāro, nimittanti tato mato;</gatha>
    <gatha type="last">Pavattaṃ vattanākāro, khaṇasantatiaddhato.</gatha>
    <hangnum nr="1585"/>
    <gatha type="1"> Apubbābhinavuppatti, uppādoti pakāsito;</gatha>
    <gatha type="last">Pubbāpariyasandhānaṃ, paṭisandhīti bhāsitā.</gatha>
    <hangnum nr="1586"/>
    <gatha type="1"> Āyūhantīti vuccanti, tadatthaṃ pana vāvaṭā;</gatha>
    <gatha type="last">Iccādipariyāyehi, bahvākārāpi saṅkhatā.</gatha>
    <hangnum nr="1587"/>
    <gatha type="1"> Nimitte ca pavatte ca, vatthuto yanti saṅgahaṃ;</gatha>
    <gatha type="last">Taṃ dvayākāramārabbha, patiṭṭhāti tilakkhaṇaṃ.</gatha>
    <hangnum nr="1588"/>
    <gatha type="1"> Paccayādhīnadhammānaṃ, uppādavayalakkhitā;</gatha>
    <gatha type="last">Aniccatānimittaṭṭhā, pavattesu na pākaṭā.</gatha>
    <hangnum nr="1589"/>
    <gatha type="1"> Pubbāparavicittānamasamatthānamattani;</gatha>
    <gatha type="last">Sannissayena nipphanno, bhāvadubbalyasādhako.</gatha>
    <hangnum nr="1590"/>
    <gatha type="1"> Hetusaṅkhātabhāvo hi, saṅkhārānamaniccatā;</gatha>
    <gatha type="last">Pavattamānā dasseti, taṃ sabhāvaṃ panattano.</gatha>
    <hangnum nr="1591"/>
    <gatha type="1"> Niccā dhuvā ce saṅkhārā, kasmā pekkhanti paccaye;</gatha>
    <gatha type="last">Ahutvā yadi nissāya, jātā kā tattha niccatā;</gatha>
    <hangnum nr="1592"/>
    <gatha type="1"> Attalābhaṃ labhitvāna, hetusāmaggilābhato;</gatha>
    <gatha type="last">Yāpessanti tamaññatra, kathaṃ nāmattadubbalā.</gatha>
    <hangnum nr="1593"/>
    <gatha type="1"> Paccaye anapekkhitvā, yadi natthi samatthatā;</gatha>
    <gatha type="last">Attalābhūpalābhāya, kiṃ samatthānupālane;</gatha>
    <hangnum nr="1594"/>
    <gatha type="1"> Janakā  paccayānañhi, tadāyūhanato paraṃ;</gatha>
    <gatha type="last">Parihāritumāraddhā, jiyā khittasaro yathā.</gatha>
    <hangnum nr="1595"/>
    <gatha type="1"> Accīva vaṭṭinikkhantā, meghamuttāva vijjutā;</gatha>
    <gatha type="last">Paccayuddhaṭavissaṭṭhā, dhammā bhaṅgaparāyaṇā.</gatha>
    <hangnum nr="1596"/>
    <gatha type="1"> Tasmā nimittamākāraṃ, passanto sa vipassako;</gatha>
    <gatha type="last">‘‘Vinassanti avassa’’nti, saddahanto vimuccati.</gatha>
    <hangnum nr="1597"/>
    <gatha type="1"> Aniccato tathā hevaṃ, vipassantassa yogino;</gatha>
    <gatha type="last">Saddhāvimokkha bāhulyaṃ, bhavatīti pakāsitaṃ.</gatha>
    <hangnum nr="1598"/>
    <gatha type="1"> Iti saṅkhāradhammesu, nimittākāranicchitaṃ;</gatha>
    <gatha type="last">Aniccalakkhaṇaṃ dhīro, nijjhāyati niyāmato.</gatha>
    <hangnum nr="1599"/>
    <gatha type="1"> Bādhakattabhayākārā, pavatte dukkhitā viya;</gatha>
    <gatha type="last">Pavattamānā pīḷenti, saṅkhārā ca bhayāvahā.</gatha>
    <hangnum nr="1600"/>
    <gatha type="1"> Uppādābhinavākāraṃ, atikkamma tato paraṃ;</gatha>
    <gatha type="last">Jarājaccaritā hutvā, bhañjamānā kathaṃ sukhā.</gatha>
    <hangnum nr="1601"/>
    <gatha type="1"> Tasmā pavattamākāraṃ, nijjhāyanto nirantaraṃ;</gatha>
    <gatha type="last">Saṅkhāre dukkhato disvā, hitvāna paṇidhiṃ tahiṃ.</gatha>
    <hangnum nr="1602"/>
    <gatha type="1"> Tadāyūhananissaṅgo, passaddhadaratho sukhī;</gatha>
    <gatha type="last">Samādhibahulo yogī, vūpasantoti vuccati.</gatha>
    <hangnum nr="1603"/>
    <gatha type="1"> Byāpāravasitākāraṃ, saṅkhārānaṃ vipassato;</gatha>
    <gatha type="last">Nimitte ca pavatte ca, upaṭṭhāti anattato.</gatha>
    <hangnum nr="1604"/>
    <gatha type="1"> Anattādhīnanipphannā, vasātītappavattino;</gatha>
    <gatha type="last">Bhāvadubbalyanissārā, kathamattā bhavissare.</gatha>
    <hangnum nr="1605"/>
    <gatha type="1"> Tamevaṃ paṭivijjhanto, maññatānattalakkhaṇaṃ;</gatha>
    <gatha type="last">Vipassanārasassādī, saṃvegabahulo bhave.</gatha>
    <hangnum nr="1606"/>
    <gatha type="1"> Iccāhacca  pavattānaṃ, lakkhaṇānaṃ sabhāvato;</gatha>
    <gatha type="last">Vavatthito tattha tattha, taṃtaṃlakkhaṇanicchayo.</gatha>
    <hangnum nr="1607"/>
    <gatha type="1"> Tathāpipākaṭaṭṭhāne , hetubhūte ca yoniso;</gatha>
    <gatha type="last">Vavatthapeti saṅkhāya, lakkhaṇāni vicakkhaṇo.</gatha>
    <hangnum nr="1608"/>
    <gatha type="1"> Uppādavayabhāvena, dissamānā hi saṅkhatā;</gatha>
    <gatha type="last">Pubbāparavivekena, dassenti tadaniccataṃ.</gatha>
    <hangnum nr="1609"/>
    <gatha type="1"> Tathā ca vipariṇāmaṃ, vipassanto visārado;</gatha>
    <gatha type="last">Nimittaphalanipphannaṃ, tamatthamadhimuccati.</gatha>
    <hangnum nr="1610"/>
    <gatha type="1"> Dukkhappavattihetuttā, nimittamapi paṇḍito;</gatha>
    <gatha type="last">Bhayāvahaniyāmena, bādhakanteva passati.</gatha>
    <hangnum nr="1611"/>
    <gatha type="1"> Tathā hi paccayārabbha, saṅkhārā nissayanti ce;</gatha>
    <gatha type="last">Tatovassaṃ bhavissanti, mahabbhayasamohitā.</gatha>
    <hangnum nr="1612"/>
    <gatha type="1"> Nirodhadhammā jāyanti, sallaviddhāva dukkhitā;</gatha>
    <gatha type="last">Jarāturā vipajjantā, bhijjantāva vighātino.</gatha>
    <hangnum nr="1613"/>
    <gatha type="1"> Tenevāniccato diṭṭhā, dukkhabhāvena khāyare;</gatha>
    <gatha type="last">Saṅkhatattā sabhāvo hi, dukkhāya parivattati.</gatha>
    <hangnum nr="1614"/>
    <gatha type="1"> Aniccā puna saṅkhārā, dukkhāti ca vavatthitā;</gatha>
    <gatha type="last">Anattattaniyāmena, nidassenti salakkhaṇaṃ.</gatha>
    <hangnum nr="1615"/>
    <gatha type="1"> Kathaṃ attaparādhīnā, paccayuppannabhaṅgurā;</gatha>
    <gatha type="last">Vipattiniyatā vātha, bādhamānā bhayāvahā.</gatha>
    <hangnum nr="1616"/>
    <gatha type="1"> Āhaccākārabhedena, tividhā hi vipassanā;</gatha>
    <gatha type="last">Aniccā dukkhānattāti, ayamettha vinicchayo.</gatha>
    <hangnum nr="1617"/>
    <gatha type="1"> Tidhābhūtā paniccetā, pahānākārabheditā;</gatha>
    <gatha type="last">Mahāvipassanā nāma, aṭṭhārasavidhā kathaṃ.</gatha>
    <hangnum nr="1618"/>
    <gatha type="1"> Hetusāmagginipphannamaniccanti  tilakkhaṇaṃ;</gatha>
    <gatha type="last">Aniccataṃ vipassanto, niccasaññaṃ vimuñcati.</gatha>
    <hangnum nr="1619"/>
    <gatha type="1"> Aniccatāyādhiṭṭhānanimittaṃ  pana passato;</gatha>
    <gatha type="last">Animitte vimuccantī, animittānupassanā.</gatha>
    <hangnum nr="1620"/>
    <gatha type="1"> Nirujjhamānadhammānaṃ, byantibhāvaṃ vipassato;</gatha>
    <gatha type="last">Samudayaṃ pajahantī, nirodhāanupassanā.</gatha>
    <hangnum nr="1621"/>
    <gatha type="1"> Sithilā jātu nissārā, dubbalā lahughātino;</gatha>
    <gatha type="last">Khayadhammāti saṅkhāya, ghanasaññaṃ vimuñcati.</gatha>
    <hangnum nr="1622"/>
    <gatha type="1"> Attalābhamatikkamma, vayantīti vicintayaṃ;</gatha>
    <gatha type="last">Jahatāyūhanaṃ tattha, putte sūtipajā viya.</gatha>
    <hangnum nr="1623"/>
    <gatha type="1"> Anavattitabhāvānaṃ, aññathattaṃ vipassato;</gatha>
    <gatha type="last">Vikārapariṇāmesu, dhuvasaññā virajjati.</gatha>
    <hangnum nr="1624"/>
    <gatha type="1"> Ālambañca tadālamba-ñāṇabhaṅgañca bhāvayaṃ;</gatha>
    <gatha type="last">Sārādānābhinivesaṃ, adhipaññāya muccati.</gatha>
    <hangnum nr="1625"/>
    <gatha type="1"> Iccāniccānimittā ca, nirodhā ca khayā vayā;</gatha>
    <gatha type="last">Viparīṇāmādhisaññā, dhammānupassanāti ca.</gatha>
    <hangnum nr="1626"/>
    <gatha type="1"> Sattānupassanābhedamaniccākāradassanaṃ;</gatha>
    <gatha type="last">Niccasaññādibhaṅgāya, paridīpenti paṇḍitā.</gatha>
    <hangnum nr="1627"/>
    <gatha type="1"> Taṃ tamākāramārabbha, tathā bāhulyavuttito;</gatha>
    <gatha type="last">Taṃlakkhaṇānugatā ca, bhedā tasseva sattadhā.</gatha>
    <hangnum nr="1628"/>
    <gatha type="1"> Sukhasaññaṃ nissajjantī, vuttā dukkhānupassanā;</gatha>
    <gatha type="last">Nibbinnā nibbidāñāṇaṃ, virāgā rāgavajjitā.</gatha>
    <hangnum nr="1629"/>
    <gatha type="1"> Jātāppaṇihitā nāma, muñcantī paṇidhiṃ tathā;</gatha>
    <gatha type="last">Nirālayābhinivesā, ādīnavānupassanā.</gatha>
    <hangnum nr="1630"/>
    <gatha type="1"> Pañcānupassanābhedaṃ , tadidaṃ dukkhadassanaṃ;</gatha>
    <gatha type="last">Sukhasaññādibhaṅgāya, pavattanti pakāsitaṃ.</gatha>
    <hangnum nr="1631"/>
    <gatha type="1"> Anattato  vipassanto, attasaññā vimuccati;</gatha>
    <gatha type="last">Jahatattābhinivesaṃ, jhāyanto puna suññato.</gatha>
    <hangnum nr="1632"/>
    <gatha type="1"> Dvayānupassanābhedamanattākāradassanaṃ;</gatha>
    <gatha type="last">Attasaññābhinivesaṃ, vimokkhāya vibhāvituṃ.</gatha>
    <hangnum nr="1633"/>
    <gatha type="1"> Paṭinissaggato disvā, saṅkhāresu tilakkhaṇaṃ;</gatha>
    <gatha type="last">Jahanto saṅkhatādānaṃ, pakkhandati asaṅkhate.</gatha>
    <hangnum nr="1634"/>
    <gatha type="1"> Yathābhūtena ñāṇena, vipassanto vimuccati;</gatha>
    <gatha type="last">Sammohābhinivesamhā, avipallatthadassano.</gatha>
    <hangnum nr="1635"/>
    <gatha type="1"> Mohatābhogavimuttā, paṭisaṅkhānupassanā;</gatha>
    <gatha type="last">Jahantappaṭisaṅkhaṃ tu, paṭisaṅkhāya lakkhaṇaṃ.</gatha>
    <hangnum nr="1636"/>
    <gatha type="1"> Diṭṭhisaṅkhātadosattā, vibhāvento vivaṭṭato;</gatha>
    <gatha type="last">Saṃyogābhinivesamhā, paṭilīno vimuccati.</gatha>
    <hangnum nr="1637"/>
    <gatha type="1"> Muccītukamyatāñāṇaṃ, paṭinissaggasammataṃ;</gatha>
    <gatha type="last">Yathā bhūtaṃ tathā ñāṇaṃ, paccayākāranissitaṃ.</gatha>
    <hangnum nr="1638"/>
    <gatha type="1"> Saṅkhārupekkhāñāṇaṃ tu, paṭisaṅkhānupassanā;</gatha>
    <gatha type="last">Vuṭṭhānagāminī nāma, vivaṭṭanti pavuccati.</gatha>
    <hangnum nr="1639"/>
    <gatha type="1"> Catassopi paniccetā, ādānādippabhañjitā;</gatha>
    <gatha type="last">Lakkhaṇattayamāhacca, pavattanti yathā tathā.</gatha>
    <hangnum nr="1640"/>
    <gatha type="1"> Nimittamārabbha tathā pavattaṃ,</gatha>
    <gatha type="2">Tilakkhaṇaṃ jhāyati yāya yogī;</gatha>
    <gatha type="3">Tamitthamaṭṭhārasabhedabhinnaṃ,</gatha>
    <gatha type="last">Vipassanābhāvanamāhu dhīrā.</gatha>
    <hangnum nr="1641"/>
    <gatha type="1"> Vipassanānayamimamuttamaṃ  subhaṃ,</gatha>
    <gatha type="2">Nidassitaṃ jinavacanānusārato;</gatha>
    <gatha type="3">Vibhāvayaṃ manasi hitāvahaṃ paraṃ,</gatha>
    <gatha type="last">Nirāmayaṃ padamanupāpuṇissati.</gatha>
    <centered>Iti nāmarūpaparicchede vipassanāvibhāgo nāma</centered>
    <centered>Ekādasamo paricchedo.</centered>
  </text>
</tree>
