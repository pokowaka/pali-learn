<?xml version='1.0' encoding='UTF-8'?>
<tree text="3. Tatiyo paricchedo" target="text">
  <text>
    <subhead>Cittapavattiparidīpano</subhead>
    <hangnum nr="116"/>
    <gatha type="1">Cittaṃ visayaggāhaṃ taṃ, pākāpākadato dudhā;</gatha>
    <gatha type="last">Kusalākusalaṃ pubbaṃ, paramabyākataṃ mataṃ.</gatha>
    <hangnum nr="117"/>
    <gatha type="1"> Kusalaṃ  tattha kāmādibhūmito catudhā siyā;</gatha>
    <gatha type="last">Aṭṭha pañca cattāri ca, cattāri kamato kathaṃ.</gatha>
    <hangnum nr="118"/>
    <gatha type="1"> Somanassamatiyuttamasaṅkhāramanamekaṃ;</gatha>
    <gatha type="last">Sasaṅkhāramanañcekaṃ, tathā hīnamatidvayaṃ.</gatha>
    <hangnum nr="119"/>
    <gatha type="1"> Tathopekkhāmatiyuttaṃ, matihīnanti aṭṭhadhā;</gatha>
    <gatha type="last">Kāmāvacarapuññettha, bhijjate vedanādito.</gatha>
    <hangnum nr="120"/>
    <gatha type="1"> Dānaṃ  sīlañca bhāvanā, pattidānānumodanā;</gatha>
    <gatha type="last">Veyyāvaccāpacāyañca, desanā suti diṭṭhiju.</gatha>
    <hangnum nr="121"/>
    <gatha type="1"> Etesvekamayaṃ hutvā, vatthuṃ nissāya vā na vā;</gatha>
    <gatha type="last">Dvārahīnādiyonīnaṃ, gatiyādippabhedavā.</gatha>
    <hangnum nr="122"/>
    <gatha type="1"> Tikālikaparittādigocaresvekamādiya;</gatha>
    <gatha type="last">Udeti kālamuttaṃ vā, matihīnaṃ vināmalaṃ.</gatha>
    <hangnum nr="123"/>
    <gatha type="1"> Chagocaresu rūpādipañcakaṃ pañca gocarā;</gatha>
    <gatha type="last">Sesaṃ rūpamarūpañca, paññatti chaṭṭhagocaro.</gatha>
    <hangnum nr="124"/>
    <gatha type="1"> Ñāṇayuttavaraṃ tattha, datvā sandhiṃ tihetukaṃ;</gatha>
    <gatha type="last">Pacchā paccati pākānaṃ, pavatte aṭṭhake duve.</gatha>
    <hangnum nr="125"/>
    <gatha type="1"> Tesuyeva nihīnaṃ tu, datvā sandhiṃ duhetukaṃ;</gatha>
    <gatha type="last">Deti dvādasa pāke ca, pavatte dhīyutaṃ vinā.</gatha>
    <hangnum nr="126"/>
    <gatha type="1"> Evaṃ dhīhīnamukkaṭṭhaṃ, sandhiyañca pavattiyaṃ;</gatha>
    <gatha type="last">Hīnaṃ panubhayatthāpi, hetuhīneva paccati.</gatha>
    <hangnum nr="127"/>
    <gatha type="1"> Kāmasugatiyaṃyeva, bhavabhogadadaṃ idaṃ;</gatha>
    <gatha type="last">Rūpāpāye pavatteva, paccate anurūpato.</gatha>
    <hangnum nr="128"/>
    <gatha type="1"> Vitakkacārapītīhi, sukhekaggayutaṃ manaṃ;</gatha>
    <gatha type="last">Ādi cārādipītādisukhādīhi paraṃ tayaṃ.</gatha>
    <hangnum nr="129"/>
    <gatha type="1"> Upekkhekaggatāyantamāruppañcevamaṅgato ;</gatha>
    <gatha type="last">Pañcadhā rūpapuññaṃ tu, hotārammaṇato pana.</gatha>
    <hangnum nr="130"/>
    <gatha type="1"> Ādissāsubhamantassu-</gatha>
    <gatha type="2">Pekkhā mettādayo tayo;</gatha>
    <gatha type="2">Ādo catunnaṃ pañcannaṃ,</gatha>
    <gatha type="last">Sassāsakasiṇāni tu.</gatha>
    <hangnum nr="131"/>
    <gatha type="1"> Nabhatammanatassuññataccittacatugocare;</gatha>
    <gatha type="last">Kamenātikkamāruppapuññaṃ hoti catubbidhaṃ.</gatha>
    <hangnum nr="132"/>
    <gatha type="1"> Amalaṃ  santimārabbha, hoti taṃ maggayogato;</gatha>
    <gatha type="last">Catudhā pādakajjhānabhedato puna vīsati.</gatha>
    <hangnum nr="133"/>
    <gatha type="1"> Diṭṭhikaṅkhānudaṃ ādi, kāmadosatanūkaraṃ;</gatha>
    <gatha type="last">Paraṃ paraṃ taducchedī, antaṃ sesakanāsakaṃ.</gatha>
    <hangnum nr="134"/>
    <gatha type="1"> Evaṃ bhūmittayaṃ puññaṃ, bhāvanāmayamettha hi;</gatha>
    <gatha type="last">Paṭhamaṃ vatthuṃ nissāya, dutiyaṃ ubhayenapi.</gatha>
    <hangnum nr="135"/>
    <gatha type="1"> Tatiye ādi nissāya,</gatha>
    <gatha type="2">Sesā nissāya vā na vā;</gatha>
    <gatha type="3">Honti ādidvayaṃ tattha,</gatha>
    <gatha type="last">Sādheti sakabhūbhavaṃ.</gatha>
    <hangnum nr="136"/>
    <gatha type="1"> Sādhetānuttaraṃ santiṃ, abhiññā panidheva tu;</gatha>
    <gatha type="last">Jhānūdayaphalattā na, phaladānāpi sambhavā.</gatha>
    <hangnum nr="137"/>
    <gatha type="1"> Nāññabhūphaladaṃ kammaṃ, rūpapākassa gocaro;</gatha>
    <gatha type="last">Sakammagocaroyeva, na caññoyamasambhavo.</gatha>
    <hangnum nr="138"/>
    <gatha type="1"> Pāpaṃ kāmikamevekaṃ, hetuto taṃ dvidhā puna;</gatha>
    <gatha type="last">Mūlato tividhaṃ lobha-dosamohavasā siyā.</gatha>
    <hangnum nr="139"/>
    <gatha type="1"> Somanassakudiṭṭhīhi , yuttamekamasaṅkharaṃ;</gatha>
    <gatha type="last">Sasaṅkhāramanañcekaṃ, hīnadiṭṭhidvayaṃ tathā.</gatha>
    <hangnum nr="140"/>
    <gatha type="1"> Upekkhādiṭṭhiyuttampi, tathā diṭṭhiviyuttakaṃ;</gatha>
    <gatha type="last">Vedanādiṭṭhiādīhi, lobhamūlevamaṭṭhadhā.</gatha>
    <hangnum nr="141"/>
    <gatha type="1"> Sadukkhadosāsaṅkhāraṃ, itaraṃ dosamūlakaṃ;</gatha>
    <gatha type="last">Mohamūlampi sopekkhaṃ, kaṅkhuddhaccayutaṃ dvidhā.</gatha>
    <hangnum nr="142"/>
    <gatha type="1"> Tattha dosadvayaṃ vatthuṃ, nissāyevitare pana;</gatha>
    <gatha type="last">Nissāya vā na vā honti, vadhādisahitā kathaṃ.</gatha>
    <hangnum nr="143"/>
    <gatha type="1"> Pharussavadhabyāpādā, sadosena salobhato;</gatha>
    <gatha type="last">Kudiṭṭhimethunābhijjhā, sesā kammapathā dvibhi.</gatha>
    <hangnum nr="144"/>
    <gatha type="1"> Sandhiṃ  catūsvapāyesu, deti sabbattha vuttiyaṃ;</gatha>
    <gatha type="last">Paccate gocaraṃ tassa, sakalaṃ amalaṃ vinā.</gatha>
    <hangnum nr="145"/>
    <gatha type="1"> Abyākataṃ dvidhā pāka-kriyā tatthādi bhūmito;</gatha>
    <gatha type="last">Catudhā kāmapākettha, puññapākādito dudhā.</gatha>
    <hangnum nr="146"/>
    <gatha type="1"> Puññapākā dvidhāhetu-sahetūti dviraṭṭhakā;</gatha>
    <gatha type="last">Ahetū pañca ñāṇāni, gahaṇaṃ tīraṇā ubho.</gatha>
    <hangnum nr="147"/>
    <gatha type="1"> Kāyañāṇaṃ sukhī tattha, somanassādi tīraṇaṃ;</gatha>
    <gatha type="last">Sopekkhāni cha sesāni, sapuññaṃva sahetukaṃ.</gatha>
    <hangnum nr="148"/>
    <gatha type="1"> Kevalaṃ sandhibhavaṅga-tadālambacutibbasā;</gatha>
    <gatha type="last">Jāyate sesametassa, pubbe vuttanayā naye.</gatha>
    <hangnum nr="149"/>
    <gatha type="1"> Manussavinipātīnaṃ, sandhādi antatīraṇaṃ;</gatha>
    <gatha type="last">Hoti aññena kammena, sahetupi ahetunaṃ.</gatha>
    <hangnum nr="150"/>
    <gatha type="1"> Pāpajā puññajāhetu-samā tīraṃ vinādikaṃ;</gatha>
    <gatha type="last">Sadukkhaṃ kāyaviññāṇaṃ, aniṭṭhārammaṇā ime.</gatha>
    <hangnum nr="151"/>
    <gatha type="1"> Te  sātagocarā tesu, dviṭṭhānaṃ āditīraṇaṃ;</gatha>
    <gatha type="last">Pañcaṭṭhānāparā dve te, parittavisayākhilā.</gatha>
    <hangnum nr="152"/>
    <gatha type="1"> Sampaṭicchadvipañcannaṃ, pañca rūpādayo tahiṃ;</gatha>
    <gatha type="last">Paccuppannāva sesānaṃ, pākānaṃ cha tikālikā.</gatha>
    <hangnum nr="153"/>
    <gatha type="1"> Rūpārūpavipākānaṃ, sabbaso sadisaṃ vade;</gatha>
    <gatha type="last">Sakapuññena sandhādi-sakiccattayataṃ vinā.</gatha>
    <hangnum nr="154"/>
    <gatha type="1"> Samānuttarapākāpi, sakapuññena sabbaso;</gatha>
    <gatha type="last">Hitvā mokkhamukhaṃ taṃ hi, dvidhā magge tidhā phale.</gatha>
    <hangnum nr="155"/>
    <gatha type="1"> Kriyā tidhāmalābhāvā,</gatha>
    <gatha type="2">Bhūmito tattha kāmikā;</gatha>
    <gatha type="3">Dvidhā hetusahetūti,</gatha>
    <gatha type="last">Tidhāhetu tahiṃ kathaṃ.</gatha>
    <hangnum nr="156"/>
    <gatha type="1"> Āvajjahasitāvajjā , sopekkhasukhupekkhavā;</gatha>
    <gatha type="last">Pañcachakāmāvacarā, sakalārammaṇā ca te.</gatha>
    <hangnum nr="157"/>
    <gatha type="1"> Saheturūparūpā ca, sakapaññaṃvārahato;</gatha>
    <gatha type="last">Vuttiyā na phale pupphaṃ, yathā chinnalatā phalaṃ.</gatha>
    <hangnum nr="158"/>
    <gatha type="1"> Anāsevanayāvajja-dvayaṃ puthujjanassa hi;</gatha>
    <gatha type="last">Na phale vattamānampi, moghapupphaṃ phalaṃ yathā.</gatha>
    <hangnum nr="159"/>
    <gatha type="1"> Tisatta dvicha chattiṃsa, catupañca yathākkamaṃ;</gatha>
    <gatha type="last">Puññaṃ pāpaṃ phalaṃ kriyā, ekūnanavutīvidhaṃ.</gatha>
    <hangnum nr="160"/>
    <gatha type="1"> Sandhi bhavaṅgamāvajjaṃ, dassanādikapañcakaṃ;</gatha>
    <gatha type="last">Gahatīraṇavoṭṭhabba-javataggocaraṃ cuti.</gatha>
    <hangnum nr="161"/>
    <gatha type="1"> Iti esaṃ dvisattannaṃ, kiccavuttivasādhunā;</gatha>
    <gatha type="last">Cittappavatti chadvāre, saṅkhepā vuccate kathaṃ.</gatha>
    <hangnum nr="162"/>
    <gatha type="1"> Kāme  sarāginaṃ kamma-nimittādi cutikkhaṇe;</gatha>
    <gatha type="last">Khāyate manasoyeva, sesānaṃ kammagocaro.</gatha>
    <hangnum nr="163"/>
    <gatha type="1"> Upaṭṭhitaṃ tamārabbha, pañcavāraṃ javo bhave;</gatha>
    <gatha type="last">Tadālambaṃ tato tamhā, cuti hoti javehi vā.</gatha>
    <hangnum nr="164"/>
    <gatha type="1"> Avijjātaṇhāsaṅkhāra-sahajehi apāyinaṃ;</gatha>
    <gatha type="last">Visayādīnavacchādi-namanakkhipakehi tu.</gatha>
    <hangnum nr="165"/>
    <gatha type="1"> Appahīnehi sesānaṃ, chādanaṃ namanampi ca;</gatha>
    <gatha type="last">Khipakā pana saṅkhārā, kusalāva bhavantiha.</gatha>
    <hangnum nr="166"/>
    <gatha type="1"> Kiccattaye kate evaṃ, kammadīpitagocare;</gatha>
    <gatha type="last">Tajjaṃ vatthuṃ sahuppannaṃ, nissāya vā na vā tahiṃ.</gatha>
    <hangnum nr="167"/>
    <gatha type="1"> Tajjā sandhi siyā hitvā, antarattaṃ bhavantare;</gatha>
    <gatha type="last">Antarattaṃ vinā dūre, paṭisandhi kathaṃ bhave.</gatha>
    <hangnum nr="168"/>
    <gatha type="1"> Iheva kammataṇhādi-hetuto pubbacittato;</gatha>
    <gatha type="last">Cittaṃ dūre siyā dīpa-paṭighosādikaṃ yathā.</gatha>
    <hangnum nr="169"/>
    <gatha type="1"> Nāsaññā  cavamānassa, nimittaṃ na cutī ca yaṃ;</gatha>
    <gatha type="last">Uddhaṃ sandhinimittaṃ kiṃ, paccayopi kanantaro.</gatha>
    <hangnum nr="170"/>
    <gatha type="1"> Pubbabhave cuti dāni, kāme jāyanasandhiyā;</gatha>
    <gatha type="last">Aññacittantarābhāvā, hotānantarakāraṇaṃ.</gatha>
    <hangnum nr="171"/>
    <gatha type="1"> Bhavantarakataṃ kammaṃ, yamokāsaṃ labhe tato;</gatha>
    <gatha type="last">Hoti sā sandhi teneva, upaṭṭhāpitagocare.</gatha>
    <hangnum nr="172"/>
    <gatha type="1"> Yasmā cittavirāgattaṃ, kātuṃ nāsakkhi sabbaso;</gatha>
    <gatha type="last">Tasmā sānusayasseva, punuppatti siyā bhave.</gatha>
    <hangnum nr="173"/>
    <gatha type="1"> Pañcadvāre siyā sandhi, vinā kammaṃ dvigocare;</gatha>
    <gatha type="last">Bhavasandhānato sandhi, bhavaṅgaṃ taṃ tadaṅgato.</gatha>
    <hangnum nr="174"/>
    <gatha type="1"> Tamevante  cuti tasmiṃ, gocare cavanena tu;</gatha>
    <gatha type="last">Ekasantatiyā evaṃ, uppattiṭṭhitibhedakā.</gatha>
    <hangnum nr="175"/>
    <gatha type="1"> Athaññārammaṇāpātha-gate cittantarassa hi;</gatha>
    <gatha type="last">Hetusaṅkhyaṃ bhavaṅgassa, dvikkhattuṃ calanaṃ bhave.</gatha>
    <hangnum nr="176"/>
    <gatha type="1"> Ghaṭṭite aññavatthumhi, aññanissitakampanaṃ;</gatha>
    <gatha type="last">Ekābaddhena hotīti, sakkharopamayā vade.</gatha>
    <hangnum nr="177"/>
    <gatha type="1"> Manodhātukriyāvajjaṃ, tato hoti sakiṃ bhave;</gatha>
    <gatha type="last">Dassanādi sakadvāra-gocaro gahaṇaṃ tato.</gatha>
    <hangnum nr="178"/>
    <gatha type="1"> Santīraṇaṃ tato tamhā, voṭṭhabbañca sakiṃ tato;</gatha>
    <gatha type="last">Sattakkhattuṃ javo kāme, tamhā tadanurūpato.</gatha>
    <hangnum nr="179"/>
    <gatha type="1"> Tadālambadvikaṃ tamhā, bhavaṅgaṃtimahantari;</gatha>
    <gatha type="last">Javā mahante voṭṭhabbā, paritte nitare manaṃ.</gatha>
    <hangnum nr="180"/>
    <gatha type="1"> Voṭṭhabbassa paritte tu, dvattikkhattuṃ javo viya;</gatha>
    <gatha type="last">Vadanti vuttiṃ taṃ pāṭhe, anāsevanato na hi.</gatha>
    <hangnum nr="181"/>
    <gatha type="1"> Niyamopidha cittassa, kammādiniyamo viya;</gatha>
    <gatha type="last">Ñeyyo ambopamādīhi, dassetvā taṃ sudīpaye.</gatha>
    <hangnum nr="182"/>
    <gatha type="1"> Manodvāretarāvajjaṃ , bhavaṅgamhā siyā tato;</gatha>
    <gatha type="last">Javokāme vibhūte tu, kāmavhe visaye tato.</gatha>
    <hangnum nr="183"/>
    <gatha type="1"> Kāmīnaṃ tu tadālambaṃ, bhavaṅgaṃ tu tato siyā;</gatha>
    <gatha type="last">Avibhūte paritte ca, bhavaṅgaṃ javato bhave.</gatha>
    <hangnum nr="184"/>
    <gatha type="1"> Avibhūte vibhūte ca, paritte aparittake;</gatha>
    <gatha type="last">Javāyeva bhavaṅgaṃ tu, brahmānaṃ catugocare.</gatha>
    <hangnum nr="185"/>
    <gatha type="1"> Mahaggataṃ panārabbha, javite dosasaṃyute;</gatha>
    <gatha type="last">Viruddhattā bhavaṅgaṃ na, kiṃ siyā sukhasandhino.</gatha>
    <hangnum nr="186"/>
    <gatha type="1"> Upekkhātīraṇaṃ  hoti, parittenāvajjaṃ kathaṃ.</gatha>
    <gatha type="last">Niyamo na vināvajjaṃ, maggato phalasambhavā.</gatha>
    <hangnum nr="187"/>
    <gatha type="1"> Mahaggatāmalā sabbe, javā gotrabhuto siyuṃ;</gatha>
    <gatha type="last">Nirodhā ca phaluppatti, bhavaṅgaṃ javanādito.</gatha>
    <hangnum nr="188"/>
    <gatha type="1"> Sahetusāsavā pākā, tīraṇā dve cupekkhakā;</gatha>
    <gatha type="last">Ime sandhi bhavaṅgā ca, cuti cekūnavīsati.</gatha>
    <hangnum nr="189"/>
    <gatha type="1"> Dve dve āvajjanādīni, gahaṇantāni tīṇi tu;</gatha>
    <gatha type="last">Santīraṇāni ekaṃva, voṭṭhabbamitināmakaṃ.</gatha>
    <hangnum nr="190"/>
    <gatha type="1"> Aṭṭha kāmamahāpākā, tīṇi santīraṇāni ca;</gatha>
    <gatha type="last">Ekādasa bhavantete, tadārammaṇanāmakā.</gatha>
    <hangnum nr="191"/>
    <gatha type="1"> Kusalākusalaṃ sabbaṃ, kriyā cāvajjavajjitā;</gatha>
    <gatha type="last">Phalāni pañcapaññāsa, javanāni bhavantime.</gatha>
    <centered>Iti saccasaṅkhepe cittapavattiparidīpano nāma</centered>
    <centered>Tatiyo paricchedo.</centered>
  </text>
</tree>
