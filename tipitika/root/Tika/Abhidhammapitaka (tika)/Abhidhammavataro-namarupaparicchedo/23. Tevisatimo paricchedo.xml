<?xml version='1.0' encoding='UTF-8'?>
<tree text="23. Tev&#x12B;satimo paricchedo" target="text">
  <text>
    <subhead>Kilesappahānakathā</subhead>
    <hangnum nr="1375"/>
    <gatha type="1"> Etesu  yena ye dhammā, pahātabbā bhavanti hi;</gatha>
    <gatha type="last">Tesaṃ dāni karissāmi, pakāsanamito paraṃ.</gatha>
    <paragraph>Imesu pana catūsu maggañāṇesu ye dhammā yena ñāṇena pahātabbā, tesaṃ pahānamevaṃ veditabbaṃ. Etāni hi yathāyogaṃ saṃyojanakilesamicchattalokadhammamacchariyavipallāsaganthāgatiāsava- oghayoganīvaraṇaparāmāsaupādānānusayamalaakusalakammapatha- akusalacittuppādasaṅkhātānaṃ pahānakarāni.</paragraph>
    <paragraph>Tattha saṃyojanānīti dasa saṃyojanāni. Seyyathidaṃ – rūparāgārūparāgamānauddhaccāvijjāti ime pañca uddhaṃbhāgiyasaṃyojanāni nāma. Sakkāyadiṭṭhi vicikicchā sīlabbataparāmāso kāmarāgo paṭighoti ime pañca adhobhāgiyasaṃyojanāni nāma.</paragraph>
    <paragraph>Kilesāti dasa kilesā. Seyyathidaṃ – lobho doso moho māno diṭṭhi vicikicchā thinaṃ uddhaccaṃ ahirikaṃ anottappanti.</paragraph>
    <paragraph>Micchattāti dasa micchattā. Seyyathidaṃ – micchādiṭṭhi micchāsaṅkappo micchāvācā micchākammanto micchāājīvo micchāvāyāmo micchāsati micchāsamādhi micchāñāṇaṃ micchāvimuttīti.</paragraph>
    <paragraph>Lokadhammāti aṭṭha lokadhammā lābho alābho yaso ayaso nindā pasaṃsā sukhaṃ dukkhanti. Idha pana kāraṇūpacārena  lābhādivatthukassa anunayassa, alābhādivatthukassa paṭighassa cetaṃ lokadhammagahaṇena gahaṇaṃ katanti veditabbaṃ.</paragraph>
    <paragraph>Macchariyānīti pañca macchariyāni āvāsamacchariyaṃ kulamacchariyaṃ lābhamacchariyaṃ dhammamacchariyaṃ  vaṇṇamacchariyanti. Imāni āvāsādīsu aññesaṃ sādhāraṇabhāvaṃ asahanākārena pavattāni macchariyāni.</paragraph>
    <paragraph>Vipallāsāti aniccadukkhaanattaasubhesuyeva  vatthūsu ‘‘niccaṃ sukhaṃ attā subha’’nti evaṃ pavattā saññāvipallāso cittavipallāso diṭṭhivipallāsoti ime tayo vipallāsā.</paragraph>
    <paragraph>Ganthāti cattāro ganthā abhijjhākāyagantho, byāpādo, sīlabbataparāmāso, idaṃsaccābhiniveso kāyaganthoti.</paragraph>
    <paragraph>Agatīti chandadosamohabhayāni. Āsavāti cattāro āsavā – kāmarāgabhavarāgamicchādiṭṭhiavijjāsavoti. Oghayogānītipi tesamevādhivacanaṃ. Nīvaraṇānīti kāmacchandādayo. Parāmāsoti micchādiṭṭhiyā adhivacanaṃ.</paragraph>
    <paragraph>Upādānāti cattāri upādānāni kāmupādānādīnīti. Anusayāti satta anusayā kāmarāgānusayo paṭighamānadiṭṭhivicikicchābhavarāgāvijjānusayoti. Malāti tayo malā – lobho doso mohoti.</paragraph>
    <paragraph>Akusalakammapathāti dasa akusalakammapathā. Seyyathidaṃ – pāṇātipāto adinnādānaṃ kāmesumicchācāro musāvādo pisuṇavācā pharusavācā samphappalāpo abhijjhā byāpādo micchādiṭṭhīti dasa.</paragraph>
    <paragraph>Akusalacittuppādāti  lobhamūlāni aṭṭha, dosamūlāni dve, mohamūlāni dveti ime dvādasāti.</paragraph>
    <paragraph>Etesaṃ saṃyojanādīnaṃ etāni yathāsambhavaṃ pahānakarāni. Kathaṃ? Saṃyojanesu tāva sakkāyadiṭṭhivicikicchāsīlabbataparāmāsā apāyagamanīyā kāmarāgapaṭighāti ete paṭhamamaggañāṇavajjhā, sesā kāmarāgapaṭighā oḷārikā dutiyamaggañāṇavajjhā, sukhumā tatiyamaggañāṇavajjhā, rūparāgādayo pañcapi catutthamaggañāṇavajjhā eva.</paragraph>
    <paragraph>Kilesesu diṭṭhivicikicchā paṭhamamaggañāṇavajjhā, doso tatiyamaggañāṇavajjho, lobhamohamānathinauddhaccaahirikānottappāni catutthamaggañāṇavajjhāni.</paragraph>
    <paragraph>Micchattesu micchādiṭṭhi musāvādo micchākammanto micchāājīvoti ime paṭhamamaggañāṇavajjhā, micchāsaṅkappo pisuṇavācā pharusavācāti ime tatiyamaggañāṇavajjhā, cetanāyeva cettha micchāvācāti veditabbā, samphappalāpamicchāvāyāmasatisamādhivimuttiñāṇāni catutthamaggañāṇavajjhāni.</paragraph>
    <paragraph>Lokadhammesu paṭigho tatiyamaggañāṇavajjho, anunayo catutthamaggañāṇavajjho, yase pasaṃsāya ca anunayo catutthamaggañāṇavajjhoti eke.</paragraph>
    <paragraph>Macchariyāni paṭhamamaggañāṇavajjhāni eva.</paragraph>
    <paragraph>Vipallāsesu pana anicce niccaṃ, anattani attāti ca saññācittadiṭṭhivipallāsā , dukkhe sukhaṃ, asubhe subhanti diṭṭhivipallāso cāti ime paṭhamamaggañāṇavajjhā, asubhe subhanti saññācittavipallāsā tatiyamaggañāṇavajjhā, dukkhe sukhanti catutthamaggañāṇavajjhā.</paragraph>
    <paragraph>Ganthesu sīlabbataparāmāsaidaṃsaccābhinivesakāyaganthā paṭhamamaggañāṇavajjhā, byāpādakāyagantho tatiyamaggañāṇavajjho, abhijjhākāyagantho catutthamaggañāṇavajjhova.</paragraph>
    <paragraph>Agatiyo paṭhamamaggañāṇavajjhā.</paragraph>
    <paragraph>Āsavesu diṭṭhāsavo paṭhamañāṇavajjho, kāmāsavo tatiyañāṇavajjho, itare dve catutthañāṇavajjhā. Oghayogesupi eseva nayo.</paragraph>
    <paragraph>Nīvaraṇesu vicikicchānīvaraṇaṃ paṭhamañāṇavajjhaṃ, kāmacchando byāpādo kukkuccanti tīṇi tatiyañāṇavajjhāni, thinamiddhauddhaccāni catutthañāṇavajjhāni.</paragraph>
    <paragraph>Parāmāso paṭhamañāṇavajjho.</paragraph>
    <paragraph>Upādānesu sabbesampi lokiyadhammānaṃ vatthukāmavasena ‘‘kāmā’’ti āgatattā rūpārūpesu rāgopi kāmupādāne patati, tasmā tañca kāmupādānaṃ catutthañāṇavajjhaṃ, sesāni paṭhamañāṇavajjhāni.</paragraph>
    <paragraph>Anusayesu diṭṭhivicikicchānusayā paṭhamañāṇavajjhā, kāmarāgapaṭighānusayā tatiyañāṇavajjhā, mānabhavarāgāvijjānusayā catutthañāṇavajjhā.</paragraph>
    <paragraph>Malesu dosamalaṃ tatiyañāṇavajjhaṃ, itarāni catutthañāṇavajjhāneva.</paragraph>
    <paragraph>Akusalakammapathesu pāṇātipāto adinnādānaṃ micchācāro musāvādo micchādiṭṭhīti ime paṭhamañāṇavajjhā, pisuṇavācā pharusavācā byāpādoti tatiyañāṇavajjhā, samphappalāpo abhijjhā catutthañāṇavajjhāva.</paragraph>
    <paragraph>Akusalacittuppādesu cattāro diṭṭhigatacittuppādā, vicikicchāsampayutto cāti pañca paṭhamañāṇavajjhā, dve paṭighasampayuttā tatiyañāṇavajjhā, sesā catutthañāṇavajjhāti.</paragraph>
    <paragraph>Yañca yena vajjhaṃ, taṃ tena pahātabbaṃ nāma. Tena vuttaṃ ‘‘etesaṃ saṃyojanādīnaṃ dhammānaṃ etāni yathāyogaṃ pahānakarānī’’ti.</paragraph>
    <hangnum nr="1376"/>
    <gatha type="1"> Etesu  ñāṇesu ca yena yena,</gatha>
    <gatha type="2">Yo yo hi dhammo samupeti ghātaṃ;</gatha>
    <gatha type="3">So so asesena ca tena tena,</gatha>
    <gatha type="last">Sandassito sādhu mayā panevaṃ.</gatha>
    <centered>Kilesapahānakkamakathāyaṃ.</centered>
    <hangnum nr="1377"/>
    <gatha type="1"> Pariññādīni  kiccāni, yāni vuttāni satthunā;</gatha>
    <gatha type="last">Saccābhisamaye tāni, pavakkhāmi ito paraṃ.</gatha>
    <hangnum nr="1378"/>
    <gatha type="1"> Ekekassa panetesu,</gatha>
    <gatha type="2">Ñāṇassekakkhaṇe siyā;</gatha>
    <gatha type="3">Pariññā ca pahānañca,</gatha>
    <gatha type="last">Sacchikiriyā ca bhāvanā.</gatha>
    <hangnum nr="1379"/>
    <gatha type="1"> Pariññādīni etāni, kiccānekakkhaṇe pana;</gatha>
    <gatha type="last">Yathāsabhāvato tāni, jānitabbāni viññunā.</gatha>
    <hangnum nr="1380"/>
    <gatha type="1"> Padīpo hi yathā loke, apubbācarimaṃ idha;</gatha>
    <gatha type="last">Cattāri pana kiccāni, karotekakkhaṇe pana.</gatha>
    <hangnum nr="1381"/>
    <gatha type="1"> Ālokañca vidaṃseti, nāseti timirampi ca;</gatha>
    <gatha type="last">Pariyādiyati telañca, vaṭṭiṃ jhāpeti ekato.</gatha>
    <hangnum nr="1382"/>
    <gatha type="1"> Evaṃ taṃ maggañāṇampi, apubbācarimaṃ pana;</gatha>
    <gatha type="last">Cattāripi ca kiccāni, karotekakkhaṇe pana.</gatha>
    <hangnum nr="1383"/>
    <gatha type="1"> Pariññābhisamayeneva, dukkhaṃ abhisameti so;</gatha>
    <gatha type="last">Pahānābhisamayeneva, tathā samudayampi ca.</gatha>
    <hangnum nr="1384"/>
    <gatha type="1"> Bhāvanāvidhināyeva, maggaṃ abhisameti taṃ;</gatha>
    <gatha type="last">Ārammaṇakriyāyeva, nirodhaṃ sacchikaroti so.</gatha>
    <paragraph>Vuttampi cetaṃ ‘‘maggasamaṅgissa ñāṇaṃ dukkhepetaṃ ñāṇaṃ, dukkhasamudayepetaṃ ñāṇaṃ, dukkhanirodhepetaṃ ñāṇaṃ, dukkhanirodhagāminiyā  paṭipadāyapetaṃ ñāṇa’’nti. Tattha yathā padīpo vaṭṭiṃ jhāpeti, evaṃ maggañāṇaṃ dukkhaṃ parijānāti. Yathā andhakāraṃ nāseti, evaṃ samudayaṃ pajahati. Yathā ālokaṃ vidaṃseti, evaṃ sahajātādipaccayatāya sammāsaṅkappādimaggaṃ bhāveti. Yathā telaṃ pariyādiyati, evaṃ kilesapariyādānena nirodhaṃ sacchikarotīti veditabbaṃ.</paragraph>
    <hangnum nr="1385"/>
    <gatha type="1"> Uggacchanto yathādicco, apubbācarimaṃ pana;</gatha>
    <gatha type="last">Cattāri pana kiccāni, karotekakkhaṇe idha.</gatha>
    <hangnum nr="1386"/>
    <gatha type="1"> Obhāseti  ca rūpāni, nāseti timirampi ca;</gatha>
    <gatha type="last">Ālokañca vidaṃseti, sītañca paṭihaññati.</gatha>
    <hangnum nr="1387"/>
    <gatha type="1"> Yathā ca mahatī nāvā, apubbācarimaṃ pana;</gatha>
    <gatha type="last">Cattāri pana kiccāni, karotekakkhaṇe pana.</gatha>
    <hangnum nr="1388"/>
    <gatha type="1"> Jahatī orimaṃ tīraṃ, sotaṃ chindati sā pana;</gatha>
    <gatha type="last">Tathā vahati bhaṇḍañca, tīramappeti pārimaṃ.</gatha>
    <hangnum nr="1389"/>
    <gatha type="1"> Nāvāyorimatīrassa, yathā pajahanaṃ pana;</gatha>
    <gatha type="last">Tatheva maggañāṇassa, dukkhassa parijānanaṃ.</gatha>
    <hangnum nr="1390"/>
    <gatha type="1"> Yathā  chindati taṃ sotaṃ, taṇhaṃ jahati taṃ tathā;</gatha>
    <gatha type="last">Yathā vahati taṃ bhaṇḍaṃ, sahajātādinā pana.</gatha>
    <hangnum nr="1391"/>
    <gatha type="1"> Tatheva paccayattena, maggaṃ bhāveti nāma so;</gatha>
    <gatha type="last">Yathā pāraṃ pana evaṃ, nirodhārammaṇaṃ bhave.</gatha>
    <hangnum nr="1392"/>
    <gatha type="1"> Lokuttarena niddiṭṭhā, yā lokuttarabhāvanā;</gatha>
    <gatha type="last">Sā saṅkhepanayenevaṃ, mayā sādhu pakāsitā.</gatha>
    <hangnum nr="1393"/>
    <gatha type="1"> Ko  hi nāma naro loke,</gatha>
    <gatha type="2">Lokuttarasukhāvahaṃ;</gatha>
    <gatha type="3">Bhāvanaṃ pana paññāya,</gatha>
    <gatha type="last">Na ca bhāveyya paṇḍito.</gatha>
    <hangnum nr="1394"/>
    <gatha type="1"> Imaṃ viditvā hitabhāvanaṃ vanaṃ,</gatha>
    <gatha type="2">Upeti yo ve sukhasaṃhitaṃ hitaṃ;</gatha>
    <gatha type="3">Vidhūya cittassa anuttamaṃ tamaṃ,</gatha>
    <gatha type="last">Upeti cāviggahakampadaṃ padaṃ.</gatha>
    <centered>Iti abhidhammāvatāre ñāṇadassanavisuddhiniddeso nāma</centered>
    <centered>Tevīsatimo paricchedo.</centered>
  </text>
</tree>
