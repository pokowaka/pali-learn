<?xml version='1.0' encoding='UTF-8'?>
<tree text="4. Catuttho paricchedo" target="text">
  <text>
    <subhead>Viññāṇakkhandhapakiṇṇakanayasaṅkhepo</subhead>
    <hangnum nr="192"/>
    <gatha type="1"> Ekadhādinayodāni , paṭuvaḍḍhāya yoginaṃ;</gatha>
    <gatha type="last">Vuccate visayaggāhā, sabbamekavidhaṃ manaṃ.</gatha>
    <hangnum nr="193"/>
    <gatha type="1"> Ekāsīti tibhūmaṭṭhaṃ, lokiyaṃ suttarañca taṃ;</gatha>
    <gatha type="last">Sesaṃ lokuttaraṃ aṭṭha, anuttarañcitī dvidhā.</gatha>
    <hangnum nr="194"/>
    <gatha type="1"> Lokapākakriyāhetū , cekahetūti sattahi;</gatha>
    <gatha type="last">Tiṃsa nādhipati sādhi-pati sesātipī dvidhā.</gatha>
    <hangnum nr="195"/>
    <gatha type="1"> Chandacittīhavīmaṃsā-svekena matimā yutaṃ;</gatha>
    <gatha type="last">Vinā vīmaṃsamekena, ñāṇahīnamanaṃ yutaṃ.</gatha>
    <hangnum nr="196"/>
    <gatha type="1"> Parittānappamāṇāni, mahaggatamanāniti;</gatha>
    <gatha type="last">Tidhā chanava caṭṭha ca, tinavā ca yathākkamaṃ.</gatha>
    <hangnum nr="197"/>
    <gatha type="1"> Dvipañca cittaṃ viññāṇaṃ, tisso hi manodhātuyo;</gatha>
    <gatha type="last">Chasattati manoñāṇa-dhātūti tividhā puna.</gatha>
    <hangnum nr="198"/>
    <gatha type="1"> Ekārammaṇacittāni, anabhiññaṃ mahaggataṃ;</gatha>
    <gatha type="last">Amalaṃ pañcaviññāṇaṃ, navapañca bhavantime.</gatha>
    <hangnum nr="199"/>
    <gatha type="1"> Pañcālambaṃ manodhātu, sābhiññaṃ kāmadhātujaṃ;</gatha>
    <gatha type="last">Sesaṃ chārammaṇaṃ taṃ hi, tecattālīsa saṅkhyato.</gatha>
    <hangnum nr="200"/>
    <gatha type="1"> Kāmapākadusā cādi-maggo cādikriyā duve;</gatha>
    <gatha type="last">Rūpā sabbetirūpe na, tecattālīsa hontime.</gatha>
    <hangnum nr="201"/>
    <gatha type="1"> Vināva rūpenāruppa-vipākā caturo siyuṃ;</gatha>
    <gatha type="last">Dvecattālīsa sesāni, vattantubhayathāpi ca.</gatha>
    <hangnum nr="202"/>
    <gatha type="1">Catudhāpi ahetvekadvihetukatihetuto;</gatha>
    <gatha type="last">Aṭṭhārasa dve bāvīsa, sattacattālisaṃ bhave.</gatha>
    <hangnum nr="203"/>
    <gatha type="1"> Kāme  javā savoṭṭhabbā, abhiññādvayameva ca;</gatha>
    <gatha type="last">Rūpiriyāpathaviññattikarāme caturaṭṭhakā.</gatha>
    <hangnum nr="204"/>
    <gatha type="1"> Chabbīsati javā sesā, karā rūpiriyāpathe;</gatha>
    <gatha type="last">Dvipañcamanavajjāni, kāmarūpaphalāni ca.</gatha>
    <hangnum nr="205"/>
    <gatha type="1"> Ādikriyāti cekūna-vīsa rūpakarā ime;</gatha>
    <gatha type="last">Sesā cuddasa bhinnāvacuti sandhi na tīṇipi.</gatha>
    <hangnum nr="206"/>
    <gatha type="1"> Ekakiccādito pañca-vidhā tatthekakiccakā;</gatha>
    <gatha type="last">Dvipañcacittaṃ javanaṃ, manodhātuṭṭhasaṭṭhime.</gatha>
    <hangnum nr="207"/>
    <gatha type="1"> Dvikiccādīni voṭṭhabbaṃ, sukhatīraṃ mahaggate;</gatha>
    <gatha type="last">Pākā kāmamahāpākā, sesā tīrā yathākkamaṃ.</gatha>
    <hangnum nr="208"/>
    <gatha type="1"> Dassanaṃ savanaṃ diṭṭhaṃ, sutaṃ ghāyanakādikaṃ;</gatha>
    <gatha type="last">Tayaṃ mutaṃ manodhātuttayaṃ diṭṭhaṃ sutaṃ mutaṃ.</gatha>
    <hangnum nr="209"/>
    <gatha type="1"> Diṭṭhaṃ sutaṃ mutaṃ ñātaṃ, sābhiññaṃ sesakāmikaṃ;</gatha>
    <gatha type="last">Viññātārammaṇaṃ sesamevaṃ chabbidhamīraye.</gatha>
    <hangnum nr="210"/>
    <gatha type="1">Sattadhā sattaviññāṇadhātūnaṃ tu vasā bhave;</gatha>
    <gatha type="last">Vuccatedāni tasseva, anantaranayakkamo.</gatha>
    <hangnum nr="211"/>
    <gatha type="1"> Puññesvādidvayā kāme, rūpapuññamanantakaṃ;</gatha>
    <gatha type="last">Tappādakuttarānantaṃ, bhavaṅgañcāditīraṇaṃ.</gatha>
    <hangnum nr="212"/>
    <gatha type="1"> Dutiyantadvayā tīraṃ, bhavaṅgaṃ tatiyadvayā;</gatha>
    <gatha type="last">Te anantāmalaṃ puññaṃ, majjhattañca mahaggataṃ.</gatha>
    <hangnum nr="213"/>
    <gatha type="1"> Sabbavāre sayañceti, tepaññāsa tisatta ca;</gatha>
    <gatha type="last">Tettiṃsa ca bhavantete, rūpesu pana puññato.</gatha>
    <hangnum nr="214"/>
    <gatha type="1"> Tappākā ca matiyutta-kāmapākā sayaṃ dasa;</gatha>
    <gatha type="last">Āruppapuññato te ca, sako pāko sayaṃ puna.</gatha>
    <hangnum nr="215"/>
    <gatha type="1"> Adhopākā ca antamhā, tatiyañca phalantime;</gatha>
    <gatha type="last">Dasekadvitipañcāhi, maggā cekaṃ sakaṃ phalaṃ.</gatha>
    <hangnum nr="216"/>
    <gatha type="1"> Lobhamūlekahetūhi , antakāmasubhā viya;</gatha>
    <gatha type="last">Satta dosadvayā kāma-bhavaṅgapekkhavā sayaṃ.</gatha>
    <hangnum nr="217"/>
    <gatha type="1"> Mahāpākatihetūhi, sāvajjā sabbasandhiyo;</gatha>
    <gatha type="last">Kāmaccutīhi sesāhi, sāvajjā kāmasandhiyo.</gatha>
    <hangnum nr="218"/>
    <gatha type="1"> Kāmaccuti  ca voṭṭhabbaṃ, sayañca sukhatīrato;</gatha>
    <gatha type="last">Paṭicchā tīraṇāni dve, itarā sakatīraṇaṃ.</gatha>
    <hangnum nr="219"/>
    <gatha type="1"> Sakaṃ sakaṃ paṭicchaṃ tu, viññāṇehi dvipañcahi;</gatha>
    <gatha type="last">Rūpapākehi sāvajjā, sandhiyohetuvajjitā.</gatha>
    <hangnum nr="220"/>
    <gatha type="1"> Arūpapākesvādimhā, kāmapākā tihetukā;</gatha>
    <gatha type="last">Antāvajjampi cāruppa-pākā ca nava hontime.</gatha>
    <hangnum nr="221"/>
    <gatha type="1"> Dutiyādīhi teyeva, adhopākaṃ vinā vinā;</gatha>
    <gatha type="last">Phalā tihetukā pākā, sayañceti catuddasa.</gatha>
    <hangnum nr="222"/>
    <gatha type="1"> Dvipañcādikriyā hāsā, sayañcāruppavajjitā;</gatha>
    <gatha type="last">Ñāṇayuttabhavaṅgāti, dasa voṭṭhabbato pana.</gatha>
    <hangnum nr="223"/>
    <gatha type="1"> Kāme javā bhavaṅgā ca, kāmarūpe sayampi vā;</gatha>
    <gatha type="last">Navapañca sahetādi-kiriyadvayato pana.</gatha>
    <hangnum nr="224"/>
    <gatha type="1"> Sayaṃ bhavaṅgamatimā, rūpe sātakriyāpi ca;</gatha>
    <gatha type="last">Tappādakantimañceti, bāvīsa tatiyā pana.</gatha>
    <hangnum nr="225"/>
    <gatha type="1"> Te ca pākā sayañcante, phalaṃ majjhā mahaggatā;</gatha>
    <gatha type="last">Kriyāti vīsati honti, sesadvīhi dukehi tu.</gatha>
    <hangnum nr="226"/>
    <gatha type="1"> Vuttapākā sayañceti, cuddasevaṃ kriyājavā;</gatha>
    <gatha type="last">Tadārammaṇaṃ muñcitvā, paṭṭhānanayato naye.</gatha>
    <hangnum nr="227"/>
    <gatha type="1"> Atha sātakriyā sātaṃ, sesaṃ sesakriyāpi ca;</gatha>
    <gatha type="last">Tadālambaṃ yathāyogaṃ, vade aṭṭhakathānayā.</gatha>
    <hangnum nr="228"/>
    <gatha type="1"> Mahaggatā kriyā sabbā, sakapuññasamā tahiṃ;</gatha>
    <gatha type="last">Antā phalantimaṃ hoti, ayameva visesatā.</gatha>
    <hangnum nr="229"/>
    <gatha type="1"> Imassānantarā  dhammā, ettakāti pakāsitā;</gatha>
    <gatha type="last">Imaṃ panettakehīti, vuccateyaṃ nayodhunā.</gatha>
    <hangnum nr="230"/>
    <gatha type="1"> Dvīhi  kāmajavā tīhi, rūpārūpā catūhi tu;</gatha>
    <gatha type="last">Maggā chahi phalādi dve, sesā dve pana sattahi.</gatha>
    <hangnum nr="231"/>
    <gatha type="1"> Ekamhā dasa pañcahi, paṭicchā sukhatīraṇaṃ;</gatha>
    <gatha type="last">Kāme dosakriyāhīna-javehi gahato sakā.</gatha>
    <hangnum nr="232"/>
    <gatha type="1"> Kāme javā kriyāhīnā, tadālambā savoṭṭhabbā;</gatha>
    <gatha type="last">Sagahañceti tettiṃsacittehi paratīraṇā.</gatha>
    <hangnum nr="233"/>
    <gatha type="1"> Kāmapuññasukhītīrakaṇhavoṭṭhabbato dvayaṃ;</gatha>
    <gatha type="last">Mahāpākantimaṃ hoti, anāruppacutīhi ca.</gatha>
    <hangnum nr="234"/>
    <gatha type="1"> Sattatiṃsa panetāni, ettha hitvā dusadvayaṃ;</gatha>
    <gatha type="last">Etehi pañcatiṃsehi, jāyate dutiyadvayaṃ.</gatha>
    <hangnum nr="235"/>
    <gatha type="1"> Sukhatīrādi sattete, kriyato cāpi sambhavā;</gatha>
    <gatha type="last">Ñeyyā sesāni cattāri, bhavaṅgena ca labbhare.</gatha>
    <hangnum nr="236"/>
    <gatha type="1"> Maggavajjā savoṭṭhabbasukhitīrajavākhilā;</gatha>
    <gatha type="last">Cutīti navakaṭṭhāhi, tatiyadvayamādise.</gatha>
    <hangnum nr="237"/>
    <gatha type="1"> Etehi dosavajjehi, sattatīhitaradvayaṃ;</gatha>
    <gatha type="last">Rūpapākā vināruppapākāhetuduhetuke.</gatha>
    <hangnum nr="238"/>
    <gatha type="1"> Tehevekūnasaṭṭhīhi, hontiruppādikaṃ vinā;</gatha>
    <gatha type="last">Hāsāvajje jave rūpe, aṭṭhachakkehi tehi tu.</gatha>
    <hangnum nr="239"/>
    <gatha type="1"> Sādhopākehi teheva, dutiyādīni attanā;</gatha>
    <gatha type="last">Adhodhojavahīnehi, ekekūnehi jāyare.</gatha>
    <hangnum nr="240"/>
    <gatha type="1"> Sukhatīrabhavaṅgāni, sayañcāti tisattahi;</gatha>
    <gatha type="last">Antāvajjaṃ anāruppabhavaṅgehi panetaraṃ.</gatha>
    <hangnum nr="241"/>
    <gatha type="1"> Vuttānantarasaṅkhāto, nayo dāni anekadhā;</gatha>
    <gatha type="last">Puggalādippabhedāpi, pavatti tassa vuccate.</gatha>
    <hangnum nr="242"/>
    <gatha type="1"> Puthujjanassa  jāyante, diṭṭhikaṅkhāyutāni ve;</gatha>
    <gatha type="last">Sekkhassevāmalā satta, anantānitarassa tu.</gatha>
    <hangnum nr="243"/>
    <gatha type="1"> Antāmalaṃ anāvajjakriyā cekūnavīsati;</gatha>
    <gatha type="last">Kusalākusalā sesā, honti sekkhaputhujjane.</gatha>
    <hangnum nr="244"/>
    <gatha type="1"> Itarāni panāvajjadvayaṃ pākā ca sāsavā;</gatha>
    <gatha type="last">Tiṇṇannampi siyuṃ evaṃ, pañcadhā sattabhedato.</gatha>
    <hangnum nr="245"/>
    <gatha type="1"> Kāme soḷasa ghānādittayaṃ dosamahāphalā;</gatha>
    <gatha type="last">Rūpārūpe sapākoti, pañcavīsati ekajā.</gatha>
    <hangnum nr="246"/>
    <gatha type="1"> Kāmapākā ca sesādimaggo ādikriyā duve;</gatha>
    <gatha type="last">Rūpe javāti bāvīsa, dvijā sesā tidhātujā.</gatha>
    <hangnum nr="247"/>
    <gatha type="1"> Vitthāropi ca bhūmīsu, ñeyyo kāmasubhāsubhaṃ;</gatha>
    <gatha type="last">Hāsavajjamahetuñca, apāye sattatiṃsime.</gatha>
    <hangnum nr="248"/>
    <gatha type="1"> Hitvā mahaggate pāke, asīti sesakāmisu;</gatha>
    <gatha type="last">Cakkhusotamanodhātu, tīraṇaṃ voṭṭhabbampi ca.</gatha>
    <hangnum nr="249"/>
    <gatha type="1"> Dosahīnajavā so so, pāko rūpe anāriye;</gatha>
    <gatha type="last">Pañcasaṭṭhi chasaṭṭhī tu, parittābhādīsu tīsu.</gatha>
    <hangnum nr="250"/>
    <gatha type="1"> Ādipañcāmalā kaṅkhādiṭṭhiyutte vinā tahiṃ;</gatha>
    <gatha type="last">Teyeva pañcapaññāsa, jāyare suddhabhūmisu.</gatha>
    <hangnum nr="251"/>
    <gatha type="1"> Ādimaggadusāhāsarūpahīnajavā sako;</gatha>
    <gatha type="last">Pāko voṭṭhabbanañcāti, titālīsaṃ siyuṃ nabhe.</gatha>
    <hangnum nr="252"/>
    <gatha type="1"> Adhodhomanavajjā te,</gatha>
    <gatha type="2">Pāko ceva sako sako;</gatha>
    <gatha type="3">Dutiyādīsu jāyante,</gatha>
    <gatha type="last">Dve dve ūnā tato tato.</gatha>
    <hangnum nr="253"/>
    <gatha type="1"> Arūpesvekamekasmiṃ , rūpesvādittikepi ca;</gatha>
    <gatha type="last">Tike ca tatiye ekaṃ, dve honti dutiyattike.</gatha>
    <hangnum nr="254"/>
    <gatha type="1"> Antimaṃ  rūpapākaṃ tu, chasu vehapphalādisu;</gatha>
    <gatha type="last">Kāmasugatiyaṃyeva, mahāpākā pavattare.</gatha>
    <hangnum nr="255"/>
    <gatha type="1"> Ghāyanādittayaṃ kāme, paṭighadvayameva ca;</gatha>
    <gatha type="last">Sattarasesu paṭhamaṃ, amalaṃ mānavādisu.</gatha>
    <hangnum nr="256"/>
    <gatha type="1"> Ariyāpāyavajjesu, caturodipphalādikā;</gatha>
    <gatha type="last">Apāyāruppavajjesu, hāsarūpasubhakriyaṃ.</gatha>
    <hangnum nr="257"/>
    <gatha type="1"> Apāyuddhattayaṃ hitvā, hotākāsasubhakriyaṃ;</gatha>
    <gatha type="last">Tathāpāyuddhadve hitvā, viññāṇakusalakriyaṃ.</gatha>
    <hangnum nr="258"/>
    <gatha type="1"> Bhavaggāpāyavajjesu, ākiñcaññasubhakriyaṃ;</gatha>
    <gatha type="last">Diṭṭhikaṅkhāyutā suddhe, vinā sabbāsu bhūmisu.</gatha>
    <hangnum nr="259"/>
    <gatha type="1"> Amalāni ca tīṇante,</gatha>
    <gatha type="2">Bhavagge ca subhakriyā;</gatha>
    <gatha type="3">Mahākriyā ca hontete,</gatha>
    <gatha type="last">Terasevānapāyisu.</gatha>
    <hangnum nr="260"/>
    <gatha type="1"> Anāruppe manodhātu, dassanaṃ savatīraṇaṃ;</gatha>
    <gatha type="last">Kāme aniṭṭhasaṃyoge, brahmānaṃ pāpajaṃ phalaṃ.</gatha>
    <hangnum nr="261"/>
    <gatha type="1"> Voṭṭhabbaṃ kāmapuññañca, diṭṭhihīnaṃ sauddhavaṃ;</gatha>
    <gatha type="last">Cuddasetāni cittāni, jāyare tiṃsabhūmisu.</gatha>
    <hangnum nr="262"/>
    <gatha type="1"> Indriyāni duve antadvayavajjesvahetusu;</gatha>
    <gatha type="last">Tīṇi kaṅkhetarāhetupāpe cattāri terasa.</gatha>
    <hangnum nr="263"/>
    <gatha type="1"> Cha ñāṇahīne tabbantasāsave satta nimmale;</gatha>
    <gatha type="last">Cattālīse panaṭṭhevaṃ, ñeyyamindriyabhedato.</gatha>
    <hangnum nr="264"/>
    <gatha type="1"> Dve  balāni ahetvantadvaye tīṇi tu saṃsaye;</gatha>
    <gatha type="last">Cattāritarapāpe cha, honti sesaduhetuke.</gatha>
    <hangnum nr="265"/>
    <gatha type="1"> Ekūnāsīticittesu, matiyuttesu satta tu;</gatha>
    <gatha type="last">Abalāni hi sesāni, vīriyantaṃ balaṃ bhave.</gatha>
    <hangnum nr="266"/>
    <gatha type="1"> Ajhānaṅgāni  dvepañca, takkantā hi tadaṅgatā;</gatha>
    <gatha type="last">Jhāne pītiviratte ta-ppādake amale duve.</gatha>
    <hangnum nr="267"/>
    <gatha type="1"> Tatiye sāmale tīṇi, cattāri dutiye tathā;</gatha>
    <gatha type="last">Kāme nippītike cāpi, pañcaṅgāni hi sesake.</gatha>
    <hangnum nr="268"/>
    <gatha type="1"> Maggā dve saṃsaye diṭṭhihīnasesāsubhe tayo;</gatha>
    <gatha type="last">Duhetuketare suddhajjhāne ca dutiyādike.</gatha>
    <hangnum nr="269"/>
    <gatha type="1"> Cattāro pañca paṭhamajhānakāmatihetuke;</gatha>
    <gatha type="last">Sattāmale dutiyādi-jhānike aṭṭha sesake.</gatha>
    <hangnum nr="270"/>
    <gatha type="1"> Hetvantato hi maggassa, amaggaṅgamahetukaṃ;</gatha>
    <gatha type="last">Chamaggaṅgayutaṃ natthi, balehipi ca pañcahi.</gatha>
    <hangnum nr="271"/>
    <gatha type="1"> Sukhitīratadālambaṃ, iṭṭhe puññajupekkhavā;</gatha>
    <gatha type="last">Iṭṭhamajjhetaraṃ hoti, tabbipakkhe tu gocare.</gatha>
    <hangnum nr="272"/>
    <gatha type="1"> Dosadvayā tadālambaṃ, na sukhikriyato pana;</gatha>
    <gatha type="last">Sabbaṃ subhāsubhe naṭṭhe, tadālambaṇavācato.</gatha>
    <hangnum nr="273"/>
    <gatha type="1"> Kriyato vā tadālambaṃ, sopekkhāya sukhī na hi;</gatha>
    <gatha type="last">Itarā itarañceti, idaṃ suṭṭhupalakkhaye.</gatha>
    <hangnum nr="274"/>
    <gatha type="1"> Sandhidāyakakammena, tadālambapavattiyaṃ;</gatha>
    <gatha type="last">Niyāmanaṃ javassāha, kammassevaññakammato.</gatha>
    <hangnum nr="275"/>
    <gatha type="1"> Citte cetasikā yasmiṃ,</gatha>
    <gatha type="2">Ye vuttā te samāsato;</gatha>
    <gatha type="3">Vuccare  dāni dvepañce,</gatha>
    <gatha type="last">Sabbagā satta jāyare.</gatha>
    <hangnum nr="276"/>
    <gatha type="1"> Takkacārādhimokkhehi, teyeva jāyare dasa;</gatha>
    <gatha type="last">Pañcaṭṭhānamanodhātu-pañcake sukhatīraṇe.</gatha>
    <hangnum nr="277"/>
    <gatha type="1"> Ete pītādhikā hāse, vāyāmena ca dvādhikā;</gatha>
    <gatha type="last">Voṭṭhabbanepi eteva, dasekā pītivajjitā.</gatha>
    <hangnum nr="278"/>
    <gatha type="1"> Pāpasādhāraṇā  te ca, tipañcuddhaccasaññute;</gatha>
    <gatha type="last">Kaṅkhāyuttepi eteva, sakaṅkhā hīnanicchayā.</gatha>
    <hangnum nr="279"/>
    <gatha type="1"> Kaṅkhāvajjā paneteva, sadosacchandanicchayā;</gatha>
    <gatha type="last">Sattarasa duse honti, salobhantadvaye pana.</gatha>
    <hangnum nr="280"/>
    <gatha type="1"> Dosavajjā salobhā te,</gatha>
    <gatha type="2">Tatiyādidukesu te;</gatha>
    <gatha type="3">Diṭṭhipītidvayādhikā,</gatha>
    <gatha type="last">Dvinavekūnavīsati.</gatha>
    <hangnum nr="281"/>
    <gatha type="1"> Pīticārappanāvajjā, ādito yāva tiṃsime;</gatha>
    <gatha type="last">Uppajjanti catutthādi-rūpārūpamanesu ve.</gatha>
    <hangnum nr="282"/>
    <gatha type="1"> Pīticāravitakkesu,</gatha>
    <gatha type="2">Ekena dvititikkamā;</gatha>
    <gatha type="3">Tatiyādīsu teyeva,</gatha>
    <gatha type="last">Tiṃsekadvetayodhikā.</gatha>
    <hangnum nr="283"/>
    <gatha type="1"> Etevādidvaye kāme, dutiyādidukesu hi;</gatha>
    <gatha type="last">Matiṃ pītiṃ matippītiṃ, hitvā te kamato siyuṃ.</gatha>
    <hangnum nr="284"/>
    <gatha type="1"> Jhāne vuttāva tajjhānikāmale viratādhikā;</gatha>
    <gatha type="last">Tatthetā niyatā vittiṃ, vade sabbattha sambhavā.</gatha>
    <hangnum nr="285"/>
    <gatha type="1"> Kāmapuññesu  paccekaṃ,</gatha>
    <gatha type="2">Jayantāniyatesu hi;</gatha>
    <gatha type="3">Viratīyo dayāmodā,</gatha>
    <gatha type="last">Kāme sātasubhakriye.</gatha>
    <hangnum nr="286"/>
    <gatha type="1"> Majjhattepi vadanteke, sahetukasubhakriye;</gatha>
    <gatha type="last">Sukhajjhānepi paccekaṃ, hontiyeva dayāmudā.</gatha>
    <hangnum nr="287"/>
    <gatha type="1"> Thinamiddhaṃ sasaṅkhāre, diṭṭhihīnadvaye tahiṃ;</gatha>
    <gatha type="last">Mānena vā tayo sesadiṭṭhihīne vidhekako.</gatha>
    <hangnum nr="288"/>
    <gatha type="1"> Issāmaccherakukkuccā , visuṃ dosayutadvaye;</gatha>
    <gatha type="last">Tatthantake siyuṃ thinamiddhakena tayopi vā.</gatha>
    <hangnum nr="289"/>
    <gatha type="1"> Ye vuttā ettakā ettha, iti cetasikākhilā;</gatha>
    <gatha type="last">Tatthettakesvidantevaṃ, vuccateyaṃ nayodhunā.</gatha>
    <hangnum nr="290"/>
    <gatha type="1"> Tesaṭṭhiyā sukhaṃ dukkhaṃ, tīsupekkhāpi vedanā;</gatha>
    <gatha type="last">Pañcapaññāsacittesu, bhave indriyato pana.</gatha>
    <hangnum nr="291"/>
    <gatha type="1"> Ekatthekattha ceva dvesaṭṭhiyā dvīsu pañcahi;</gatha>
    <gatha type="last">Paññāsāyāti viññeyyaṃ, sukhādindriyapañcakaṃ.</gatha>
    <hangnum nr="292"/>
    <gatha type="1"> Dasuttarasate hoti, nicchayo vīriyaṃ tato;</gatha>
    <gatha type="last">Pañcahīne tatokūne, samādhindriyamādise.</gatha>
    <hangnum nr="293"/>
    <gatha type="1"> Chando ekasatekūnavīsa saddhādayo pana;</gatha>
    <gatha type="last">Ñāṇavajjā navahīnasate honti matī pana.</gatha>
    <hangnum nr="294"/>
    <gatha type="1"> Ekūnāsītiyā cāro, chasaṭṭhīsu panappanā;</gatha>
    <gatha type="last">Pañcapaññāsake pīti, ekapaññāsake siyā.</gatha>
    <hangnum nr="295"/>
    <gatha type="1"> Viratī chaṭṭhake vīse, karuṇāmuditātha vā;</gatha>
    <gatha type="last">Aṭṭhasopekkhacittena, aṭṭhavīsatiyā siyuṃ.</gatha>
    <hangnum nr="296"/>
    <gatha type="1"> Ahīrikamanottappamohuddhaccā  dvādaseva;</gatha>
    <gatha type="last">Lobho aṭṭhasu cittesu, thinamiddhaṃ tu pañcasu.</gatha>
    <hangnum nr="297"/>
    <gatha type="1"> Māno catūsu diṭṭhi ca, tathā dvīsu manesu hi;</gatha>
    <gatha type="last">Doso issā ca maccheraṃ, kukkuccañca bhavantime.</gatha>
    <hangnum nr="298"/>
    <gatha type="1"> Ekasmiṃ vimatī hoti, evaṃ vuttānusārato;</gatha>
    <gatha type="last">Appavattinayo cāpi, sakkā ñātuṃ vijānatā.</gatha>
    <hangnum nr="299"/>
    <gatha type="1"> Asmiṃ khandheva viññeyyo, vedanādīsvayaṃ nayo;</gatha>
    <gatha type="last">Ekadhādividho yutti-vasātenāviyogato.</gatha>
    <hangnum nr="300"/>
    <gatha type="1"> Upamā pheṇupiṇḍo ca, bubbuḷo migataṇhikā;</gatha>
    <gatha type="last">Kadalī māyā viññeyyā, khandhānaṃ tu yathākkamaṃ.</gatha>
    <hangnum nr="301"/>
    <gatha type="1"> Tesaṃ  vimaddāsahanakhaṇasobhappalobhana-</gatha>
    <gatha type="last">Nisāravañcakattehi, samānattaṃ samāhaṭaṃ.</gatha>
    <hangnum nr="302"/>
    <gatha type="1"> Te sāsavā upādānakkhandhā khandhāvanāsavā;</gatha>
    <gatha type="last">Tatthādī dukkhavatthuttā, dukkhā bhārā ca khādakā.</gatha>
    <hangnum nr="303"/>
    <gatha type="1"> Khandhāniccādidhammā te, vadhakā sabhayā itī;</gatha>
    <gatha type="last">Asukhaddhammato cikkhā, ukkhittāsikarī yathā.</gatha>
    <centered>Iti saccasaṅkhepe viññāṇakkhandhapakiṇṇakanayasaṅkhepo nāma</centered>
    <centered>Catuttho paricchedo.</centered>
  </text>
</tree>
