<?xml version='1.0' encoding='UTF-8'?>
<tree text="12. Dv&#x101;dasamo paricchedo" target="text">
  <text>
    <subhead>Dasāvatthāvibhāgo</subhead>
    <hangnum nr="1642"/>
    <gatha type="1"> Iccaṭṭhārasadhā bhinnā, paṭipakkhappahānato;</gatha>
    <gatha type="last">Lakkhaṇākārabhedena, tividhāpi ca bhāvanā.</gatha>
    <hangnum nr="1643"/>
    <gatha type="1"> Kalāpato sammasanaṃ, udayabbayadassanaṃ;</gatha>
    <gatha type="last">Bhaṅge ñāṇaṃ bhaye ñāṇaṃ, ñāṇamādīnavepi ca.</gatha>
    <hangnum nr="1644"/>
    <gatha type="1"> Tatheva nibbidāñāṇaṃ, ñāṇaṃ muccitukamyatā;</gatha>
    <gatha type="last">Paṭisaṅkhā ca saṅkhāru-pekkhāñāṇānulomakaṃ.</gatha>
    <hangnum nr="1645"/>
    <gatha type="1"> Iccāvatthāpabhedena, dasadhāpi vibhāvitā;</gatha>
    <gatha type="last">Sabhāgatthavisesena, tidhā saṅgahitā puna.</gatha>
    <hangnum nr="1646"/>
    <gatha type="1"> Yathābhūtaṃ nāma ñāṇattayaṃ sammasanādikaṃ;</gatha>
    <gatha type="last">Bhayādiñāṇaṃ tividhaṃ, nibbidāti pavuccati.</gatha>
    <hangnum nr="1647"/>
    <gatha type="1"> Tathā muccitukāmādi, virāgova catubbidhaṃ;</gatha>
    <gatha type="last">Lakkhaṇattayanijjhānavasena puna vuṭṭhitā.</gatha>
    <hangnum nr="1648"/>
    <gatha type="1"> Suññatañcānimittañca , tathāppaṇihitanti ca;</gatha>
    <gatha type="last">Sādheti maggasaṅkhātaṃ, vimokkhattayamuttamaṃ.</gatha>
    <hangnum nr="1649"/>
    <gatha type="1"> Iti bhāvetukāmassa, vibhāveti yathākkamaṃ;</gatha>
    <gatha type="last">Dasāvatthāvibhāgena, samādāya yathā kathaṃ.</gatha>
    <hangnum nr="1650"/>
    <gatha type="1"> Visuddho  paṭhamaṃ tāva, sādhu sīlavisuddhiyā;</gatha>
    <gatha type="last">Upacārappanāyañca, ṭhatvā cittavisuddhiyaṃ.</gatha>
    <hangnum nr="1651"/>
    <gatha type="1"> Sappaccayaṃ pariggayha, nāmarūpaṃ sabhāvato;</gatha>
    <gatha type="last">Diṭṭhikaṅkhāvitaraṇaṃ, patvā suddhiṃ tato paraṃ.</gatha>
    <hangnum nr="1652"/>
    <gatha type="1"> Atītānāgate khandhe, paccuppanne ca sāsave;</gatha>
    <gatha type="last">Kalāpato sammasitvā, sammaseyya tilakkhaṇaṃ.</gatha>
    <hangnum nr="1653"/>
    <gatha type="1"> Ādānanikkhepanato,</gatha>
    <gatha type="2">Vayovuddhatthagāmito;</gatha>
    <gatha type="3">Āhāratopi ututo,</gatha>
    <gatha type="last">Kammato cāpi cittato.</gatha>
    <hangnum nr="1654"/>
    <gatha type="1"> Dhammatārūpato cāpi, rūpasattakato naye;</gatha>
    <gatha type="last">Kalāpato yamakato, khaṇikā paṭipāṭito.</gatha>
    <hangnum nr="1655"/>
    <gatha type="1"> Diṭṭhimugghāṭayanto ca, mānamugghāṭayaṃ tathā;</gatha>
    <gatha type="last">Nikantipariyādāno, nāmasattakato naye.</gatha>
    <hangnum nr="1656"/>
    <gatha type="1"> Niccā ce na nirujjheyyuṃ, na bādheyyuṃ sukhā yadi;</gatha>
    <gatha type="last">Vase vatteyyumattā ce, tadabhāvā na tādisā.</gatha>
    <hangnum nr="1657"/>
    <gatha type="1"> Sambhavanti hi saṅkhārā, sati paccayasambhave;</gatha>
    <gatha type="last">Tato paccayanipphannā, avassaṃ bhedagāmino.</gatha>
    <hangnum nr="1658"/>
    <gatha type="1"> Tadaniccā khayaṭṭhena, dukkhā nāma bhayaṭṭhato;</gatha>
    <gatha type="last">Anattāsārakaṭṭhena, saṅkhārāti vibhāvayaṃ.</gatha>
    <hangnum nr="1659"/>
    <gatha type="1"> Kālena  sammase rūpaṃ, nāmaṃ kālena sammase;</gatha>
    <gatha type="last">Ajjhattañca bahiddhā ca, samāsabyāsato tato.</gatha>
    <hangnum nr="1660"/>
    <gatha type="1"> Yathopaṭṭhitabhedena, sammasanto samūhato;</gatha>
    <gatha type="last">Kalāpato sammasanamiti bhāveti paṇḍito.</gatha>
    <hangnum nr="1661"/>
    <gatha type="1"> Tassevaṃ sammasantassa, kammaññaṃ hoti mānasaṃ;</gatha>
    <gatha type="last">Sūpaṭṭhanti ca saṅkhārā, vodāyati ca bhāvanā.</gatha>
    <hangnum nr="1662"/>
    <gatha type="1"> Tato  paraṃ vipassanto, pariggaṇhāti paṇḍito;</gatha>
    <gatha type="last">Paccuppannasabhāvānaṃ, khandhānamudayabbayaṃ.</gatha>
    <hangnum nr="1663"/>
    <gatha type="1"> Taṇhāsammohakammehi,</gatha>
    <gatha type="2">Khandhapañcakasabhāvo;</gatha>
    <gatha type="3">Rūpamāhārato hoti,</gatha>
    <gatha type="last">Phassato vedanādayo.</gatha>
    <hangnum nr="1664"/>
    <gatha type="1"> Viññāṇaṃ nāmarūpamhā, sambhotīti ca passato;</gatha>
    <gatha type="last">Tassa paccayato hoti, khandhesudayadassanaṃ.</gatha>
    <hangnum nr="1665"/>
    <gatha type="1"> Taṇhādīnaṃ nirodhā ca,</gatha>
    <gatha type="2">Nirodho hoti passato;</gatha>
    <gatha type="3">Tathā vīsatidhā hoti,</gatha>
    <gatha type="last">Tattheva vayadassanaṃ.</gatha>
    <hangnum nr="1666"/>
    <gatha type="1"> Nibbattivipariṇāmalakkhaṇaṃ pana passato;</gatha>
    <gatha type="last">Khaṇato dasadhā nesamudayabbayadassanaṃ.</gatha>
    <hangnum nr="1667"/>
    <gatha type="1"> Itthaṃ paññāsadhā bhedo,</gatha>
    <gatha type="2">Khandhānamudayabbayo;</gatha>
    <gatha type="3">Āyatanādibhedopi,</gatha>
    <gatha type="last">Yojetabbo yathārahaṃ.</gatha>
    <hangnum nr="1668"/>
    <gatha type="1"> Tadevamanupassanto , khandhāyatanadhātuyo;</gatha>
    <gatha type="last">Aniccā dukkhānattāti, bhāveti bahudhā budho.</gatha>
    <hangnum nr="1669"/>
    <gatha type="1"> Bhāvanāpasutassevaṃ, passato bodhipakkhiyā;</gatha>
    <gatha type="last">Pātubhūtā pavattanti, visesena visāradā.</gatha>
    <hangnum nr="1670"/>
    <gatha type="1"> Salakkhaṇaparicchinne, tilakkhaṇavavatthite;</gatha>
    <gatha type="last">Chando sāsavasaṅkhāre, sāradaṃ pariyesati.</gatha>
    <hangnum nr="1671"/>
    <gatha type="1"> Tattha  pubbaṅgamaṃ hutvā, saṃpakkhandati mānasaṃ;</gatha>
    <gatha type="last">Saṅkappobhiniropeti, āharanto punappunaṃ.</gatha>
    <hangnum nr="1672"/>
    <gatha type="1"> Yathāvatthusabhāvena, tato saddhādhimuccati;</gatha>
    <gatha type="last">Sati sūpaṭṭhitā hoti, pariggayha sabhāvato.</gatha>
    <hangnum nr="1673"/>
    <gatha type="1"> Paññā sampaṭivijjhantī, samāhacca vipassati;</gatha>
    <gatha type="last">Paggahetvāna vāyāmo, paṭipādeti bhāvanaṃ.</gatha>
    <hangnum nr="1674"/>
    <gatha type="1"> Tato pītimano hoti, nipphāditamanoratho;</gatha>
    <gatha type="last">Pāmojjabahulo hutvā, passaddhadaratho pana.</gatha>
    <hangnum nr="1675"/>
    <gatha type="1"> Vikkhepuddhaccanittiṇṇo, samādhiyati niccalo;</gatha>
    <gatha type="last">Upekkhā bhāvanāvīthiṃ, adhiṭṭhāti tato paraṃ.</gatha>
    <hangnum nr="1676"/>
    <gatha type="1"> Āruḷhayoggācariyo, ājānīyaratho viya;</gatha>
    <gatha type="last">Vātābhāve padīpova, pasannekamukhaṭṭhitā.</gatha>
    <hangnum nr="1677"/>
    <gatha type="1"> Sukhumā nipuṇākārā, khuradhārāgatā viya;</gatha>
    <gatha type="last">Gaṇhantī bhāvanāgabbhaṃ, pavaḍḍhati vipassanā.</gatha>
    <hangnum nr="1678"/>
    <gatha type="1"> Sampattapaṭivedhassa,</gatha>
    <gatha type="2">Tassevaṃ taṃ vipassato;</gatha>
    <gatha type="3">Jāyateko upakleso,</gatha>
    <gatha type="last">Dasopaklesavatthukā.</gatha>
    <hangnum nr="1679"/>
    <gatha type="1"> Obhāso  pīti passaddhi, adhimokkho ca paggaho;</gatha>
    <gatha type="last">Sukhaṃ ñāṇamupaṭṭhānamupekkhā ca nikanti ca.</gatha>
    <hangnum nr="1680"/>
    <gatha type="1"> Jātesvetesu yaṃ kiñci, uḷāraṃ jātavimhayo;</gatha>
    <gatha type="last">Disvā vipassanāmaggā, vokkamitvā tato paraṃ.</gatha>
    <hangnum nr="1681"/>
    <gatha type="1"> Tamahaṃkāravikkhitto, assādento mamāyati;</gatha>
    <gatha type="last">Hotādhimāniko vātha, maññanto tamanuttaraṃ.</gatha>
    <hangnum nr="1682"/>
    <gatha type="1"> Siyā  cevamupakliṭṭhā, patitā vātha bhāvanā;</gatha>
    <gatha type="last">Tatthevaṃ paṭisaṅkhāya, paṭivijjhati paṇḍito.</gatha>
    <hangnum nr="1683"/>
    <gatha type="1"> Na taṇhādiṭṭhimānehi, pariyogāhahetuto;</gatha>
    <gatha type="last">Lakkhaṇālambaṇattā ca, lokiyāyaṃ vipassanā.</gatha>
    <hangnum nr="1684"/>
    <gatha type="1"> Diṭṭhimānanikantī ca, kummaggā paripanthakā;</gatha>
    <gatha type="last">Maggo visuddhiyā nāma, visuddhā ca vipassanā.</gatha>
    <hangnum nr="1685"/>
    <gatha type="1"> Sārathīva rathaṃ bhantamiti saṅkhāya sādhukaṃ;</gatha>
    <gatha type="last">Paviṭṭhamaggaṃ vikkhittaṃ, sampādeti yathā pure.</gatha>
    <hangnum nr="1686"/>
    <gatha type="1"> Itthaṃ magge amagge ca, yāthāvapaṭivedhakaṃ;</gatha>
    <gatha type="last">Maggāmaggavisuddhīti, ñāṇadassanamīritaṃ.</gatha>
    <hangnum nr="1687"/>
    <gatha type="1"> Cetopavattanākāramiti sallakkhayaṃ budho;</gatha>
    <gatha type="last">Sādhukaṃ paṭivijjhanto, sukhumaṃ nipuṇaṃ tato.</gatha>
    <hangnum nr="1688"/>
    <gatha type="1"> Paripanthe vimocetvā, bodhetvā bodhipakkhiye;</gatha>
    <gatha type="last">Bhāvanaṃ paṭipādento, punadevodayabbayaṃ.</gatha>
    <hangnum nr="1689"/>
    <gatha type="1"> Samadhiṭṭhāya medhāvī, vipassati tilakkhaṇaṃ;</gatha>
    <gatha type="last">Udayabbayañāṇanti, tamīrenti tato paraṃ.</gatha>
    <hangnum nr="1690"/>
    <gatha type="1"> Saṅkhārānaṃ vibhūtattā, sākārānaṃ visesato;</gatha>
    <gatha type="last">Tilakkhaṇānaṃ diṭṭhattā, saṅkhāresu sabhāvato.</gatha>
    <hangnum nr="1691"/>
    <gatha type="1"> Paripanthā  vimuttassa, maggāmaggavisuddhiyā;</gatha>
    <gatha type="last">Yathāvīthippavattassa, paṭipattivisuddhiyā.</gatha>
    <hangnum nr="1692"/>
    <gatha type="1"> Indriyānaṃ sutikkhattā, paripakkā vipassanā;</gatha>
    <gatha type="last">Udayamhā vimuccitvā, bhaṅge ṭhāti yathā kathaṃ.</gatha>
    <hangnum nr="1693"/>
    <gatha type="1"> Uppādo paccayāyatto, dhammānamiti nicchite;</gatha>
    <gatha type="last">Nirodhānugatā jāti, siddhāvassaṃ niyāmato.</gatha>
    <hangnum nr="1694"/>
    <gatha type="1"> Tatodayāva paṭṭhāya, atthāya sūriyo viya;</gatha>
    <gatha type="last">Vināsāya pavattantā, vayantevāti pekkhati.</gatha>
    <hangnum nr="1695"/>
    <gatha type="1"> Udayābhogamohāya , vayanticceva sabbathā;</gatha>
    <gatha type="last">Bhedassabhāvamārabbha, dhammesu sati tiṭṭhati.</gatha>
    <hangnum nr="1696"/>
    <gatha type="1"> Atītā ca niruddhāva, nirujjhissantināgatā;</gatha>
    <gatha type="last">Nirujjhanteva vattantā, iccevamanupassato.</gatha>
    <hangnum nr="1697"/>
    <gatha type="1"> Nijjharova giraggamhi, vārivoṇatapokkhare;</gatha>
    <gatha type="last">Padīpo viya jhāyanto, āraggeriva sāsapo.</gatha>
    <hangnum nr="1698"/>
    <gatha type="1"> Ātape viya ussāvo, parissāve jalaṃ viya;</gatha>
    <gatha type="last">Madditaṃ pheṇapiṇḍaṃva, loṇapiṇḍamivodake.</gatha>
    <hangnum nr="1699"/>
    <gatha type="1"> Udake daṇḍarājīva, vijjutāva valāhake;</gatha>
    <gatha type="last">Jalaṃ tattakapāleva, salile viya bubbuḷaṃ.</gatha>
    <hangnum nr="1700"/>
    <gatha type="1"> Vātabbhāhatatūlaṃva, tīraṃ pattāva vīciyo;</gatha>
    <gatha type="last">Phalaṃ bandhanamuttaṃva, tiṇānīva hutāvahe.</gatha>
    <hangnum nr="1701"/>
    <gatha type="1"> Jāyantāpi ca jiyyantā, miyyantā ca nirantaraṃ;</gatha>
    <gatha type="last">Nirodhāyābhidhāvantā, bhaṅgābhimukhapātino.</gatha>
    <hangnum nr="1702"/>
    <gatha type="1"> Vigacchantāva dissanti, khīyantantaradhāyino;</gatha>
    <gatha type="last">Viddhaṃsayantā saṅkhārā, patantā ca vināsino.</gatha>
    <hangnum nr="1703"/>
    <gatha type="1">Bhaṅgañāṇaṃ tamakkhātaṃ, yena ñāṇena passato;</gatha>
    <gatha type="last">Aniccantānudhāvanti, tividhāpi vipassanā.</gatha>
    <hangnum nr="1704"/>
    <gatha type="1"> Udayabbayabhaṅgesu, pākaṭā hi aniccatā;</gatha>
    <gatha type="last">Bhayādīnavanibbede, dukkhatānattatā tato.</gatha>
    <hangnum nr="1705"/>
    <gatha type="1"> Itthaṃ bhaṅgamadhiṭṭhāya, passantassa tilakkhaṇaṃ;</gatha>
    <gatha type="last">Saṅkhārā sabhayā hutvā, samupaṭṭhanti yogino.</gatha>
    <hangnum nr="1706"/>
    <gatha type="1"> Vāḷamigānubaddhāva, nimmujjantā viyaṇṇave;</gatha>
    <gatha type="last">Amanussagahitāva, parikkhittāva verihi.</gatha>
    <hangnum nr="1707"/>
    <gatha type="1"> Kaṇhasappasamālīḷhā , caṇḍahatthisamuṭṭhitā;</gatha>
    <gatha type="last">Papātāvāṭapakkhantā, patantāva hutāvahe.</gatha>
    <hangnum nr="1708"/>
    <gatha type="1"> Vajjhappattā mahācorā, chijjantā viya sīsato;</gatha>
    <gatha type="last">Sūlamāropiyantāva, pabbatenotthaṭā viya.</gatha>
    <hangnum nr="1709"/>
    <gatha type="1"> Jātisaṅkaṭapakkhantā, jarābyādhinipīḷitā;</gatha>
    <gatha type="last">Maraṇāsanisammaddā, mahābyasanabhāgino.</gatha>
    <hangnum nr="1710"/>
    <gatha type="1"> Maccunabbhāhatā niccaṃ, dukkhabhārasamotthaṭā;</gatha>
    <gatha type="last">Sokopāyāsanissandā, paridevaparāyaṇā.</gatha>
    <hangnum nr="1711"/>
    <gatha type="1"> Taṇhādiṭṭhimamattena, sattā etthādhimucchitā;</gatha>
    <gatha type="last">Baddhā bhayena baddhāva, muttāva bhayamuttakā.</gatha>
    <hangnum nr="1712"/>
    <gatha type="1"> Iti saṅkhāradhammesu, bhayuppattimudikkhato;</gatha>
    <gatha type="last">Bhayañāṇanti bhāsanti, bhayamuttā mahesayo.</gatha>
    <hangnum nr="1713"/>
    <gatha type="1"> Sabhayā puna saṅkhārā, sandissanti samantato;</gatha>
    <gatha type="last">Ahitāvahitāniccamādīnavaṃ nirantaraṃ.</gatha>
    <hangnum nr="1714"/>
    <gatha type="1"> Gūthakūpaṃva kuthitaṃ, bhasmacchannova pāvako;</gatha>
    <gatha type="last">Sarakkhasaṃva salilaṃ, savisaṃ viya bhojanaṃ.</gatha>
    <hangnum nr="1715"/>
    <gatha type="1"> Vanaṃ  vāḷamigākiṇṇaṃ, maggo coramahabbhayo;</gatha>
    <gatha type="last">Bhijjamānā mahānāvā, phalantā asanī yathā.</gatha>
    <hangnum nr="1716"/>
    <gatha type="1"> Āvudhākulasannaddhā, yuddhabhūmipatiṭṭhitā;</gatha>
    <gatha type="last">Saṅgatāva mahāsenā, ghorānatthaniyāmitā.</gatha>
    <hangnum nr="1717"/>
    <gatha type="1"> Rathaṃ cakkasamāruḷhaṃ, vuyhantaṃ vaḷavāmukhaṃ;</gatha>
    <gatha type="last">Kappuṭṭhānamahārambhaṃ, kappo pattantaro yathā.</gatha>
    <hangnum nr="1718"/>
    <gatha type="1"> Tathā  lokā tayopete,</gatha>
    <gatha type="2">Mahopaddavasaṅkulā;</gatha>
    <gatha type="3">Ḍayhantekādasaggīhi,</gatha>
    <gatha type="last">Paripphandaparāyaṇā.</gatha>
    <hangnum nr="1719"/>
    <gatha type="1"> Mahāraññamivādittaṃ, bhavayonigatiṭṭhiti-</gatha>
    <gatha type="last">Sattāvāsā samībhūtā, jalitaṅgārakāsukā.</gatha>
    <hangnum nr="1720"/>
    <gatha type="1"> Āsīvisā mahābhūtā, vadhakā khandhapañcakā;</gatha>
    <gatha type="last">Cakkhādayo suññā gāmā, gocarā gāmaghātakā.</gatha>
    <hangnum nr="1721"/>
    <gatha type="1"> Iccānayasamākiṇṇaṃ, bhavasāgaramaṇḍalaṃ;</gatha>
    <gatha type="last">Leṇaṃ tāṇaṃ patiṭṭhā vā, saraṇaṃ vā na vijjati.</gatha>
    <hangnum nr="1722"/>
    <gatha type="1"> Etthābhirodhino bālā, vaṅkaghastāva mīnakā;</gatha>
    <gatha type="last">Mahāsakaṭupabbuḷhā, mahabbhayapatiṭṭhitā.</gatha>
    <hangnum nr="1723"/>
    <gatha type="1"> Jāyamānāva jiyyantā, nānābyasanapīḷitā;</gatha>
    <gatha type="last">Vipattāvaṭṭapatitā, maraṇābaddhanicchayā.</gatha>
    <hangnum nr="1724"/>
    <gatha type="1"> Mohandhakārapihitā, caturoghasamotthaṭā;</gatha>
    <gatha type="last">Vitunnā dukkhasallena, vihaññanti vighātino.</gatha>
    <hangnum nr="1725"/>
    <gatha type="1"> Itthañca visapupphaṃva, nānānatthaphalāvahaṃ;</gatha>
    <gatha type="last">Dukkhānubandhasambādhaṃ, ābādhaṃva samuṭṭhitaṃ.</gatha>
    <hangnum nr="1726"/>
    <gatha type="1"> Āsīvisaṃva  kupitaṃ, ghoraṃ bhayanibandhanaṃ;</gatha>
    <gatha type="last">Asisūnaṃva sārambhaṃ, dukkhāyūhanakaṃ padaṃ.</gatha>
    <hangnum nr="1727"/>
    <gatha type="1"> Savidāhaparipphandapakkabandhamivodakaṃ;</gatha>
    <gatha type="last">Uppādañca pavattañca, nimittāyūhanaṃ tathā.</gatha>
    <hangnum nr="1728"/>
    <gatha type="1"> Paṭisandhiñca passantaṃ, ñāṇamādīnavaṃ mataṃ;</gatha>
    <gatha type="last">Tebhūmakesu tenāyamavuddhiṃ paṭivijjhati.</gatha>
    <hangnum nr="1729"/>
    <gatha type="1"> Bhayabheravapakkhante, bahvādīnavapaccaye;</gatha>
    <gatha type="last">Saṅkhāre samavekkhanto, nibbindati nirālayo.</gatha>
    <hangnum nr="1730"/>
    <gatha type="1"> Visaṃ  jīvitukāmova, verike viya bhīruko;</gatha>
    <gatha type="last">Supaṇṇaṃ nāgarājāva, coraṃ viya mahaddhano.</gatha>
    <hangnum nr="1731"/>
    <gatha type="1"> Dukkhānusayasambādhe, bādhamāne vibhāvayaṃ;</gatha>
    <gatha type="last">Saṃvejeti nirānande, paripanthabhayākule.</gatha>
    <hangnum nr="1732"/>
    <gatha type="1"> Suddho muttakarīsaṃva, suhito vamitaṃ viya;</gatha>
    <gatha type="last">Suvilittova duggandhaṃ, sunhāto aṅgaṇaṃ viya.</gatha>
    <hangnum nr="1733"/>
    <gatha type="1"> Rāgadosaparikliṭṭhe, caturāsavapūtike;</gatha>
    <gatha type="last">Hīnalokāmisāsāre, saṃklesavisadūsite.</gatha>
    <hangnum nr="1734"/>
    <gatha type="1"> Saṅkhārepi jigucchanto, nābhinandati paṇḍito;</gatha>
    <gatha type="last">Tassetaṃ nandinissaṭṭhaṃ, nibbidāñāṇamabravuṃ.</gatha>
    <hangnum nr="1735"/>
    <gatha type="1"> Sabhayādīnave disvā, saṅkhāre puna paṇḍito;</gatha>
    <gatha type="last">Nibbindanto tato tehi, parimuccitumicchati.</gatha>
    <hangnum nr="1736"/>
    <gatha type="1"> Mīnāva kumīne baddhā, pañjare viya pakkhino;</gatha>
    <gatha type="last">Coro cārakabaddhova, peḷāyantova pannago.</gatha>
    <hangnum nr="1737"/>
    <gatha type="1"> Paṅke sanno mahānāgo, cando rāhumukhaṃ gato;</gatha>
    <gatha type="last">Migo yathā pāsagato, tathā saṃsāracārake.</gatha>
    <hangnum nr="1738"/>
    <gatha type="1"> Avijjāpariyonaddhe , khandhapañcakasanthare;</gatha>
    <gatha type="last">Diṭṭhijālapaṭicchanne, vipallāsaparikkhite.</gatha>
    <hangnum nr="1739"/>
    <gatha type="1"> Pañcanīvaraṇābaddhe, mānatthambhasamussaye;</gatha>
    <gatha type="last">Icchāpapātagambhīre, vipattivinipātane.</gatha>
    <hangnum nr="1740"/>
    <gatha type="1"> Jarābyādhisamuppāde, dhūmaketupapattike;</gatha>
    <gatha type="last">Kodhūpanāhadahane, sokopāyāsadhūpite.</gatha>
    <hangnum nr="1741"/>
    <gatha type="1"> Madappamādāvarodhe, bhavataṇhāvakaḍḍhane;</gatha>
    <gatha type="last">Vippayogasamuttāse, niccāpāyabhayākule.</gatha>
    <hangnum nr="1742"/>
    <gatha type="1"> Chālambābhihate  niccaṃ, phassadvārādhikuṭṭane;</gatha>
    <gatha type="last">Sañcetanākāraṇike, vedanākammakāraṇe.</gatha>
    <hangnum nr="1743"/>
    <gatha type="1"> Anatthālāpanigghose, klesarakkhasalālite;</gatha>
    <gatha type="last">Maraṇārambhaniṭṭhāne, baddho muttiṃ gavesati.</gatha>
    <hangnum nr="1744"/>
    <gatha type="1"> Aggiṃ viya ca samphuṭṭha-masuciṃ gahitaṃ viya;</gatha>
    <gatha type="last">Petaṃ khāditukāmaṃva, vikkantentamivāvudhaṃ.</gatha>
    <hangnum nr="1745"/>
    <gatha type="1"> Mahābyasanupassaṭṭhe, saṅkhāre mottumicchato;</gatha>
    <gatha type="last">Muccitukamyatāñāṇamuppannanti pavuccati.</gatha>
    <hangnum nr="1746"/>
    <gatha type="1"> Dujjahe palibajjhante, ganthānusayasaṅgame;</gatha>
    <gatha type="last">Taṇhupādānagahaṇe, nandirāgānubandhane.</gatha>
    <hangnum nr="1747"/>
    <gatha type="1"> Diṭṭhimānamadatthaddhe, lobhapāsanirantare;</gatha>
    <gatha type="last">Saṃyojanamahādugge, cirakālappapañcite.</gatha>
    <hangnum nr="1748"/>
    <gatha type="1"> Saṅkhāre muñcataccantaṃ, āvijjhitvāva pannagaṃ;</gatha>
    <gatha type="last">Lakkhaṇānupanijjhāya, sukhumaṃ pana yoniso.</gatha>
    <hangnum nr="1749"/>
    <gatha type="1"> Majjhattagahaṇo tasmā, nirapekkhavimuttiyā;</gatha>
    <gatha type="last">Vaggulīvāphalaṃ rukkhaṃ, vīmaṃsati visesato.</gatha>
    <hangnum nr="1750"/>
    <gatha type="1"> Vihataṃ  viya kappāsaṃ, vihananto punappunaṃ;</gatha>
    <gatha type="last">Gandhaṃ viya ca pisento, pisitaṃyeva sādhukaṃ.</gatha>
    <hangnum nr="1751"/>
    <gatha type="1"> Aniccā dukkhānattāti, satimā susamāhito;</gatha>
    <gatha type="last">Āhacca paṭivijjhanto, lakkhaṇāni vipassati.</gatha>
    <hangnum nr="1752"/>
    <gatha type="1"> Vipassantassa tassevaṃ, paṭisaṅkhānupassanā-</gatha>
    <gatha type="last">Ñāṇamiccāhu nipuṇaṃ, vicinantaṃ visāradā.</gatha>
    <hangnum nr="1753"/>
    <gatha type="1"> Iti sammā vipassanto, sacchikatvā tilakkhaṇaṃ;</gatha>
    <gatha type="last">Yathābhūtasabhāvena, tatthevamanupassati.</gatha>
    <hangnum nr="1754"/>
    <gatha type="1"> Aniccā  vata saṅkhārā, niccāti gahitā pure;</gatha>
    <gatha type="last">Dukkhāva sukhato diṭṭhā, anattāva panattato.</gatha>
    <hangnum nr="1755"/>
    <gatha type="1"> Aniccā dukkhānattā ca, saṅkhatā puna sabbathā;</gatha>
    <gatha type="last">Alabbhaneyyadhammā ca, tathevākāmakāriyā.</gatha>
    <hangnum nr="1756"/>
    <gatha type="1"> Dhātumattā parādhīnā, attādheyyavivajjitā;</gatha>
    <gatha type="last">Maccudheyyavasānītā, upadhihatagocarā.</gatha>
    <hangnum nr="1757"/>
    <gatha type="1"> Ahaṃ mamanti vohāro, paro vātha parassa vā;</gatha>
    <gatha type="last">Attā vā attanīyaṃ vā, vatthuto natthi katthaci.</gatha>
    <hangnum nr="1758"/>
    <gatha type="1"> Yathāpi aṅgasambhārā, hoti saddo ratho iti;</gatha>
    <gatha type="last">Evaṃ khandhesu santesu, hoti sattoti sammuti.</gatha>
    <hangnum nr="1759"/>
    <gatha type="1"> Tattha kappenti attānaṃ, bālā dummedhino janā;</gatha>
    <gatha type="last">Ajjhattaṃ vā bahiddhā vā, passato natthi kiñcanaṃ.</gatha>
    <hangnum nr="1760"/>
    <gatha type="1"> Sukhito dukkhito vātha, puggalo nāma katthaci;</gatha>
    <gatha type="last">Vatthuto natthi sabbattha, saṅkhārā taṃsabhāvino.</gatha>
    <hangnum nr="1761"/>
    <gatha type="1"> Jāyamānā ca jiyyantā, miyyamānā ca saṅkhatā;</gatha>
    <gatha type="last">Attāva dukkhitā hete, na tu dukkhāya kassaci.</gatha>
    <hangnum nr="1762"/>
    <gatha type="1"> Dukkhameva  hi sambhoti, dukkhaṃ tiṭṭhati veti ca;</gatha>
    <gatha type="last">Nāññatra dukkhā sambhoti, nāññaṃ dukkhā nirujjhati.</gatha>
    <hangnum nr="1763"/>
    <gatha type="1"> Ettha gayhūpagaṃ natthi, palāsetaṃ papañcitaṃ;</gatha>
    <gatha type="last">Niruddhassa samāyūhā, niratthakasamubbhavā.</gatha>
    <hangnum nr="1764"/>
    <gatha type="1"> Aniccā hontu saṅkhārā, dukkhitā vā mamettha kiṃ;</gatha>
    <gatha type="last">Anattā vāti? Saṅkhārupekkhāñāṇaṃ pavattati.</gatha>
    <hangnum nr="1765"/>
    <gatha type="1"> Iti disvā yathābhūtaṃ, yāva bhaṅgā tato paraṃ;</gatha>
    <gatha type="last">Gaṇhantī bhāvanāgabbhaṃ, paripakkā vipassanā.</gatha>
    <hangnum nr="1766"/>
    <gatha type="1"> Avassaṃ bhaṅganiṭṭhāne, bhayādīnavanicchite;</gatha>
    <gatha type="last">Nibbinditvā virajjanto, paṭisaṅkhāyupekkhati.</gatha>
    <hangnum nr="1767"/>
    <gatha type="1"> Tattha  muttakarīsaṃva, kheḷapiṇḍaṃva ujjhitaṃ;</gatha>
    <gatha type="last">Vissaṭṭhaparaputtaṃva, vissaṭṭhabhariyaṃ viya.</gatha>
    <hangnum nr="1768"/>
    <gatha type="1"> Pavattañca nimittañca, paṭisaṅkhāyupekkhato;</gatha>
    <gatha type="last">Sabbasaṅkhāradhammesu, gatiyonibhavesu vā.</gatha>
    <hangnum nr="1769"/>
    <gatha type="1"> Vāri pokkharapatteva, sūcikaggeva sāsapo;</gatha>
    <gatha type="last">Khittaṃ kukkuṭapattaṃva, daddulaṃva hutāvahe.</gatha>
    <hangnum nr="1770"/>
    <gatha type="1"> Na pasārīyatī cittaṃ, na tu sajjati bajjhati;</gatha>
    <gatha type="last">Ālayā patilīyanti, parivattati vaṭṭato.</gatha>
    <hangnum nr="1771"/>
    <gatha type="1"> Sītaṃ ghammābhitattova,</gatha>
    <gatha type="2">Chātajjhattova bhojanaṃ;</gatha>
    <gatha type="3">Pipāsitova pānīyaṃ,</gatha>
    <gatha type="last">Byādhitova mahosadhaṃ.</gatha>
    <hangnum nr="1772"/>
    <gatha type="1"> Bhīto khemantabhūmiṃva, duggatova mahānidhiṃ;</gatha>
    <gatha type="last">Añjasaṃ maggamuḷhova, dīpaṃ viya ca aṇṇave.</gatha>
    <hangnum nr="1773"/>
    <gatha type="1"> Ajarāmaramaccantaṃ , asaṅkhāramanāsavaṃ;</gatha>
    <gatha type="last">Sabbadukkhakkhayaṃ ṭhānaṃ, nibbānamabhikaṅkhati.</gatha>
    <hangnum nr="1774"/>
    <gatha type="1"> Vuṭṭhānagāminī cāyaṃ, sikhappattā vipassanā;</gatha>
    <gatha type="last">Sakuṇī tīradassīva, sānulomā pavattati.</gatha>
    <hangnum nr="1775"/>
    <gatha type="1"> Appavattamanimittaṃ, passanto pana santato;</gatha>
    <gatha type="last">Pakkhīva nipphalaṃ rukkhaṃ, hitvā vuṭṭhāti saṅkhatā.</gatha>
    <hangnum nr="1776"/>
    <gatha type="1"> Upacārasamādhīti, kāmāvacarabhāvanā;</gatha>
    <gatha type="last">Muttoyaṃ lokiyo maggo, pubbabhāgavipassanā.</gatha>
    <hangnum nr="1777"/>
    <gatha type="1"> Paripakkā kamenevaṃ, paribhāvitabhāvanā;</gatha>
    <gatha type="last">Pariccajantī saṅkhāre, pakkhandantī asaṅkhate.</gatha>
    <hangnum nr="1778"/>
    <gatha type="1"> Janetānuttaraṃ  magga-māsevanavisesato;</gatha>
    <gatha type="last">Kaṭṭhasaṅghaṭṭanā jātā, accidhūmāva bhāsuraṃ.</gatha>
    <hangnum nr="1779"/>
    <gatha type="1"> Uggacchati yathādicco, purakkhatvāruṇaṃ tathā;</gatha>
    <gatha type="last">Vipassanaṃ purakkhatvā, maggadhammo pavattati.</gatha>
    <hangnum nr="1780"/>
    <gatha type="1"> Tathā pavattamāno ca, nibbānapadagocaro;</gatha>
    <gatha type="last">Vimokkhattayanāmena, yathārahamasesato.</gatha>
    <hangnum nr="1781"/>
    <gatha type="1"> Klesadūsitasantāne, abhihantvā vigacchati;</gatha>
    <gatha type="last">Ekacittakkhaṇuppādo, asanī viya pabbataṃ.</gatha>
    <hangnum nr="1782"/>
    <gatha type="1"> Pubbe vuttanayeneva, appanānayamīraye;</gatha>
    <gatha type="last">Pādakajjhānabhedena, jhānaṅganiyamo bhave.</gatha>
    <hangnum nr="1783"/>
    <gatha type="1"> Parikammopacārānu-lomasaṅkhātagocarā;</gatha>
    <gatha type="last">Yaṃ kiñci lakkhaṇākāraṃ, vipassantā pavattare.</gatha>
    <hangnum nr="1784"/>
    <gatha type="1"> Tato gotrabhu nibbāna-mālambitvāna jāyati;</gatha>
    <gatha type="last">Bahiddhā khandhato tasmā, vuṭṭhānanti pavuccati.</gatha>
    <hangnum nr="1785"/>
    <gatha type="1"> Tato maggo kilesamhā, vimuccanto pavattati;</gatha>
    <gatha type="last">Vuṭṭhānaṃ ubhato tasmā, khandhato ca kilesato.</gatha>
    <hangnum nr="1786"/>
    <gatha type="1"> Dve tathā tīṇi vā honti, phalāni ca tato paraṃ;</gatha>
    <gatha type="last">Bhavaṅgapāto taṃ chetvā, jāyate paccavekkhaṇā.</gatha>
    <hangnum nr="1787"/>
    <gatha type="1"> Maggaṃ phalañca nibbānaṃ, paccavekkhati paṇḍito;</gatha>
    <gatha type="last">Hīne kilese sese ca, paccavekkhati vā na vā.</gatha>
    <hangnum nr="1788"/>
    <gatha type="1"> Bhāvetvā paṭhamaṃ magga-mitthamādiphale ṭhito;</gatha>
    <gatha type="last">Tato paraṃ pariggayha, nāmarūpaṃ yathā pure.</gatha>
    <hangnum nr="1789"/>
    <gatha type="1"> Kamena ca vipassanto, punadeva yathārahaṃ;</gatha>
    <gatha type="last">Yathānukkamamappeti, sakadāgāmiādayo.</gatha>
    <hangnum nr="1790"/>
    <gatha type="1"> Itthaṃ  vibhattaparipākavibhāvanāyaṃ,</gatha>
    <gatha type="2">Buddhānubuddhaparibhāvitabhāvanāyaṃ;</gatha>
    <gatha type="3">Paccuddhareti bhavasāgarapāragāmī,</gatha>
    <gatha type="last">Maggo mahesi guṇasāgarapāragāmī.</gatha>
    <hangnum nr="1791"/>
    <gatha type="1"> Iccetaṃ dasavidha bhāvanāvibhāgaṃ,</gatha>
    <gatha type="2">Bhāvetvā paramahitāvahaṃ kamena;</gatha>
    <gatha type="3">Papponti padamajarāmaraṃ cirāya,</gatha>
    <gatha type="last">Saṃklesaṃ sakalamavassajanti dhīrā.</gatha>
    <centered>Iti nāmarūpaparicchede dasāvatthāvibhāgo nāma</centered>
    <centered>Dvādasamo paricchedo.</centered>
  </text>
</tree>
