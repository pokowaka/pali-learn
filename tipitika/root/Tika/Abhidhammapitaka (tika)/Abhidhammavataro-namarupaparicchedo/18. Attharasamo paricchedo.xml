<?xml version='1.0' encoding='UTF-8'?>
<tree text="18. A&#x1E6D;&#x1E6D;h&#x101;rasamo paricchedo" target="text">
  <text>
    <subhead>Diṭṭhivisuddhiniddeso</subhead>
    <hangnum nr="1170"/>
    <gatha type="1"> Samādhiṃ  pana sābhiññaṃ, bhāvetvā tadanantaraṃ;</gatha>
    <gatha type="last">Bhāvetabbā yato paññā, bhikkhunā tena dhīmatā.</gatha>
    <hangnum nr="1171"/>
    <gatha type="1"> Tatohaṃ  dāni vakkhāmi, paññābhāvanamuttamaṃ;</gatha>
    <gatha type="last">Samāseneva bhikkhūnaṃ, paraṃ pītisukhāvahaṃ.</gatha>
    <hangnum nr="1172"/>
    <gatha type="1"> Kā paññā pana ko cattho,</gatha>
    <gatha type="2">Kimassā lakkhaṇādikaṃ;</gatha>
    <gatha type="3">Katidhā sā kathaṃ tena,</gatha>
    <gatha type="last">Bhāvetabbāti vuccate. –</gatha>
    <hangnum nr="1173"/>
    <gatha type="1"> Paññā vipassanāpaññā, puññacittasamāyutā;</gatha>
    <gatha type="last">Pajānātīti paññā sā, jānanā vā pakārato.</gatha>
    <hangnum nr="1174"/>
    <gatha type="1"> Saññāviññāṇapaññānaṃ, ko viseso kimantaraṃ;</gatha>
    <gatha type="last">Saññāviññāṇapaññānaṃ, jānanatte samepi ca.</gatha>
    <hangnum nr="1175"/>
    <gatha type="1"> Yā sañjānanamattaṃva, saññā nīlādito pana;</gatha>
    <gatha type="last">Lakkhaṇappaṭivedhaṃ tu, kātuṃ sakkoti neva sā.</gatha>
    <hangnum nr="1176"/>
    <gatha type="1"> Viññāṇaṃ pana jānāti, nīlapītādigocaraṃ;</gatha>
    <gatha type="last">Sakkotipi aniccādilakkhaṇaṃ paṭivijjhituṃ.</gatha>
    <hangnum nr="1177"/>
    <gatha type="1"> Ussakkitvā na sakkoti, maggaṃ pāpetumeva taṃ;</gatha>
    <gatha type="last">Paññā vuttanayaṃ kātuṃ, sakkoti tividhampi taṃ.</gatha>
    <hangnum nr="1178"/>
    <gatha type="1"> Imesaṃ pana tiṇṇampi, viseso samudīrito;</gatha>
    <gatha type="last">Sabbesaṃ pana dhammānaṃ, sabhāvapaṭivedhanaṃ.</gatha>
    <hangnum nr="1179"/>
    <gatha type="1"> Lakkhaṇaṃ pana paññāya, lakkhaṇaññūhi dīpitaṃ;</gatha>
    <gatha type="last">Sammohanandhakārassa, viddhaṃsanarasā matā.</gatha>
    <hangnum nr="1180"/>
    <gatha type="1"> Asammohapaccupaṭṭhānā , samādhāsannakāraṇā;</gatha>
    <gatha type="last">Evamettha ca viññeyyā, paññāya lakkhaṇādikā.</gatha>
    <paragraph>Katidhāti  ettha –</paragraph>
    <hangnum nr="1181"/>
    <gatha type="1"> Lakkhaṇenekadhā vuttā,</gatha>
    <gatha type="2">Lokikālokikā dvidhā;</gatha>
    <gatha type="3">Lokiyenettha maggena,</gatha>
    <gatha type="last">Yuttā sā lokikā siyā.</gatha>
    <hangnum nr="1182"/>
    <gatha type="1"> Lokuttarena  maggena, yuttā lokuttarā matā;</gatha>
    <gatha type="last">Tividhāpi siyā paññā, cintāsutamayādito.</gatha>
    <hangnum nr="1183"/>
    <gatha type="1"> Tatthattanova cintāya, nipphannattāti tassa sā;</gatha>
    <gatha type="last">Hoti cintāmayā paññā, bhūripaññena desitā.</gatha>
    <hangnum nr="1184"/>
    <gatha type="1"> Parato pana sutvāna, laddhā paññā ayaṃ idha;</gatha>
    <gatha type="last">Suteneva ca nipphannā, paññā sutamayā matā.</gatha>
    <hangnum nr="1185"/>
    <gatha type="1"> Yathā vāpi tathā cettha, bhāvanāya vasena tu;</gatha>
    <gatha type="last">Nipphannā appanāpattā, paññā sā bhāvanāmayā.</gatha>
    <hangnum nr="1186"/>
    <gatha type="1"> Paṭisambhidācatukkassa, vasena catudhā siyā;</gatha>
    <gatha type="last">Atthadhammaniruttīsu, ñāṇaṃ ñāṇesu tīsupi.</gatha>
    <hangnum nr="1187"/>
    <gatha type="1"> Yaṃ kiñci paccayuppannaṃ, vipākā ca kriyā tathā;</gatha>
    <gatha type="last">Nibbānaṃ bhāsitattho ca, pañcete atthasaññitā.</gatha>
    <hangnum nr="1188"/>
    <gatha type="1"> Phalanibbattako hetu, ariyamaggo ca bhāsitaṃ;</gatha>
    <gatha type="last">Kusalākusalañceti, pañcete dhammasaññitā.</gatha>
    <hangnum nr="1189"/>
    <gatha type="1"> Tasmiṃ atthe ca dhamme ca, yā sabhāvanirutti tu;</gatha>
    <gatha type="last">Niruttīti ca niddiṭṭhā, niruttikusalena sā.</gatha>
    <hangnum nr="1190"/>
    <gatha type="1"> Ñāṇaṃ ārammaṇaṃ katvā, tividhaṃ paccavekkhato;</gatha>
    <gatha type="last">Tesu ñāṇesu yaṃ ñāṇaṃ, paṭibhānanti taṃ mataṃ.</gatha>
    <hangnum nr="1191"/>
    <gatha type="1"> Pariyattiparipucchāhi , savanādhigamehi ca;</gatha>
    <gatha type="last">Pubbayogena gacchanti, pabhedaṃ paṭisambhidā.</gatha>
    <paragraph>Kathaṃ bhāvetabbāti ettha –</paragraph>
    <hangnum nr="1192"/>
    <gatha type="1"> Khandhādīsu hi dhammesu, bhūmibhūtesu yoginā;</gatha>
    <gatha type="last">Uggahādivasenettha, katvā paricayaṃ pana.</gatha>
    <hangnum nr="1193"/>
    <gatha type="1">Sīlaṃ cittavisuddhiñca, sampādetvā tato paraṃ;</gatha>
    <gatha type="last">Diṭṭhisuddhādayo pañca, sampādentena suddhiyā.</gatha>
    <hangnum nr="1194"/>
    <gatha type="1"> Tāya paññāya yuttena, bhītena jananādito;</gatha>
    <gatha type="last">Bhāvetabbā bhavābhāvaṃ, patthayantena bhikkhunā.</gatha>
    <hangnum nr="1195"/>
    <gatha type="1"> Rūpañca vedanā saññā, saṅkhārā ceva sabbaso;</gatha>
    <gatha type="last">Viññāṇañceti pañcete, khandhā sambuddhadesitā.</gatha>
    <hangnum nr="1196"/>
    <gatha type="1"> Tattha yaṃ kiñci rūpaṃ taṃ, atītānāgatādikaṃ;</gatha>
    <gatha type="last">Ajjhattaṃ vā bahiddhā vā, sukhumoḷārikampi vā.</gatha>
    <hangnum nr="1197"/>
    <gatha type="1"> Hīnaṃ vāpi paṇītaṃ vā, yaṃ dūre yañca santike;</gatha>
    <gatha type="last">Sabbaṃ tamekato katvā, rūpakkhandhoti vuccati.</gatha>
    <hangnum nr="1198"/>
    <gatha type="1"> Itaresupi yaṃ kiñci, taṃ vedayitalakkhaṇaṃ;</gatha>
    <gatha type="last">Sabbaṃ tamekato katvā, vedanākkhandhatā katā.</gatha>
    <hangnum nr="1199"/>
    <gatha type="1"> Cittajaṃ  pana yaṃ kiñci, taṃ sañjānanalakkhaṇaṃ;</gatha>
    <gatha type="last">Sabbaṃ tamekato katvā, saññākkhandhoti vuccati.</gatha>
    <hangnum nr="1200"/>
    <gatha type="1"> Yaṃ kiñci cittasambhūtaṃ, abhisaṅkhāralakkhaṇaṃ;</gatha>
    <gatha type="last">Sabbaṃ tamekato katvā, saṅkhārakkhandhatā katā.</gatha>
    <hangnum nr="1201"/>
    <gatha type="1"> Tattha cittaṃ tu yaṃ kiñci, taṃ vijānanalakkhaṇaṃ;</gatha>
    <gatha type="last">Sabbaṃ tamekato katvā, viññāṇakkhandhatā katā.</gatha>
    <hangnum nr="1202"/>
    <gatha type="1"> Cattāro  ca mahābhūtā, upādā catuvīsati;</gatha>
    <gatha type="last">Aṭṭhavīsatidhā cetaṃ, rūpaṃ rūpanti gaṇhati.</gatha>
    <hangnum nr="1203"/>
    <gatha type="1"> Ekāsītiyā  cittena, saṃyuttā vedanādayo;</gatha>
    <gatha type="last">Vedanāsaññāsaṅkhāra-viññāṇakkhandhasaññitā.</gatha>
    <hangnum nr="1204"/>
    <gatha type="1"> Cattārorūpino khandhe, nāmanti parigaṇhati;</gatha>
    <gatha type="last">Rūpakkhandho bhave rūpaṃ, nāmakkhandhā arūpino.</gatha>
    <hangnum nr="1205"/>
    <gatha type="1"> Ruppanalakkhaṇaṃ rūpaṃ, nāmaṃ namanalakkhaṇaṃ;</gatha>
    <gatha type="last">Iti saṅkhepato nāma-rūpaṃ so parigaṇhati.</gatha>
    <hangnum nr="1206"/>
    <gatha type="1"> Phālento viya tālassa, kandaṃ tu yamakaṃ dvidhā;</gatha>
    <gatha type="last">Vavatthapeti nāmañca, rūpañcāti dvidhā pana.</gatha>
    <hangnum nr="1207"/>
    <gatha type="1"> Nāmato rūpato añño,</gatha>
    <gatha type="2">Satto vā puggalopi vā;</gatha>
    <gatha type="3">Attā vā koci natthīti,</gatha>
    <gatha type="last">Niṭṭhaṃ gacchati sabbadā.</gatha>
    <hangnum nr="1208"/>
    <gatha type="1"> Evaṃ vavatthapetvā so, nāmarūpaṃ sabhāvato;</gatha>
    <gatha type="last">Sattasammohaghātatthaṃ, bahusuttavasenidha.</gatha>
    <hangnum nr="1209"/>
    <gatha type="1"> Nāmarūpamattaññeva, natthi kocidha puggalo;</gatha>
    <gatha type="last">Evamettha paṇḍito poso, vavatthapeti taṃ pana.</gatha>
    <paragraph>Vuttaṃ hetaṃ –</paragraph>
    <hangnum nr="1210"/>
    <gatha type="1"> ‘‘Yathāpi aṅgasambhārā,</gatha>
    <gatha type="3">Hoti saddo ratho iti;</gatha>
    <gatha type="3">Evaṃ khandhesu santesu,</gatha>
    <gatha type="last">Hoti sattoti sammutī’’ti.</gatha>
    <hangnum nr="1211"/>
    <gatha type="1"> Yathāpi  dāruyantampi, nijjīvañca nirīhakaṃ;</gatha>
    <gatha type="last">Dārurajjusamāyoge, taṃ gacchatipi tiṭṭhati.</gatha>
    <hangnum nr="1212"/>
    <gatha type="1"> Tathedaṃ nāmarūpampi, nijjīvañca nirīhakaṃ;</gatha>
    <gatha type="last">Aññamaññasamāyoge, taṃ gacchatipi tiṭṭhati.</gatha>
    <paragraph>Tenāhu porāṇā –</paragraph>
    <hangnum nr="1213"/>
    <gatha type="1"> ‘‘Nāmañca  rūpañca idhatthi saccato,</gatha>
    <gatha type="2">Na hettha satto manujo ca vijjati;</gatha>
    <gatha type="3">Suññaṃ idaṃ yantamivābhisaṅkhataṃ,</gatha>
    <gatha type="last">Dukkhassa puñjo tiṇakaṭṭhasādiso’’ti.</gatha>
    <hangnum nr="1214"/>
    <gatha type="1"> Aññamaññūpanissāya , daṇḍakesu ṭhitesu hi;</gatha>
    <gatha type="last">Ekasmiṃ patamāne tu, tatheva patatītaro.</gatha>
    <paragraph>Tenāhu porāṇā –</paragraph>
    <hangnum nr="1215"/>
    <gatha type="1"> ‘‘Yamakaṃ nāmarūpañca, ubho aññoññanissitā;</gatha>
    <gatha type="last">Ekasmiṃ bhijjamānasmiṃ, ubho bhijjanti paccayā’’ti.</gatha>
    <hangnum nr="1216"/>
    <gatha type="1"> Utinnaṃ nāmarūpānaṃ, nāmaṃ nittejamettha taṃ;</gatha>
    <gatha type="last">Sakeneva hi tejena, na sakkoti pavattituṃ.</gatha>
    <hangnum nr="1217"/>
    <gatha type="1"> Na byāharati no seti, na tiṭṭhati na gacchati;</gatha>
    <gatha type="last">Na bhedeti na coreti, na bhuñjati na khādati.</gatha>
    <hangnum nr="1218"/>
    <gatha type="1"> Tathā rūpampi nittejaṃ, vinā nāmañca sabbathā;</gatha>
    <gatha type="last">Sakeneva hi tejena, na sakkoti pavattituṃ.</gatha>
    <hangnum nr="1219"/>
    <gatha type="1"> Bhuñjāmīti pivāmīti, khādāmīti tatheva ca;</gatha>
    <gatha type="last">Rodāmīti hasāmīti, rūpassetaṃ na vijjati.</gatha>
    <hangnum nr="1220"/>
    <gatha type="1"> Nāmaṃ  nissāya rūpaṃ tu, rūpaṃ nissāya nāmakaṃ;</gatha>
    <gatha type="last">Pavattati sadā sabbaṃ, pañcavokārabhūmiyaṃ.</gatha>
    <hangnum nr="1221"/>
    <gatha type="1"> Imassa pana atthassa, āvibhāvatthameva ca;</gatha>
    <gatha type="last">Jaccandhapīṭhasappīnaṃ, vattabbā upamā idha.</gatha>
    <hangnum nr="1222"/>
    <gatha type="1"> Yathā hi nāvaṃ nissāya, manussā yanti aṇṇave;</gatha>
    <gatha type="last">Evaṃ rūpampi nissāya, nāmakāyo pavattati.</gatha>
    <hangnum nr="1223"/>
    <gatha type="1"> Yathā  manusse nissāya, nāvā gacchati aṇṇave;</gatha>
    <gatha type="last">Evaṃ nāmampi nissāya, rūpakāyo pavattati.</gatha>
    <hangnum nr="1224"/>
    <gatha type="1"> Sattasaññaṃ vinodetvā, nāmarūpassa sabbathā;</gatha>
    <gatha type="last">Yāthāvadassanaṃ etaṃ, ‘‘diṭṭhisuddhī’’ti vuccati.</gatha>
    <hangnum nr="1225"/>
    <gatha type="1"> Parimuccitukāmo ca, dukkhato jātiādito;</gatha>
    <gatha type="last">Antadvayaṃ vivajjetvā, bhāvaye pana paṇḍito.</gatha>
    <hangnum nr="1226"/>
    <gatha type="1"> Diṭṭhivisuddhimimaṃ parisuddhaṃ,</gatha>
    <gatha type="2">Suṭṭhutaraṃ tu karoti naro yo;</gatha>
    <gatha type="3">Diṭṭhigatāni malāni asesaṃ,</gatha>
    <gatha type="last">Nāsamupenti hi tassa narassa.</gatha>
    <centered>Iti abhidhammāvatāre diṭṭhivisuddhiniddeso nāma</centered>
    <centered>Aṭṭhārasamo paricchedo.</centered>
  </text>
</tree>
