<?xml version='1.0' encoding='UTF-8'?>
<tree text="6. Cha&#x1E6D;&#x1E6D;ho paricchedo" target="text">
  <text>
    <subhead>Rūpavibhāgo</subhead>
    <hangnum nr="481"/>
    <gatha type="1"> Iti pañcapariccheda-paricchinnatthasaṅgahaṃ;</gatha>
    <gatha type="last">Nāmadhammamasesena, vibhāvetvā sabhāvato.</gatha>
    <hangnum nr="482"/>
    <gatha type="1"> Sappabhedaṃ pavakkhāmi, rūpadhammamito paraṃ;</gatha>
    <gatha type="last">Bhūtopādāyabhedena, duvidhampi pakāsitaṃ.</gatha>
    <hangnum nr="483"/>
    <gatha type="1"> Uddesalakkhaṇādīhi, vibhāgajanakā tathā;</gatha>
    <gatha type="last">Kalāpuppattito cāpi, yathānukkamato kathaṃ?</gatha>
    <hangnum nr="484"/>
    <gatha type="1"> Ruppatīti  bhave rūpavikārappaccayesati;</gatha>
    <gatha type="last">Rūparūpaṃ tathā rūpapariyāpannatoparaṃ.</gatha>
    <hangnum nr="485"/>
    <gatha type="1"> Bhūtarūpaṃ tu pathavī, āpo tejo tathāparo;</gatha>
    <gatha type="last">Vāyo ca bhavatūpādārūpametthāti bhāsitaṃ.</gatha>
    <hangnum nr="486"/>
    <gatha type="1"> Bhūtarūpamupādāya , pavattati na caññathā;</gatha>
    <gatha type="last">Iccupādāyarūpanti, rūpaṃ sesamudīritaṃ.</gatha>
    <hangnum nr="487"/>
    <gatha type="1"> Cakkhu sotañca ghānañca, jivhā kāyoti pañcadhā;</gatha>
    <gatha type="last">Pasādarūpamakkhātaṃ, nopasādaṃ panetaraṃ.</gatha>
    <hangnum nr="488"/>
    <gatha type="1"> Rūpasaddagandharasā, phoṭṭhabbamiti pañcadhā;</gatha>
    <gatha type="last">Rūpaṃ pasādavisayaṃ, pasādo gocaraṃparaṃ.</gatha>
    <hangnum nr="489"/>
    <gatha type="1"> Itthattaṃ purisattañca, bhāvarūpamudīritaṃ;</gatha>
    <gatha type="last">Jīvitindriyarūpanti, upādinnapavattikaṃ.</gatha>
    <hangnum nr="490"/>
    <gatha type="1"> Vatthurūpaṃ tu hadayaṃ, yaṃ dhātudvayanissayaṃ;</gatha>
    <gatha type="last">Kabaḷīkāramāhārarūpamiccāhu paṇḍitā.</gatha>
    <hangnum nr="491"/>
    <gatha type="1"> Rūpadhammasabhāvattā, rūpanti paridīpitaṃ;</gatha>
    <gatha type="last">Iccevamaṭṭhārasadhā, rūparūpamudīritaṃ.</gatha>
    <hangnum nr="492"/>
    <gatha type="1"> Anipphannasabhāvattā, rūpākāropalakkhitaṃ;</gatha>
    <gatha type="last">Anipphannaṃ nāma rūpaṃ, dasadhā paridīpitaṃ.</gatha>
    <hangnum nr="493"/>
    <gatha type="1"> Rūpapparicchedaṃ rūpamiccākāso pakāsito;</gatha>
    <gatha type="last">Kāyabbacīviññattikaṃ, dvayaṃ viññattirūpakaṃ.</gatha>
    <hangnum nr="494"/>
    <gatha type="1"> Lahutā mudutā kamma-ññatā viññattiyā saha;</gatha>
    <gatha type="last">Vikārarūpamiccāhu, pañcadhā ca vibhāvino.</gatha>
    <hangnum nr="495"/>
    <gatha type="1"> Upacayo santati ca, jaratāniccatāti ca;</gatha>
    <gatha type="last">Catudhā lakkhaṇarūpaṃ, rūpakaṇḍe vibhāvitaṃ.</gatha>
    <hangnum nr="496"/>
    <gatha type="1"> Iccevamaṭṭhavīsatividhānipi  vicakkhaṇo;</gatha>
    <gatha type="last">Rūpāni lakkhaṇādīhi, vibhāveyya yathākkamaṃ.</gatha>
    <hangnum nr="497"/>
    <gatha type="1"> Kharatā pathavīdhātu, sāyaṃ kakkhaḷalakkhaṇā;</gatha>
    <gatha type="last">Kalāpādhiṭṭhānarasā, paṭiggāhoti gayhati.</gatha>
    <hangnum nr="498"/>
    <gatha type="1"> Ābandhanamāpodhātu, sā paggharaṇalakkhaṇā;</gatha>
    <gatha type="last">Kalāpābandhanarasā, saṅgahattena gayhati.</gatha>
    <hangnum nr="499"/>
    <gatha type="1"> Tejanattaṃ  tejodhātu, sāyamuṇhattalakkhaṇā;</gatha>
    <gatha type="last">Pācanarasā maddavā-nuppādananti gayhati.</gatha>
    <hangnum nr="500"/>
    <gatha type="1"> Vāyodhātu vāyanattaṃ, sā vitthambhanalakkhaṇā;</gatha>
    <gatha type="last">Samīraṇarasābhini-hārabhāvena gayhati.</gatha>
    <hangnum nr="501"/>
    <gatha type="1"> Sabbatthāvinibhuttāpi, asammissitalakkhaṇā;</gatha>
    <gatha type="last">Taṃtaṃbhāvasamussannasambhāresupalakkhitā.</gatha>
    <hangnum nr="502"/>
    <gatha type="1"> Aññamaññenupatthaddhā, sesarūpassa nissayā;</gatha>
    <gatha type="last">Catuddhevaṃ kalāpesu, mahābhūtā pavattare.</gatha>
    <hangnum nr="503"/>
    <gatha type="1"> Cakkhu sambhāracakkhumhi, sattakkhipaṭalocite;</gatha>
    <gatha type="last">Kaṇhamaṇḍalamajjhamhi, pasādoti pavuccati.</gatha>
    <hangnum nr="504"/>
    <gatha type="1"> Yena cakkhupasādena, rūpāni anupassati;</gatha>
    <gatha type="last">Parittaṃ sukhumaṃ cetaṃ, ūkāsirasamūpamaṃ.</gatha>
    <hangnum nr="505"/>
    <gatha type="1"> Sotaṃ sotabilassanto,</gatha>
    <gatha type="2">Tambalomācite tathā;</gatha>
    <gatha type="3">Aṅgulivedhanākāre,</gatha>
    <gatha type="last">Pasādoti pavuccati.</gatha>
    <hangnum nr="506"/>
    <gatha type="1"> Anto ajapadaṭṭhāne, ghānaṃ ghānabile ṭhitaṃ;</gatha>
    <gatha type="last">Jivhā jivhāya majjhamhi, uppalākārasannibhe.</gatha>
    <hangnum nr="507"/>
    <gatha type="1"> Iccevaṃ  pana cattāro, taṃtaṃdesavavatthitā;</gatha>
    <gatha type="last">Kāyappasādo kāyamhi, upādinneti pañcadhā.</gatha>
    <hangnum nr="508"/>
    <gatha type="1"> Kappāsapaṭalasneha-sannibhā bhūtanissitā;</gatha>
    <gatha type="last">Pasādā jīvitārakkhā, rūpādiparivāritā.</gatha>
    <hangnum nr="509"/>
    <gatha type="1"> Dhītā rājakumārāva, kalāpantaravuttino;</gatha>
    <gatha type="last">Dvārabhūtāva paccekaṃ, pañcaviññāṇavīthiyā.</gatha>
    <hangnum nr="510"/>
    <gatha type="1"> Rūpādābhighātārahabhūtānaṃ vā yathākkamaṃ;</gatha>
    <gatha type="last">Daṭṭhukāmanidānādikammabhūtānameva vā.</gatha>
    <hangnum nr="511"/>
    <gatha type="1"> Pasādalakkhaṇā  rūpā-dāviñjanarasā tathā;</gatha>
    <gatha type="last">Pañcaviññāṇayugaḷaṃ, dvārabhāvena gayhare.</gatha>
    <hangnum nr="512"/>
    <gatha type="1"> Rūpaṃ nibhāso bhūtānaṃ, saddo nigghosanaṃ tathā;</gatha>
    <gatha type="last">Gandhova gandhanaṃ tattha, raso ca rasanīyatā.</gatha>
    <hangnum nr="513"/>
    <gatha type="1"> Iccevaṃ pana cattāro, gocarā bhūtanissitā;</gatha>
    <gatha type="last">Bhūtattayañca phoṭṭhabbamāpodhātuvivajjitaṃ.</gatha>
    <hangnum nr="514"/>
    <gatha type="1"> Saddo aniyato tattha, tadañño sahavuttino;</gatha>
    <gatha type="last">Taṃtaṃsabhāvabhedena, taṃtaṃdvāropalakkhito.</gatha>
    <hangnum nr="515"/>
    <gatha type="1"> Pañceva pañcaviññāṇavīthiyā visayā matā;</gatha>
    <gatha type="last">Cakkhādipaṭihananalakkhaṇāva yathākkamaṃ.</gatha>
    <hangnum nr="516"/>
    <gatha type="1"> Pañcaviññāṇayugaḷālambabhāvarasā tathā;</gatha>
    <gatha type="last">Pañcaviññāṇayugaḷaṃ, gocarattena gayhare.</gatha>
    <hangnum nr="517"/>
    <gatha type="1"> Itthindriyaṃ panitthattamitthibhāvoti bhāsito;</gatha>
    <gatha type="last">Purisattaṃ tathā bhāvo, purisindriyanāmako.</gatha>
    <hangnum nr="518"/>
    <gatha type="1"> Taṃ dvayaṃ panupādinnakāye sabbattha labbhati;</gatha>
    <gatha type="last">Kalāpantarabhinnañca, bhinnasantānavutti ca.</gatha>
    <hangnum nr="519"/>
    <gatha type="1"> Vase  vatteti liṅgāna-mitthipumbhāvalakkhaṇaṃ;</gatha>
    <gatha type="last">Itthīti ca purisoti, pakāsanarasaṃ tathā.</gatha>
    <hangnum nr="520"/>
    <gatha type="1"> Itthīnaṃ purisānañca, liṅgassa ca yathākkamaṃ;</gatha>
    <gatha type="last">Nimittakuttākappānaṃ, kāraṇattena gayhati.</gatha>
    <hangnum nr="521"/>
    <gatha type="1"> Sattā maranti nāsena, yassa pāṇanti vuttiyā;</gatha>
    <gatha type="last">Sajīvamatakāyānaṃ, bhedo yenopalakkhito.</gatha>
    <hangnum nr="522"/>
    <gatha type="1"> Tadetaṃ kammajātāna-manupālanalakkhaṇaṃ;</gatha>
    <gatha type="last">Jīvitaṃ jīvanarasaṃ, āyubaddhoti gayhati.</gatha>
    <hangnum nr="523"/>
    <gatha type="1"> Manodhātuyā ca tathā, manoviññāṇadhātuyā;</gatha>
    <gatha type="last">Nissayalakkhaṇaṃ vatthu-rūpaṃ hadayasammataṃ.</gatha>
    <hangnum nr="524"/>
    <gatha type="1"> Samādhānarasaṃ  tāsa-mubbāhattena gayhati;</gatha>
    <gatha type="last">Yasmiṃ kuppitakālamhi, vikkhittā honti pāṇino.</gatha>
    <hangnum nr="525"/>
    <gatha type="1"> Kāyo yassānusārena, cittakkhepena khijjati;</gatha>
    <gatha type="last">Yasmiṃ niruddhe viññāṇa-sotopi ca nirujjhati.</gatha>
    <hangnum nr="526"/>
    <gatha type="1"> Yaṃ nissāya patiṭṭhāti, paṭisandhi bhavantare;</gatha>
    <gatha type="last">Tadetaṃ kammasambhūtaṃ, pañcavokārabhūmiyaṃ.</gatha>
    <hangnum nr="527"/>
    <gatha type="1"> Majjhe hadayakosamhi, aḍḍhapasatalohite;</gatha>
    <gatha type="last">Bhūtarūpamupādāya, cakkhādi viya vattati.</gatha>
    <hangnum nr="528"/>
    <gatha type="1"> Kabaḷīkāro āhāro, rūpāharaṇalakkhaṇo;</gatha>
    <gatha type="last">Kāyānuyāpanaraso, upatthambhoti gayhati.</gatha>
    <hangnum nr="529"/>
    <gatha type="1"> Ojāya yāya yāpenti, āhārasnehasattiyā;</gatha>
    <gatha type="last">Pāṇino kāmalokamhi, sāyamevaṃ pavuccati.</gatha>
    <hangnum nr="530"/>
    <gatha type="1"> Ākāsadhātu rūpānaṃ, pariyosānalakkhaṇā;</gatha>
    <gatha type="last">Paricchedarasā rūpamariyādoti gayhati.</gatha>
    <hangnum nr="531"/>
    <gatha type="1"> Salakkhaṇaparicchinnarūpadhammapariggahe ;</gatha>
    <gatha type="last">Yogīnamupakārāya, yaṃ desesi dayāparo.</gatha>
    <hangnum nr="532"/>
    <gatha type="1"> Paricchinnasabhāvānaṃ, kalāpānaṃ yathārahaṃ;</gatha>
    <gatha type="last">Pariyantānamevesa, tadākāro pavuccati.</gatha>
    <hangnum nr="533"/>
    <gatha type="1"> Gamanādivacīghosapavattamhi yathākkamaṃ;</gatha>
    <gatha type="last">Vāyopathavidhātūnaṃ, yo vikāro samatthatā.</gatha>
    <hangnum nr="534"/>
    <gatha type="1"> Sahajopādinnakānaṃ, kriyāvācāpavattiyā;</gatha>
    <gatha type="last">Vipphandaghaṭṭanāhetu, cittānuparivattako.</gatha>
    <hangnum nr="535"/>
    <gatha type="1"> Sa vikāravisesoyaṃ, viññattīti pakāsito;</gatha>
    <gatha type="last">Viññāpetīti kāyena, vācāya ca vicintitaṃ.</gatha>
    <hangnum nr="536"/>
    <gatha type="1"> Vāyopathavādhikānaṃ, bhūtānamiti kecana;</gatha>
    <gatha type="last">Pavuttā tādinā kāya-pariggahasukhāya yā.</gatha>
    <hangnum nr="537"/>
    <gatha type="1"> Kāyo  yassānubhāvena,</gatha>
    <gatha type="2">Sahābhogova khāyati;</gatha>
    <gatha type="3">Yaṃ nirodhā parābhūto,</gatha>
    <gatha type="last">Seti niccetano yathā.</gatha>
    <hangnum nr="538"/>
    <gatha type="1"> Loke papañcā vattanti, bahudhā yāya nimmitā;</gatha>
    <gatha type="last">Kappenti kāyamattānaṃ, bālā yāya ca vañcitā.</gatha>
    <hangnum nr="539"/>
    <gatha type="1"> Sāyaṃ kāyavacīkamma-dvārabhāvena lakkhitā;</gatha>
    <gatha type="last">Byāpāraghaṭṭanāhetu-vikārākāralakkhaṇā.</gatha>
    <hangnum nr="540"/>
    <gatha type="1"> Kāyavācāadhippāya-pakāsanarasā tathā;</gatha>
    <gatha type="last">Kāyavipphandaghaṭṭana-hetubhāvena gayhati.</gatha>
    <hangnum nr="541"/>
    <gatha type="1"> Lahutā pana rūpānaṃ, adandhākāralakkhaṇā;</gatha>
    <gatha type="last">Avitthānarasā salla-hukavuttīti gayhati.</gatha>
    <hangnum nr="542"/>
    <gatha type="1"> Mudutāpi  ca rūpānaṃ, kakkhaḷābhāvalakkhaṇā;</gatha>
    <gatha type="last">Kiccāvirujjhanarasā, anukulyanti gayhati.</gatha>
    <hangnum nr="543"/>
    <gatha type="1"> Kammaññatā ca rūpānaṃ, alaṃkiccassa lakkhaṇā;</gatha>
    <gatha type="last">Pavattisampattirasā, yoggabhāvoti gayhati.</gatha>
    <hangnum nr="544"/>
    <gatha type="1"> Sappāyamutumāhāraṃ, laddhā cittamanāmayaṃ;</gatha>
    <gatha type="last">Lahū mudu ca kammaññaṃ, yadā rūpaṃ pavattati.</gatha>
    <hangnum nr="545"/>
    <gatha type="1"> Tathā pavattarūpassa, pavattākārabheditaṃ;</gatha>
    <gatha type="last">Lahutādittayampetaṃ, sahavutti tadā bhave.</gatha>
    <hangnum nr="546"/>
    <gatha type="1"> Sappāyapaṭivedhāya, paṭipattupakārikā;</gatha>
    <gatha type="last">Sākārā rūpasampatti, paññattevaṃ mahesinā.</gatha>
    <hangnum nr="547"/>
    <gatha type="1"> Rūpassopacayo nāma, rūpassācayalakkhaṇo;</gatha>
    <gatha type="last">Rūpummujjāpanaraso, pāripūrīti gayhati.</gatha>
    <hangnum nr="548"/>
    <gatha type="1"> Pavattilakkhaṇā rūpa-santatīti pakāsitā;</gatha>
    <gatha type="last">Anuppabandhanarasā, avicchedoti gayhati.</gatha>
    <hangnum nr="549"/>
    <gatha type="1"> Rūpamācayarūpena , jāyaticcuparūpari;</gatha>
    <gatha type="last">Pekkhatopacāyākārā, jāti gayhati yoginā.</gatha>
    <hangnum nr="550"/>
    <gatha type="1"> Anuppabandhākārena, jāyatīti samekkhato;</gatha>
    <gatha type="last">Tadāyaṃ santatākārā, samupaṭṭhāsi cetasi.</gatha>
    <hangnum nr="551"/>
    <gatha type="1"> Evamābhogabhedena, jātirūpaṃ dvidhā kataṃ;</gatha>
    <gatha type="last">Atthūpaladdhibhāvena, jāyantaṃ vātha kevalaṃ.</gatha>
    <hangnum nr="552"/>
    <gatha type="1"> Rūpavivittamokāsaṃ, purakkhattena cīyati;</gatha>
    <gatha type="last">Abhāvā pana bhāvāya, pavattamiti santati.</gatha>
    <hangnum nr="553"/>
    <gatha type="1"> Evamākārabhedāpi, sabbākāravarākaro;</gatha>
    <gatha type="last">Jātirūpaṃ dvidhākāsi, jātirūpavirocano.</gatha>
    <hangnum nr="554"/>
    <gatha type="1"> Jaratā  kālaharaṇaṃ, rūpānaṃ pākalakkhaṇā;</gatha>
    <gatha type="last">Navatāpāyanarasā, purāṇattanti gayhati.</gatha>
    <hangnum nr="555"/>
    <gatha type="1"> Antimakkhaṇasampatti, paribhijjanalakkhaṇā;</gatha>
    <gatha type="last">Aniccatā haraṇarasā, khayabhāvena gayhati.</gatha>
    <hangnum nr="556"/>
    <gatha type="1"> Iti lakkhaṇarūpaṃ tu, tividhaṃ bhinnakālikaṃ;</gatha>
    <gatha type="last">Sabhāvarūpadhammesu, taṃtaṃkālopalakkhitaṃ.</gatha>
    <hangnum nr="557"/>
    <gatha type="1"> Yena lakkhīyati rūpaṃ, bhinnākāraṃ khaṇe khaṇe;</gatha>
    <gatha type="last">Vipassanānayatthāya, tamiccāha tathāgato.</gatha>
    <hangnum nr="558"/>
    <gatha type="1"> Iccevaṃ saparicchedā, savikārā salakkhaṇā;</gatha>
    <gatha type="last">Akicchā paṭivedhāya, dayāpannena tādinā.</gatha>
    <hangnum nr="559"/>
    <gatha type="1"> Rūpadhammā sabhāvena, vijjamānāti bhāsitā;</gatha>
    <gatha type="last">Ajjhattikādibhedena, bahudhā bhijjare kathaṃ;</gatha>
    <hangnum nr="560"/>
    <gatha type="1"> Dvārabhūtā pavattenti, cittamattāti kappitaṃ;</gatha>
    <gatha type="last">Rūpamajjhattikaṃ tasmā, pasādā bāhiraṃparaṃ.</gatha>
    <hangnum nr="561"/>
    <gatha type="1"> Vaṇṇo  gandho rasojā ca, bhūtarūpañca bhāsitaṃ;</gatha>
    <gatha type="last">Avinibbhogarūpaṃ tu, vinibbhogaṃ panetaraṃ.</gatha>
    <hangnum nr="562"/>
    <gatha type="1"> Sattaviññāṇadhātūnaṃ, nissayattā yathārahaṃ;</gatha>
    <gatha type="last">Pasādā hadayañceva, vatthunā vatthu desitaṃ.</gatha>
    <hangnum nr="563"/>
    <gatha type="1"> Pañcaviññāṇupādinna-liṅgādi ca pavattito;</gatha>
    <gatha type="last">Pasādā jīvitaṃ bhāvā, cendriyaṃ nendriyaṃparaṃ.</gatha>
    <hangnum nr="564"/>
    <gatha type="1"> Pañcaviññāṇakammānaṃ, pavattimukhabhāvato;</gatha>
    <gatha type="last">Dvāraṃ pasādaviññatti-paramadvāramīritaṃ.</gatha>
    <hangnum nr="565"/>
    <gatha type="1"> Paṭihaññantaññamaññaṃ, pasādavisayā pana;</gatha>
    <gatha type="last">Tasmā sappaṭighaṃ nāma, rūpamappaṭighaṃparaṃ.</gatha>
    <hangnum nr="566"/>
    <gatha type="1"> Dvārālambaṇabhāvena , sabhāveneva pākaṭā;</gatha>
    <gatha type="last">Te evoḷārikaṃ tasmā, sesaṃ sukhumamīritaṃ.</gatha>
    <hangnum nr="567"/>
    <gatha type="1"> Oḷārikasabhāvena, pariggahasukhā tahiṃ;</gatha>
    <gatha type="last">Te eva santikerūpaṃ, dūrerūpaṃ panetaraṃ.</gatha>
    <hangnum nr="568"/>
    <gatha type="1"> Taṇhādiṭṭhīhupetena, kammunādinnabhāvato;</gatha>
    <gatha type="last">Kammajātamupādinnaṃ, anupādinnakaṃparaṃ.</gatha>
    <hangnum nr="569"/>
    <gatha type="1"> Cakkhunā dissamānattā, sanidassananāmakaṃ;</gatha>
    <gatha type="last">Rūpameva tato sesa-manidassanamabravuṃ.</gatha>
    <hangnum nr="570"/>
    <gatha type="1"> Sanidassanarūpañca, rūpaṃ sappaṭighaṃ tathā;</gatha>
    <gatha type="last">Anidassanamaññaṃ tu, thūlaṃ sappaṭighaṃ mataṃ.</gatha>
    <hangnum nr="571"/>
    <gatha type="1"> Anidassanarūpañca, sesaṃ appaṭighaṃ tathā;</gatha>
    <gatha type="last">Rūpaṃ tividhamiccevaṃ, vibhajanti vicakkhaṇā.</gatha>
    <hangnum nr="572"/>
    <gatha type="1"> Appattagocaraggāhirūpaṃ cakkhādikaṃ dvayaṃ;</gatha>
    <gatha type="last">Sampattaggāhi ghānādi-ttayamaggāhikaṃ rūpaṃ.</gatha>
    <hangnum nr="573"/>
    <gatha type="1"> Diṭṭhaṃ rūpaṃ sutaṃ saddo, mutaṃ gandhādikattayaṃ;</gatha>
    <gatha type="last">Viññāṇeneva ñeyyattā, viññātamaparaṃ bhave.</gatha>
    <hangnum nr="574"/>
    <gatha type="1"> Hadayaṃ  vatthumevettha, dvāraṃ viññattikadvayaṃ;</gatha>
    <gatha type="last">Pasādā vatthu ca dvāraṃ, aññaṃ tubhayavajjitaṃ.</gatha>
    <hangnum nr="575"/>
    <gatha type="1"> Bheditvā rūpamiccevaṃ, tasseva puna paṇḍito;</gatha>
    <gatha type="last">Samuṭṭhānajanakehi, vibhāveyya yathārahaṃ.</gatha>
    <hangnum nr="576"/>
    <gatha type="1"> Kusalākusalaṃ kamma-matītaṃ kāmikaṃ tathā;</gatha>
    <gatha type="last">Rūpāvacaramiccevaṃ, pañcavīsatidhā ṭhitaṃ.</gatha>
    <hangnum nr="577"/>
    <gatha type="1"> Paṭisandhimupādāya, sañjaneti khaṇe khaṇe;</gatha>
    <gatha type="last">Kāmarūpesu rūpāni, kammajāni yathārahaṃ.</gatha>
    <hangnum nr="578"/>
    <gatha type="1"> Jāyantaṃ  pañcaviññāṇa-pākāruppavivajjitaṃ;</gatha>
    <gatha type="last">Bhavaṅgādimupādāya, samuppādeti mānasaṃ.</gatha>
    <hangnum nr="579"/>
    <gatha type="1"> Sītuṇhotusamaññātā,</gatha>
    <gatha type="2">Tejodhātu ṭhitikkhaṇe;</gatha>
    <gatha type="3">Tathevajjhohaṭāhāro,</gatha>
    <gatha type="last">Kāme kāyappatiṭṭhito.</gatha>
    <hangnum nr="580"/>
    <gatha type="1"> Ajjhattaṃ pana cattāro, bāhiro tupalabbhati;</gatha>
    <gatha type="last">Sabbe kāmabhave rūpe, āhāro na samīrito.</gatha>
    <hangnum nr="581"/>
    <gatha type="1"> Pavatte honti cattāro, kammamevopapattiyaṃ;</gatha>
    <gatha type="last">Jīvamānassa sabbepi, matassotu siyā na vā.</gatha>
    <hangnum nr="582"/>
    <gatha type="1"> Kammaṃ cittotumāhāra-miccevaṃ pana paṇḍitā;</gatha>
    <gatha type="last">Rūpānaṃ janakattena, paccayāti pakāsayuṃ.</gatha>
    <hangnum nr="583"/>
    <gatha type="1"> Hadayindriyarūpāni, kammajāneva cittajaṃ;</gatha>
    <gatha type="last">Viññattidvayamīrenti, saddo cittotujo mato.</gatha>
    <hangnum nr="584"/>
    <gatha type="1"> Cittotukabaḷīkāra-sambhūtā lahutādayo;</gatha>
    <gatha type="last">Kammacittotukāhāra-jāni sesāni dīpaye.</gatha>
    <hangnum nr="585"/>
    <gatha type="1"> Jāyamānādirūpānaṃ, sabhāvattā hi kevalaṃ;</gatha>
    <gatha type="last">Lakkhaṇāni na jāyanti, kehicīti pakāsitaṃ.</gatha>
    <hangnum nr="586"/>
    <gatha type="1"> Yadijātādayo  tesa-mavassaṃ taṃsabhāvatā;</gatha>
    <gatha type="last">Tesañca lakkhaṇānanti, anavatthā bhavissati.</gatha>
    <hangnum nr="587"/>
    <gatha type="1"> Aṭṭhārasa pannarasa, terasa dvādasāti ca;</gatha>
    <gatha type="last">Kammacittotukāhāra-jāni honti yathākkamaṃ.</gatha>
    <hangnum nr="588"/>
    <gatha type="1">Kalāpāni yathāyogaṃ, tāni saṅgayha paṇḍitā;</gatha>
    <gatha type="last">Nava cha caturo dveti, ekavīsati bhāvayuṃ.</gatha>
    <hangnum nr="589"/>
    <gatha type="1"> Jīvitañcāvinibbhoga-rūpañca , sahavuttito;</gatha>
    <gatha type="last">Saṅgayha cakkhudasakaṃ, cakkhumādāya bhāsitaṃ.</gatha>
    <hangnum nr="590"/>
    <gatha type="1"> Tathā sotañca ghānañca, jivhaṃ kāyaṃ yathākkamaṃ;</gatha>
    <gatha type="last">Itthibhāvañca pumbhāvaṃ, vatthumādāya dīpaye.</gatha>
    <hangnum nr="591"/>
    <gatha type="1"> Avinibbhogarūpena, jīvitanavakaṃ bhave;</gatha>
    <gatha type="last">Iccevaṃ kammajā nāma, kalāpā navadhā ṭhitā.</gatha>
    <hangnum nr="592"/>
    <gatha type="1"> Avinibbhogarūpañca, suddhaṭṭhakamudīritaṃ;</gatha>
    <gatha type="last">Kāyaviññattiyā saddhiṃ, navakanti pavuccati.</gatha>
    <hangnum nr="593"/>
    <gatha type="1"> Vacīviññattisaddehi, dasakaṃ bhāsitaṃ tathā;</gatha>
    <gatha type="last">Lahutādekādasakaṃ, lahutādīhi tīhipi.</gatha>
    <hangnum nr="594"/>
    <gatha type="1"> Kāyaviññattilahutā-dīhi dvādasakaṃ mataṃ;</gatha>
    <gatha type="last">Vacīviññattilahutā-dīhi terasakaṃ tathā.</gatha>
    <hangnum nr="595"/>
    <gatha type="1"> Gahetvākārabhedañca, taṃtaṃkālopalakkhitaṃ;</gatha>
    <gatha type="last">Iti cittasamuṭṭhānā, cha kalāpāti bhāsitā.</gatha>
    <hangnum nr="596"/>
    <gatha type="1"> Suddhaṭṭhakaṃ tu paṭhamaṃ, saddena navakaṃ mataṃ;</gatha>
    <gatha type="last">Lahutādekādasakaṃ, lahutādisamāyutaṃ.</gatha>
    <hangnum nr="597"/>
    <gatha type="1"> Saddena lahutādīhi, tathā dvādasakaṃ bhave;</gatha>
    <gatha type="last">Kalāpā utusambhūtā, catuddhevaṃ pakāsitā.</gatha>
    <hangnum nr="598"/>
    <gatha type="1"> Suddhaṭṭhakañca lahutā-dekādasakamiccapi;</gatha>
    <gatha type="last">Kalāpāhārasambhūtā, duvidhāva vibhāvitā.</gatha>
    <hangnum nr="599"/>
    <gatha type="1"> Kalāpānaṃ  pariccheda-lakkhaṇattā vicakkhaṇā;</gatha>
    <gatha type="last">Na kalāpaṅgamiccāhu, ākāsaṃ lakkhaṇāni ca.</gatha>
    <hangnum nr="600"/>
    <gatha type="1"> Iccevaṃ catusambhūtā, kalāpā ekavīsati;</gatha>
    <gatha type="last">Sabbe labbhanti ajjhattaṃ, bāhirotusamuṭṭhitā.</gatha>
    <hangnum nr="601"/>
    <gatha type="1"> Aṭṭhakaṃ  saddanavaka-miti dvedhāva bhāsitā;</gatha>
    <gatha type="last">Matakāyepi te eva, siyumiccāhu paṇḍitā.</gatha>
    <hangnum nr="602"/>
    <gatha type="1"> Kāme sabbepi labbhanti, sabhāvānaṃ yathārahaṃ;</gatha>
    <gatha type="last">Sampuṇṇāyatanānaṃ tu, pavatte catusambhavā.</gatha>
    <hangnum nr="603"/>
    <gatha type="1"> Dasakāneva sabbāni, kammajāneva jātiyaṃ;</gatha>
    <gatha type="last">Cakkhusotaghānabhāva-dasakāni na vā siyuṃ.</gatha>
    <hangnum nr="604"/>
    <gatha type="1"> Vatthukāyadasakāni, sabhāvadasakāni vā;</gatha>
    <gatha type="last">Gabbhaseyyakasattānaṃ, tato sesāni sambhavā.</gatha>
    <hangnum nr="605"/>
    <gatha type="1"> Kammaṃ rūpaṃ janetevaṃ,</gatha>
    <gatha type="2">Mānasaṃ sandhito paraṃ;</gatha>
    <gatha type="3">Tejodhātu ṭhitippattā,</gatha>
    <gatha type="last">Āhārajjhohaṭo tathā.</gatha>
    <hangnum nr="606"/>
    <gatha type="1"> Iccevaṃ catusambhūtā, rūpasantati kāminaṃ;</gatha>
    <gatha type="last">Dīpajālāva sambandhā, yāvajīvaṃ pavattati.</gatha>
    <hangnum nr="607"/>
    <gatha type="1"> Āyuno vātha kammassa, khayenobhinnameva vā;</gatha>
    <gatha type="last">Aññena vā marantāna-mupacchedakakammunā.</gatha>
    <hangnum nr="608"/>
    <gatha type="1"> Sattarasacittakkhaṇamāyu rūpānamīritaṃ;</gatha>
    <gatha type="last">Sattarasamacittassa, cuticittoparī tato.</gatha>
    <hangnum nr="609"/>
    <gatha type="1"> Ṭhitikālamupādāya, kammajaṃ na paraṃ bhave;</gatha>
    <gatha type="last">Tato bhijjatupādinnaṃ, cittajāhārajaṃ tato.</gatha>
    <hangnum nr="610"/>
    <gatha type="1"> Iccevaṃ matasattānaṃ, punadeva bhavantare;</gatha>
    <gatha type="last">Paṭisandhimupādāya, tathā rūpaṃ pavattati.</gatha>
    <hangnum nr="611"/>
    <gatha type="1"> Ghānajivhākāyabhāvadasakāhārajaṃ  pana;</gatha>
    <gatha type="last">Rūpaṃ rūpabhave natthi, paṭisandhipavattiyaṃ.</gatha>
    <hangnum nr="612"/>
    <gatha type="1"> Tattha  gandharasojā ca, na labbhantīti kecana;</gatha>
    <gatha type="last">Kalāpā ca gaṇetabbā, tatthetaṃ rūpavajjitā.</gatha>
    <hangnum nr="613"/>
    <gatha type="1"> Ṭhitikkhaṇañca cittassa, te eva paṭisedhayuṃ;</gatha>
    <gatha type="last">Cittabhaṅgakkhaṇe rūpa-samuppattiñca vārayuṃ.</gatha>
    <hangnum nr="614"/>
    <gatha type="1"> Cakkhusotavatthusaddacittajampi asaññisu;</gatha>
    <gatha type="last">Arūpe pana rūpāni, sabbathāpi na labbhare.</gatha>
    <hangnum nr="615"/>
    <gatha type="1"> Itthaṃ panettha vimalena vibhāvanatthaṃ,</gatha>
    <gatha type="2">Dhammaṃ sudhammamupagamma surādhivāsaṃ;</gatha>
    <gatha type="3">Rūpaṃ arūpasavibhāgasalakkhaṇaṃ taṃ,</gatha>
    <gatha type="last">Vuttaṃ pavuttamabhidhammanaye mayāpi.</gatha>
    <hangnum nr="616"/>
    <gatha type="1"> Rūpavibhāgamimaṃ suvibhattaṃ, rūpayato pana cetasi niccaṃ;</gatha>
    <gatha type="last">Rūpasamiddhajineritadhamme, rūpavatī abhivaḍḍhati paññā.</gatha>
    <centered>Iti nāmarūpaparicchede rūpavibhāgo nāma</centered>
    <centered>Chaṭṭho paricchedo.</centered>
  </text>
</tree>
