<?xml version='1.0' encoding='UTF-8'?>
<tree text="A&#x1E6D;&#x1E6D;hav&#x12B;satimo paricchedo" target="text">
  <text>
    <subhead>28. Atthapaññattikathā</subhead>
    <hangnum nr="1084"/>
    <gatha type="1"> Tattha ca pubbāpariya-pavattakkhandhasammatā;</gatha>
    <gatha type="last">Viññattindriyavipphāra-visesopanibandhanā.</gatha>
    <hangnum nr="1085"/>
    <gatha type="1"> Devayakkhamanussādi-nānābhedā salakkhikā;</gatha>
    <gatha type="last">Sattapaññatti nāmāyaṃ, svāyaṃ sattoti sammato.</gatha>
    <hangnum nr="1086"/>
    <gatha type="1"> Vaṭṭattayamupādāya,</gatha>
    <gatha type="2">Khandhāyatanavuttiyā;</gatha>
    <gatha type="3">Kārako vedako vāyaṃ,</gatha>
    <gatha type="last">Sandhāvati bhave bhave.</gatha>
    <hangnum nr="1087"/>
    <gatha type="1"> Tasmā saṃsāramāpanno, satto nāma sa puggalo;</gatha>
    <gatha type="last">Ahamattāparā itthī, purisoti ca kappito.</gatha>
    <hangnum nr="1088"/>
    <gatha type="1"> Svāyaṃ  khandhādito satto, aññoti ca na vuccati;</gatha>
    <gatha type="last">Khandhādivinimuttassa, sattasseva abhāvato.</gatha>
    <hangnum nr="1089"/>
    <gatha type="1"> Khandhā khandhānamevāyaṃ, sattoti ca na vuccati;</gatha>
    <gatha type="last">Khandhavohārato tassa, aññavohārasambhavā.</gatha>
    <hangnum nr="1090"/>
    <gatha type="1"> Iccevaṃ  khandhanānatte-kattamuttopi atthato;</gatha>
    <gatha type="last">Tabbisesāvacarita-vohāro ca tu dissati.</gatha>
    <hangnum nr="1091"/>
    <gatha type="1"> Tenāyaṃ puggalo satto, jāyatijjiyyatīti ca;</gatha>
    <gatha type="last">Mīyatīti ca tassāyaṃ, saṃsāroti pavuccati.</gatha>
    <hangnum nr="1092"/>
    <gatha type="1"> Mato jāto ca na sveva, khandhabhedopacārato;</gatha>
    <gatha type="last">Nāparo sveva santānabhedābhāvopacārato.</gatha>
    <hangnum nr="1093"/>
    <gatha type="1"> Nānattekattamiccevaṃ, puggalassopacārato;</gatha>
    <gatha type="last">Ucchedasassatattaṃ vā, tasmā nopeti puggalo.</gatha>
    <hangnum nr="1094"/>
    <gatha type="1"> Iccāyaṃ puggalo nāma, satto saṃsārakārako;</gatha>
    <gatha type="last">Khandhādikamupādāya, paññattoti pavuccati.</gatha>
    <hangnum nr="1095"/>
    <gatha type="1"> Tasmā puggalasaṅkhātā, saṃsāropanibandhanā;</gatha>
    <gatha type="last">Sattapaññatti nāmāti, viññātabbā vibhāvinā.</gatha>
    <hangnum nr="1096"/>
    <gatha type="1"> Ajjhattikā ca kesādikoṭṭhāsā bāhiresu ca;</gatha>
    <gatha type="last">Bhūmipabbatapāsāṇatiṇarukkhalatādikā.</gatha>
    <hangnum nr="1097"/>
    <gatha type="1"> Bhūtasambhāranibbattivibhāgaparikappitā;</gatha>
    <gatha type="last">Tamupādāya sambhārapaññattīti pavuccati.</gatha>
    <hangnum nr="1098"/>
    <gatha type="1"> Bhūtasambhārasaṇṭhānavibhāgaparikappitā;</gatha>
    <gatha type="last">Saṇṭhānapaññatti nāma, thambhakumbhādikā matā.</gatha>
    <hangnum nr="1099"/>
    <gatha type="1"> Bhūtasambhārasaṅghātavisesaparikappitā;</gatha>
    <gatha type="last">Saṅghātapaññatti nāma, rathagehādikā matā.</gatha>
    <hangnum nr="1100"/>
    <gatha type="1"> Bhūtasambhāravisesapariṇāmapakappitā;</gatha>
    <gatha type="last">Pariṇāmapaññattīti, dadhibhattādikā matā.</gatha>
    <hangnum nr="1101"/>
    <gatha type="1"> Itthamajjhattabahiddhā , dhammā sambhārasambhūtā;</gatha>
    <gatha type="last">Santānavutti saṅketasiddhā paññatti pañcadhā.</gatha>
    <hangnum nr="1102"/>
    <gatha type="1"> Tathā  tathā samuppannavikappābhogasammatā;</gatha>
    <gatha type="last">Vikappapaññatti nāma, kālākāsadisādikā.</gatha>
    <hangnum nr="1103"/>
    <gatha type="1"> Taṃ taṃ nimittamāgamma, tatopaṭṭhānakappitā;</gatha>
    <gatha type="last">Upaṭṭhānapaññattīti, paṭibhāgādikā matā.</gatha>
    <hangnum nr="1104"/>
    <gatha type="1"> Visesākāramattāpi, atthantarapakappitā;</gatha>
    <gatha type="last">Ākārapaññatti nāma, viññattilahutādikā.</gatha>
    <hangnum nr="1105"/>
    <gatha type="1"> Taṃ taṃ kāraṇamāgamma, tathā vohārakappitā;</gatha>
    <gatha type="last">Vohārapaññatti nāma, kathināpattiādikā.</gatha>
    <hangnum nr="1106"/>
    <gatha type="1"> Bālo yo so ca me attā,</gatha>
    <gatha type="2">So bhavissāmi maṃ ca tu;</gatha>
    <gatha type="3">Nicco dhuvo sassatoti-</gatha>
    <gatha type="last">Ādikā pana sabbathā.</gatha>
    <hangnum nr="1107"/>
    <gatha type="1"> Tabbohāranimittānaṃ, abhāvepi pavattito;</gatha>
    <gatha type="last">Abhinivesapaññatti, nāma titthiyakappitā.</gatha>
    <hangnum nr="1108"/>
    <gatha type="1"> Iccevaṃ lokasāsanatitthāyatanakappitā;</gatha>
    <gatha type="last">Santānamuttasaṅketasiddhā atthāpi pañcadhā.</gatha>
    <hangnum nr="1109"/>
    <gatha type="1"> Saṅkānavuttisantānamuttabhedavasā dvidhā;</gatha>
    <gatha type="last">Atthapaññatti nāmāyaṃ, dasadhā paridīpitā.</gatha>
    <hangnum nr="1110"/>
    <gatha type="1"> Iti vuttappakāresu, paññattatthesu paṇḍitā;</gatha>
    <gatha type="last">Paññattimattaṃ sandhāya, voharanti yathākathaṃ.</gatha>
    <hangnum nr="1111"/>
    <gatha type="1"> Tadaññe pana bālā ca, titthiyāpi akovidā;</gatha>
    <gatha type="last">Paññattimatidhāvitvā, gaṇhanti paramatthato.</gatha>
    <hangnum nr="1112"/>
    <gatha type="1"> Te tathā gahitākārā, aññāṇagahitā janā;</gatha>
    <gatha type="last">Micchattābhiniviṭṭhā ca, vaḍḍhanti bhavabandhanaṃ.</gatha>
    <hangnum nr="1113"/>
    <gatha type="1"> Duvidhesupi  atthesu, tasmā paṇḍitajātiko;</gatha>
    <gatha type="last">Paramatthapaññattīsu, vibhāgamiti lakkhayeti.</gatha>
    <centered>Iti paññattivibhāge atthapaññattikathā niṭṭhitā.</centered>
    <centered>Aṭṭhavīsatimo paricchedo.</centered>
  </text>
</tree>
