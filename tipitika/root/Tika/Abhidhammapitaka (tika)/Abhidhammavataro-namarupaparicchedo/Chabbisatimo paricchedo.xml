<?xml version='1.0' encoding='UTF-8'?>
<tree text="Chabbisatimo paricchedo" target="text">
  <text>
    <subhead>26. Vuṭṭhānavisuddhikathā</subhead>
    <hangnum nr="1019"/>
    <gatha type="1"> Tassevaṃ paṭipannassa, sikhāpattā vipassanā;</gatha>
    <gatha type="last">Vuṭṭhānagāminī nāma, yadā hoti tadā pana.</gatha>
    <hangnum nr="1020"/>
    <gatha type="1"> Parikammopacārānulomagotrabhuto paraṃ;</gatha>
    <gatha type="last">Maggo tato phalaṃ hoti, bhavaṅgā paccavekkhaṇā.</gatha>
    <hangnum nr="1021"/>
    <gatha type="1"> Parikammopacārānulomasaṅkhātagocarā ;</gatha>
    <gatha type="last">Maggassāvajjanaṃ hutvā, nibbāne hoti gotrabhu.</gatha>
    <hangnum nr="1022"/>
    <gatha type="1"> Catutthaṃ pañcamaṃ vātha, chaṭṭhaṃ vāpi yathārahaṃ;</gatha>
    <gatha type="last">Appeti maggajavanaṃ, nibbāne sakimeva taṃ.</gatha>
    <hangnum nr="1023"/>
    <gatha type="1"> Tato  phalāni tīṇi dve, ekaṃ vātha yathākkamaṃ;</gatha>
    <gatha type="last">Maggāvasesanirodhamaggavuṭṭhānavīthiyaṃ.</gatha>
    <hangnum nr="1024"/>
    <gatha type="1"> Tato bhavaṅgapātova,</gatha>
    <gatha type="2">Taṃ chetvā paccavekkhaṇā;</gatha>
    <gatha type="3">Tisso pañcavidhā honti,</gatha>
    <gatha type="last">Yathāyogaṃ tathā hi ca.</gatha>
    <hangnum nr="1025"/>
    <gatha type="1"> Maggaṃ phalañca nibbānaṃ, avassaṃ paccavekkhati;</gatha>
    <gatha type="last">Hīne kilese sese ca, paccavekkhati vā na vā.</gatha>
    <hangnum nr="1026"/>
    <gatha type="1"> Tato ca puna saṅkhāre, vipassanto yathā pure;</gatha>
    <gatha type="last">Appeti anupubbena, sesamaggaphalāni ca.</gatha>
    <hangnum nr="1027"/>
    <gatha type="1"> Tattha vuccanti nibbāna-phalamaggavipassanā;</gatha>
    <gatha type="last">Suññatā cānimittā ca, tathāpaṇihitāni ca.</gatha>
    <hangnum nr="1028"/>
    <gatha type="1"> Suññatāvipassanādināmena hi vipassati;</gatha>
    <gatha type="last">Vimokkhamukhabhūtāti, tividhā bhājitā tathā.</gatha>
    <hangnum nr="1029"/>
    <gatha type="1"> Suññatādikanāmena, vimokkhā tividhā matā;</gatha>
    <gatha type="last">Nibbānaphalamaggā ca, samāpattisamādhayo.</gatha>
    <hangnum nr="1030"/>
    <gatha type="1"> Tattheva paṭhamabhūmiṃ, patto ariyapuggalo;</gatha>
    <gatha type="last">Sattakkhattuparamo so, sotāpannoti vuccati.</gatha>
    <hangnum nr="1031"/>
    <gatha type="1"> Patto dutiyabhūmiñca, sakadāgāmināmako;</gatha>
    <gatha type="last">Sakimeva imaṃ lokaṃ, āgantvā hoti mānusaṃ.</gatha>
    <hangnum nr="1032"/>
    <gatha type="1"> Patto  tatiyabhūmiñca, anāgāmīti vuccati;</gatha>
    <gatha type="last">Brahmalokā anāgantvā, idhakāmopapattiyā.</gatha>
    <hangnum nr="1033"/>
    <gatha type="1"> Patto catutthabhūmiñca, arahā aggapuggalo;</gatha>
    <gatha type="last">Diṭṭheva dhamme dukkhaggiṃ, nibbāpetīti vuccati.</gatha>
    <hangnum nr="1034"/>
    <gatha type="1"> Iti  maggaphalaṭṭhānaṃ, vasā ariyapuggalā;</gatha>
    <gatha type="last">Dvidhāpi catudhā yuggā, aṭṭha honti vibhāgato.</gatha>
    <hangnum nr="1035"/>
    <gatha type="1"> Ubhatobhāgavimutta-</gatha>
    <gatha type="2">Vibhāgādivasā pana;</gatha>
    <gatha type="3">Vibhattā honti sattete,</gatha>
    <gatha type="last">Yathāyogaṃ tathā hi ca.</gatha>
    <hangnum nr="1036"/>
    <gatha type="1"> Saddhādhurassāniccato, vuṭṭhānaṃ dukkhatopi ca;</gatha>
    <gatha type="last">Paññādhurassānattato, iti dīpenti paṇḍitā.</gatha>
    <hangnum nr="1037"/>
    <gatha type="1"> Saddhānusāri ādimhi, majjhe saddhāvimuttako;</gatha>
    <gatha type="last">Ante paññāvimuttova, tasmā saddhādhuro siyā.</gatha>
    <hangnum nr="1038"/>
    <gatha type="1"> Dhammānusāri ādimhi, diṭṭhippatto tatopari;</gatha>
    <gatha type="last">Ante paññāvimuttova, hoti paññādhuropi ca.</gatha>
    <hangnum nr="1039"/>
    <gatha type="1"> Samathayānikā ceva, rūpānuttarapādakā;</gatha>
    <gatha type="last">Vipassanāyānikā ca, sabbe sukkhavipassakā.</gatha>
    <hangnum nr="1040"/>
    <gatha type="1"> Dhuravuṭṭhānabhedena, honti pañceva sabbathā;</gatha>
    <gatha type="last">Āruppapādakā cāpi, ādimhi duvidhā tathā.</gatha>
    <hangnum nr="1041"/>
    <gatha type="1"> Chasu ṭhānesu majjhake, kāyasakkhīti bhājitā;</gatha>
    <gatha type="last">Ubhatobhāgavimutto, arahatte patiṭṭhito.</gatha>
    <hangnum nr="1042"/>
    <gatha type="1"> Itthaṃ vuttayānadhura-vuṭṭhānānaṃ vibhāgato;</gatha>
    <gatha type="last">Maggapphalabhūmiyo ca, sattaṭṭhāriyapuggalā.</gatha>
    <hangnum nr="1043"/>
    <gatha type="1"> Tattha  cānuttarañāṇaṃ, saccānaṃ paṭivedhakaṃ;</gatha>
    <gatha type="last">Samucchedappahānena, klesānusayasodhanaṃ.</gatha>
    <hangnum nr="1044"/>
    <gatha type="1"> Catumaggavibhāgena, vuṭṭhānanti pakittitaṃ;</gatha>
    <gatha type="last">Ñāṇadassanavisuddhi, nāma hoti tathāpi ca.</gatha>
    <hangnum nr="1045"/>
    <gatha type="1"> Maggo ca parijānāti, dukkhaṃ tebhūmakaṃ tathā;</gatha>
    <gatha type="last">Yathāyogaṃ pajahati, taṇhāsamudayampi ca.</gatha>
    <hangnum nr="1046"/>
    <gatha type="1"> Nirodhaṃ  sacchikaroti, maggasaccamanuttaraṃ;</gatha>
    <gatha type="last">Bhāvanāvīthimotiṇṇo, bhāvetīti pavuccati.</gatha>
    <hangnum nr="1047"/>
    <gatha type="1"> Diṭṭhiggatavicikicchā-sīlabbatamasesato;</gatha>
    <gatha type="last">Apāyagamanīyañca, rāgadosādikattayaṃ.</gatha>
    <hangnum nr="1048"/>
    <gatha type="1"> Tadekaṭṭhe kilese ca, sahajātappahānato;</gatha>
    <gatha type="last">Pajahāti sotāpatti-maggo paṭhamabhūmiko.</gatha>
    <hangnum nr="1049"/>
    <gatha type="1"> Tadekaṭṭhe pajahati, rāgadosādikepi ca;</gatha>
    <gatha type="last">Thūle tu sakadāgāmi-maggo dutiyabhūmiko.</gatha>
    <hangnum nr="1050"/>
    <gatha type="1"> Pajahāti anāgāmi-maggo niravasesato;</gatha>
    <gatha type="last">Kāmarāgabyāpāde ca, tadekaṭṭhe ca sambhavā.</gatha>
    <hangnum nr="1051"/>
    <gatha type="1"> Rūpārūparāgamānu-ddhaccāvijjāti pañcakaṃ;</gatha>
    <gatha type="last">Aggamaggo pajahati, klese sese ca sabbathā.</gatha>
    <hangnum nr="1052"/>
    <gatha type="1"> Iti saccapaṭivedhaṃ, klesakkhayaphalāvahaṃ;</gatha>
    <gatha type="last">Maggañāṇaṃ pakāsenti, visuddhiṃ sattamaṃ budhā.</gatha>
    <hangnum nr="1053"/>
    <gatha type="1"> Chabbisuddhikamenevaṃ, sabbathāya visuddhiyā;</gatha>
    <gatha type="last">Sattamāyānupattabbaṃ, nibbānanti pavuccati.</gatha>
    <hangnum nr="1054"/>
    <gatha type="1"> Klesakkhayakaraṃ tāṇaṃ, saṃsārātikkamaṃ paraṃ;</gatha>
    <gatha type="last">Pārimaṃ tīramabhayaṃ, sabbasaṅkhāranissaṭaṃ.</gatha>
    <hangnum nr="1055"/>
    <gatha type="1"> Tenammadanimmadanaṃ , pipāsavinayādinā;</gatha>
    <gatha type="last">Klesasaṃsārasaṅkhāra-paṭipakkhanidassitaṃ.</gatha>
    <hangnum nr="1056"/>
    <gatha type="1"> Ajarāmaramaccanta-manuppādamasaṅkhataṃ;</gatha>
    <gatha type="last">Anuttaramasaṅkhāraṃ, anantamatulañca taṃ.</gatha>
    <hangnum nr="1057"/>
    <gatha type="1"> Paramatthamanopammaṃ, santi appaṭimaṃ sukhaṃ;</gatha>
    <gatha type="last">Nirodhasacca nibbānaṃ, ekantaṃ amataṃ padaṃ.</gatha>
    <hangnum nr="1058"/>
    <gatha type="1"> Sopādisesanibbāna-dhātu  ceva tathāparā;</gatha>
    <gatha type="last">Anupādisesā ceti, duvidhā pariyāyato.</gatha>
    <hangnum nr="1059"/>
    <gatha type="1"> Suññataṃ cānimittañca, tathāpaṇihitanti ca;</gatha>
    <gatha type="last">Attādigāhābhāvena, tividhāpi ca bhājitaṃ.</gatha>
    <hangnum nr="1060"/>
    <gatha type="1"> Klesasaṃsārasaṅkhāra-paccanīkavibhāgato;</gatha>
    <gatha type="last">Bhavakkhayādibhedehi, bahudhāpi pavuccati.</gatha>
    <hangnum nr="1061"/>
    <gatha type="1"> Tadevamaccutaṃ dhammaṃ, lokuttaramakālikaṃ;</gatha>
    <gatha type="last">Vānābhāvā vānātīto, ‘‘nibbāna’’nti pakittitaṃ.</gatha>
    <centered>Iti nibbānavibhāge vuṭṭhānavisuddhikathā niṭṭhitā.</centered>
    <centered>Chabbīsatimo paricchedo.</centered>
    <centered>Niṭṭhito ca sabbathāpi nibbānavibhāgo.</centered>
  </text>
</tree>
