<?xml version='1.0' encoding='UTF-8'?>
<tree text="14. Cuddasamo paricchedo" target="text">
  <text>
    <subhead>Rūpāvacarasamādhibhāvanāniddeso</subhead>
    <hangnum nr="789"/>
    <gatha type="1"> Bhāvanānayamahaṃ  hitānayaṃ,</gatha>
    <gatha type="2">Mānayañca sugataṃ sukhānayaṃ;</gatha>
    <gatha type="3">Byākaromi paramaṃ ito paraṃ,</gatha>
    <gatha type="last">Taṃ suṇātha madhuratthavaṇṇanaṃ.</gatha>
    <hangnum nr="790"/>
    <gatha type="1"> Uttaraṃ tu manussānaṃ, dhammato ñāṇadassanaṃ;</gatha>
    <gatha type="last">Pattukāmena kātabbaṃ, ādito sīlasodhanaṃ.</gatha>
    <hangnum nr="791"/>
    <gatha type="1"> Saṅkassarasamācāre, dussīle sīlavajjite;</gatha>
    <gatha type="last">Natthi jhānaṃ kuto maggo, tasmā sīlaṃ visodhaye.</gatha>
    <hangnum nr="792"/>
    <gatha type="1"> Sīlaṃ cārittavārittavasena duvidhaṃ mataṃ;</gatha>
    <gatha type="last">Taṃ panācchiddamakkhaṇḍamakammāsamaninditaṃ.</gatha>
    <hangnum nr="793"/>
    <gatha type="1"> Kattabbaṃ atthakāmena, vivekasukhamicchatā;</gatha>
    <gatha type="last">Sīlañca nāma bhikkhūnaṃ, alaṅkāro anuttaro.</gatha>
    <hangnum nr="794"/>
    <gatha type="1"> Ratanaṃ saraṇaṃ khemaṃ, tāṇaṃ leṇaṃ parāyaṇaṃ;</gatha>
    <gatha type="last">Cintāmaṇi paṇīto ca, sīlaṃ yānamanuttaraṃ.</gatha>
    <hangnum nr="795"/>
    <gatha type="1"> Sītalaṃ  salilaṃ sīlaṃ, kilesamaladhovanaṃ;</gatha>
    <gatha type="last">Guṇānaṃ mūlabhūtañca, dosānaṃ balaghāti ca.</gatha>
    <hangnum nr="796"/>
    <gatha type="1"> Tidivārohaṇañcetaṃ, sopānaṃ paramuttamaṃ;</gatha>
    <gatha type="last">Maggo khemo ca nibbānanagarassa pavesane.</gatha>
    <hangnum nr="797"/>
    <gatha type="1"> Tasmā suparisuddhaṃ taṃ, sīlaṃ duvidhalakkhaṇaṃ;</gatha>
    <gatha type="last">Kattabbaṃ atthakāmena, piyasīlena bhikkhunā.</gatha>
    <hangnum nr="798"/>
    <gatha type="1"> Kātabbo pana sīlasmiṃ, parisuddhe ṭhitenidha;</gatha>
    <gatha type="last">Palibodhassupacchedo, palibodhā dasāhu ca.</gatha>
    <hangnum nr="799"/>
    <gatha type="1"> ‘‘Āvāso  ca kulaṃ lābho,</gatha>
    <gatha type="2">Gaṇo kammañca pañcamaṃ;</gatha>
    <gatha type="3">Addhānaṃ ñāti ābādho,</gatha>
    <gatha type="last">Gantho iddhīti te dasā’’ti.</gatha>
    <hangnum nr="800"/>
    <gatha type="1"> Palibodhassupacchedaṃ, katvā dasavidhassapi;</gatha>
    <gatha type="last">Upasaṅkamitabbo so, kammaṭṭhānassa dāyako.</gatha>
    <hangnum nr="801"/>
    <gatha type="1"> Piyo  garu bhāvanīyo, vattā ca vacanakkhamo;</gatha>
    <gatha type="last">Gambhīrañca kathaṃ kattā, no caṭṭhāne niyojako.</gatha>
    <hangnum nr="802"/>
    <gatha type="1"> Evamādiguṇopetamupagantvā hitesinaṃ;</gatha>
    <gatha type="last">Kalyāṇamittaṃ kālena, kammaṭṭhānassa dāyakaṃ.</gatha>
    <hangnum nr="803"/>
    <gatha type="1"> Kammaṭṭhānaṃ gahetabbaṃ, vattaṃ katvā panassa tu;</gatha>
    <gatha type="last">Tenāpi caritaṃ ñatvā, dātabbaṃ tassa bhikkhuno.</gatha>
    <hangnum nr="804"/>
    <gatha type="1"> Caritaṃ panidaṃ rāgadosamohavasena ca;</gatha>
    <gatha type="last">Saddhābuddhivitakkānaṃ, vasena chabbidhaṃ mataṃ.</gatha>
    <hangnum nr="805"/>
    <gatha type="1"> Vomissakanayā tesaṃ, catusaṭṭhi bhavanti te;</gatha>
    <gatha type="last">Tehi attho na catthīti, na mayā idha dassitā.</gatha>
    <hangnum nr="806"/>
    <gatha type="1"> Asubhā  ca dasevettha, tathā kāyagatāsati;</gatha>
    <gatha type="last">Ekādasa ime rāga-caritassānukūlatā.</gatha>
    <hangnum nr="807"/>
    <gatha type="1"> Catasso appamaññāyo, savaṇṇakasiṇā ime;</gatha>
    <gatha type="last">Aṭṭheva ca sadā dosa-caritassānukūlatā.</gatha>
    <hangnum nr="808"/>
    <gatha type="1"> Taṃ mohacaritassettha, vitakkacaritassa ca;</gatha>
    <gatha type="last">Anukūlanti niddiṭṭhaṃ, ānāpānaṃ panekakaṃ.</gatha>
    <hangnum nr="809"/>
    <gatha type="1"> Purimānussatichakkaṃ, saddhācaritadehino;</gatha>
    <gatha type="last">Maraṇūpasamāyuttā, satimāhāranissitā.</gatha>
    <hangnum nr="810"/>
    <gatha type="1"> Saññā  dhātuvavatthānaṃ, buddhippakatijantuno;</gatha>
    <gatha type="last">Ime pana ca cattāro, anukūlāti dīpitā.</gatha>
    <hangnum nr="811"/>
    <gatha type="1"> Cattāropi ca āruppā, sesāni kasiṇāni ca;</gatha>
    <gatha type="last">Anukūlā ime sabba-caritānanti vaṇṇitā.</gatha>
    <hangnum nr="812"/>
    <gatha type="1"> Idaṃ sabbaṃ panekanta-vipaccanīkabhāvato;</gatha>
    <gatha type="last">Atisappāyato vutta-miti ñeyyaṃ vibhāvinā.</gatha>
    <hangnum nr="813"/>
    <gatha type="1"> Kammaṭṭhānāni sabbāni, cattālīsāti niddise;</gatha>
    <gatha type="last">Kasiṇāni dasa ceva, asubhānussatī dasa.</gatha>
    <hangnum nr="814"/>
    <gatha type="1"> Catasso appamaññāyo, cattāro ca arūpino;</gatha>
    <gatha type="last">Catudhātuvavatthānaṃ, saññā cāhāratā iti.</gatha>
    <hangnum nr="815"/>
    <gatha type="1"> Kammaṭṭhānesu etesu, upacāravahā kati;</gatha>
    <gatha type="last">Ānāpānasatiṃ kāya-gataṃ hitvā panaṭṭhapi.</gatha>
    <hangnum nr="816"/>
    <gatha type="1"> Sesānussatiyo saññā, vavatthānanti terasa;</gatha>
    <gatha type="last">Upacāravahā vuttā, sesā te appanāvahā.</gatha>
    <hangnum nr="817"/>
    <gatha type="1"> Appanāyāvahesvettha, kasiṇāni dasāpi ca;</gatha>
    <gatha type="last">Ānāpānasatī ceva, catukkajjhānikā ime.</gatha>
    <hangnum nr="818"/>
    <gatha type="1"> Asubhāni  dasa cettha, tathā kāyagatāsati;</gatha>
    <gatha type="last">Ekādasa ime dhammā, paṭhamajjhānikā siyuṃ.</gatha>
    <hangnum nr="819"/>
    <gatha type="1"> Ādibrahmavihārāti , tikajjhānavahā tayo;</gatha>
    <gatha type="last">Catutthāpi ca āruppā, catutthajjhānikā matā.</gatha>
    <hangnum nr="820"/>
    <gatha type="1"> Vasenārammaṇaṅgānaṃ, duvidho samatikkamo;</gatha>
    <gatha type="last">Gocarātikkamārūpe, rūpe jhānaṅgatikkamo.</gatha>
    <hangnum nr="821"/>
    <gatha type="1"> Daseva kasiṇānettha, vaḍḍhetabbāni honti hi;</gatha>
    <gatha type="last">Na ca vaḍḍhaniyā sesā, bhavanti asubhādayo.</gatha>
    <hangnum nr="822"/>
    <gatha type="1"> Daseva kasiṇānettha, asubhāni dasāpi ca;</gatha>
    <gatha type="last">Ānāpānasatī ceva, tathā kāyagatāsati.</gatha>
    <hangnum nr="823"/>
    <gatha type="1"> Paṭibhāganimittāni , honti ārammaṇāni hi;</gatha>
    <gatha type="last">Sesāneva paṭibhāga-nimittārammaṇā siyuṃ.</gatha>
    <hangnum nr="824"/>
    <gatha type="1"> Asubhāni dasāhāra-saññā kāyagatāsati;</gatha>
    <gatha type="last">Devesu nappavattanti, dvādasetāni sabbadā.</gatha>
    <hangnum nr="825"/>
    <gatha type="1"> Tāni dvādasa cetāni, ānāpānasatīpi ca;</gatha>
    <gatha type="last">Teraseva panetāni, brahmaloke na vijjare.</gatha>
    <hangnum nr="826"/>
    <gatha type="1"> Ṭhapetvā caturārūpe, natthi kiñci arūpisu;</gatha>
    <gatha type="last">Manussaloke sabbāni, pavattanti na saṃsayo.</gatha>
    <hangnum nr="827"/>
    <gatha type="1"> Catutthaṃ kasiṇaṃ hitvā, kasiṇā asubhāni ca;</gatha>
    <gatha type="last">Diṭṭheneva gahetabbā, ime ekūnavīsati.</gatha>
    <hangnum nr="828"/>
    <gatha type="1"> Satiyampi ca kāyamhi, diṭṭhena tacapañcakaṃ;</gatha>
    <gatha type="last">Sesamettha suteneva, gahetabbanti dīpitaṃ.</gatha>
    <hangnum nr="829"/>
    <gatha type="1"> Ānāpānasatī ettha, phuṭṭhena paridīpitā;</gatha>
    <gatha type="last">Vāyokasiṇamevettha, diṭṭhaphuṭṭhena gayhati.</gatha>
    <hangnum nr="830"/>
    <gatha type="1"> Suteneva  gahetabbā, sesā aṭṭhārasāpi ca;</gatha>
    <gatha type="last">Upekkhā appamaññā ca, arūpā ceva pañcime.</gatha>
    <hangnum nr="831"/>
    <gatha type="1"> Āditova gahetabbā, na hontīti pakāsitā;</gatha>
    <gatha type="last">Pañcatiṃsāvasesāni, gahetabbāni ādito.</gatha>
    <hangnum nr="832"/>
    <gatha type="1"> Kammaṭṭhānesu hetesu, ākāsakasiṇaṃ vinā;</gatha>
    <gatha type="last">Kasiṇā nava honte ca, arūpānaṃ tu paccayā.</gatha>
    <hangnum nr="833"/>
    <gatha type="1"> Dasāpi kasiṇā honti, abhiññānaṃ tu paccayā;</gatha>
    <gatha type="last">Tayo brahmavihārāpi, catukkassa bhavanti tu.</gatha>
    <hangnum nr="834"/>
    <gatha type="1"> Heṭṭhimaṃ heṭṭhimāruppaṃ, uparūparimassa hi;</gatha>
    <gatha type="last">Tathā catutthamāruppaṃ, nirodhassāti dīpitaṃ.</gatha>
    <hangnum nr="835"/>
    <gatha type="1"> Sabbāni ca panetāni, cattālīsavidhāni tu;</gatha>
    <gatha type="last">Vipassanābhavasampatti-sukhānaṃ paccayā siyuṃ.</gatha>
    <hangnum nr="836"/>
    <gatha type="1"> Kammaṭṭhānaṃ  gahetvāna, ācariyassa santike;</gatha>
    <gatha type="last">Vasantassa kathetabbaṃ, āgatassāgatakkhaṇe.</gatha>
    <hangnum nr="837"/>
    <gatha type="1"> Uggahetvā  panaññatra, gantukāmassa bhikkhuno;</gatha>
    <gatha type="last">Nātisaṅkhepavitthāraṃ, kathetabbaṃ tu tenapi.</gatha>
    <hangnum nr="838"/>
    <gatha type="1"> Kammaṭṭhānaṃ gahetvāna, sammaṭṭhānaṃ manobhuno;</gatha>
    <gatha type="last">Aṭṭhārasahi dosehi, niccaṃ pana vivajjite.</gatha>
    <hangnum nr="839"/>
    <gatha type="1"> Anurūpe vihārasmiṃ, vihātabbaṃ tu gāmato;</gatha>
    <gatha type="last">Nātidūre naccāsanne, sive pañcaṅgasaṃyute.</gatha>
    <hangnum nr="840"/>
    <gatha type="1"> Khuddako palibodhopi, chinditabbo panatthi ce;</gatha>
    <gatha type="last">Dīghā kesā nakhā lomā, chinditabbā vibhāvinā.</gatha>
    <hangnum nr="841"/>
    <gatha type="1"> Cīvaraṃ rajitabbaṃ taṃ, kiliṭṭhaṃ tu sace siyā;</gatha>
    <gatha type="last">Sace patte malaṃ hoti, pacitabbova suṭṭhu so.</gatha>
    <hangnum nr="842"/>
    <gatha type="1"> Acchinnapalibodhena , pacchā tena ca bhikkhunā;</gatha>
    <gatha type="last">Pavivitte panokāse, vasantena yathāsukhaṃ.</gatha>
    <hangnum nr="843"/>
    <gatha type="1"> Vajjetvā mattikaṃ nīlaṃ, pītaṃ setañca lohitaṃ;</gatha>
    <gatha type="last">Saṇhāyāruṇavaṇṇāya, mattikāya manoramaṃ.</gatha>
    <hangnum nr="844"/>
    <gatha type="1"> Kattabbaṃ kasiṇajjhānaṃ, pattukāmena dhīmatā;</gatha>
    <gatha type="last">Senāsane vivittasmiṃ, bahiddhā vāpi tādise.</gatha>
    <hangnum nr="845"/>
    <gatha type="1"> Paṭicchanne panaṭṭhāne, pabbhāre vā guhantare;</gatha>
    <gatha type="last">Saṃhārimaṃ vā kātabbaṃ, taṃ tatraṭṭhakameva vā.</gatha>
    <hangnum nr="846"/>
    <gatha type="1"> Saṃhārimaṃ karontena, daṇḍakesu catūsvapi;</gatha>
    <gatha type="last">Cammaṃ vā kaṭasāraṃ vā, dussapattampi vā tathā.</gatha>
    <hangnum nr="847"/>
    <gatha type="1"> Bandhitvā tathā kātabbaṃ, mattikāya pamāṇato;</gatha>
    <gatha type="last">Bhūmiyaṃ pattharitvā ca, oloketabbameva taṃ.</gatha>
    <hangnum nr="848"/>
    <gatha type="1"> Tatraṭṭhaṃ bhūmiyaṃ vaṭṭaṃ, ākoṭitvāna khāṇuke;</gatha>
    <gatha type="last">Vallīhi taṃ vinandhitvā, kātabbaṃ kaṇṇikaṃ samaṃ.</gatha>
    <hangnum nr="849"/>
    <gatha type="1"> Vitthārato  pamāṇena, vidatthicaturaṅgulaṃ;</gatha>
    <gatha type="last">Vaṭṭaṃ vattati taṃ kātuṃ, vivaṭṭaṃ pana micchatā.</gatha>
    <hangnum nr="850"/>
    <gatha type="1"> Bherītalasamaṃ sādhu, katvā kasiṇamaṇḍalaṃ;</gatha>
    <gatha type="last">Sammajjitvāna taṃ ṭhānaṃ, nhatvā āgamma paṇḍito.</gatha>
    <hangnum nr="851"/>
    <gatha type="1"> Hatthapāsapamāṇasmiṃ, tamhā kasiṇamaṇḍalā;</gatha>
    <gatha type="last">Padese tu supaññatte, āsanasmiṃ suatthate.</gatha>
    <hangnum nr="852"/>
    <gatha type="1"> Ucce tattha nisīditvā, vidatthicaturaṅgule;</gatha>
    <gatha type="last">Ujukāyaṃ paṇidhāya, katvā parimukhaṃ satiṃ.</gatha>
    <hangnum nr="853"/>
    <gatha type="1"> Kāmesvādīnavaṃ disvā, nekkhammaṃ daṭṭhu khemato;</gatha>
    <gatha type="last">Paramaṃ pītipāmojjaṃ, janetvā ratanattaye.</gatha>
    <hangnum nr="854"/>
    <gatha type="1"> ‘‘Bhāgī  assamahaṃ addhā, imāya paṭipattiyā;</gatha>
    <gatha type="last">Pavivekasukhassā’’ti, katvā ussāhamuttamaṃ.</gatha>
    <hangnum nr="855"/>
    <gatha type="1"> Ākārena  sameneva, ummīlitvāna locanaṃ;</gatha>
    <gatha type="last">Nimittaṃ gaṇhatā sādhu, bhāvetabbaṃ punappunaṃ.</gatha>
    <hangnum nr="856"/>
    <gatha type="1"> Na vaṇṇo pekkhitabbo so, daṭṭhabbaṃ na ca lakkhaṇaṃ;</gatha>
    <gatha type="last">Vaṇṇaṃ pana amuñcitvā, ussadassa vasena hi.</gatha>
    <hangnum nr="857"/>
    <gatha type="1"> Cittaṃ paṇṇattidhammasmiṃ, ṭhapetvekaggamānaso;</gatha>
    <gatha type="last">‘‘Pathavī pathavi’’ccevaṃ, vatvā bhāveyya paṇḍito.</gatha>
    <hangnum nr="858"/>
    <gatha type="1"> Pathavī medanī bhūmi, vasudhā ca vasundharā;</gatha>
    <gatha type="last">Evaṃ pathavināmesu, ekaṃ vattumpi vaṭṭati.</gatha>
    <hangnum nr="859"/>
    <gatha type="1"> Ummīlitvā nimīlitvā, āvajjeyya punappunaṃ;</gatha>
    <gatha type="last">Yāvuggahanimittaṃ tu, nuppajjati ca tāva so.</gatha>
    <hangnum nr="860"/>
    <gatha type="1"> Evaṃ bhāvayato tassa, puna ekaggacetaso;</gatha>
    <gatha type="last">Yadā pana nimīletvā, āvajjantassa yogino.</gatha>
    <hangnum nr="861"/>
    <gatha type="1"> Yathā ummīlitekāle, tathāpāthaṃ tu yāti ce;</gatha>
    <gatha type="last">Taduggahanimittaṃ ta-muppannanti pavuccati.</gatha>
    <hangnum nr="862"/>
    <gatha type="1"> Nimitte  pana sañjāte, tato pabhuti yoginā;</gatha>
    <gatha type="last">Nisīditabbaṃ no cevaṃ, tasmiṃ ṭhāne vijānatā.</gatha>
    <hangnum nr="863"/>
    <gatha type="1"> Attano vasanaṭṭhānaṃ, pavisitvāna dhīmatā;</gatha>
    <gatha type="last">Tena tattha nisinnena, bhāvetabbaṃ yathāsukhaṃ.</gatha>
    <hangnum nr="864"/>
    <gatha type="1"> Papañcaparihāratthaṃ, pādānaṃ pana dhovane;</gatha>
    <gatha type="last">Tassekatalikā dve ca, icchitabbā upāhanā.</gatha>
    <hangnum nr="865"/>
    <gatha type="1"> Samādhitaruṇo tassa, asappāyena kenaci;</gatha>
    <gatha type="last">Sace nassati taṃ ṭhānaṃ, gantvāvādāya taṃ pana.</gatha>
    <hangnum nr="866"/>
    <gatha type="1"> Pīṭhe  sukhanisinnena, bhāvetabbaṃ punappunaṃ;</gatha>
    <gatha type="last">Samannāharitabbañca, kare takkāhatampi ca.</gatha>
    <hangnum nr="867"/>
    <gatha type="1"> Nimittaṃ pana taṃ hitvā, cittaṃ dhāvati ce bahi;</gatha>
    <gatha type="last">Nivāretvā nimittasmiṃ, ṭhapetabbaṃ tu mānasaṃ.</gatha>
    <hangnum nr="868"/>
    <gatha type="1"> Yattha yattha nisīditvā, tamicchati tapodhano;</gatha>
    <gatha type="last">Tattha tattha divārattiṃ, tassupaṭṭhāti cetaso.</gatha>
    <hangnum nr="869"/>
    <gatha type="1"> Evaṃ tassa karontassa, anupubbena yogino;</gatha>
    <gatha type="last">Vikkhambhanti ca sabbāni, pañca nīvaraṇānipi.</gatha>
    <hangnum nr="870"/>
    <gatha type="1"> Samādhiyati cittampi, upacārasamādhinā;</gatha>
    <gatha type="last">Paṭibhāganimittampi, uppajjati ca yogino.</gatha>
    <hangnum nr="871"/>
    <gatha type="1"> Ko panāyaṃ viseso hi, imassa purimassa vā;</gatha>
    <gatha type="last">Thavikā nīhatādāsa-maṇḍalaṃ viya majjitaṃ.</gatha>
    <hangnum nr="872"/>
    <gatha type="1"> Meghato viya nikkhantaṃ, sampuṇṇacandamaṇḍalaṃ;</gatha>
    <gatha type="last">Paṭibhāganimittaṃ taṃ, balākā viya toyade.</gatha>
    <hangnum nr="873"/>
    <gatha type="1"> Taduggahanimittaṃ  taṃ, padāletvāva niggataṃ;</gatha>
    <gatha type="last">Tatodhikataraṃ suddhaṃ, hutvāpaṭṭhāti tassa taṃ.</gatha>
    <hangnum nr="874"/>
    <gatha type="1"> Tanusaṇṭhānavantañca, vaṇṇavantaṃ na ceva taṃ;</gatha>
    <gatha type="last">Upaṭṭhākāramattaṃ taṃ, paññajaṃ bhāvanāmayaṃ.</gatha>
    <hangnum nr="875"/>
    <gatha type="1"> Paṭibhāge  samuppanne, nimitte bhāvanāmaye;</gatha>
    <gatha type="last">Honti vikkhambhitāneva, pañca nīvaraṇānipi.</gatha>
    <hangnum nr="876"/>
    <gatha type="1"> Kilesā sannisinnāva, yuttayogassa bhikkhuno;</gatha>
    <gatha type="last">Cittaṃ samāhitaṃyeva, upacārasamādhinā.</gatha>
    <hangnum nr="877"/>
    <gatha type="1"> Ākārehi pana dvīhi, samādhiyati mānasaṃ;</gatha>
    <gatha type="last">Upacārakkhaṇe tassa, paṭilābhe samādhino.</gatha>
    <hangnum nr="878"/>
    <gatha type="1"> Nīvāraṇappahānena , upacārakkhaṇe tathā;</gatha>
    <gatha type="last">Aṅgānaṃ pātubhāvena, paṭilābhakkhaṇe pana.</gatha>
    <hangnum nr="879"/>
    <gatha type="1"> Dvinnaṃ pana samādhīnaṃ, kiṃ nānākaraṇaṃ pana;</gatha>
    <gatha type="last">Aṅgāni thāmajātāni, upacārakkhaṇena ca.</gatha>
    <hangnum nr="880"/>
    <gatha type="1"> Appanāya panaṅgāni, thāmajātāni jāyare;</gatha>
    <gatha type="last">Tasmā taṃ appanācittaṃ, divasampi pavattati.</gatha>
    <hangnum nr="881"/>
    <gatha type="1"> Pallaṅkena ca teneva, vaḍḍhetvā taṃ nimittakaṃ;</gatha>
    <gatha type="last">Appanaṃ adhigantuṃ so, sakkoti yadi sundaraṃ.</gatha>
    <hangnum nr="882"/>
    <gatha type="1"> No ce sakkoti so tena,</gatha>
    <gatha type="2">Taṃ nimittaṃ tu yoginā;</gatha>
    <gatha type="3">Cakkavattiya gabbhova,</gatha>
    <gatha type="last">Ratanaṃ viya dullabhaṃ.</gatha>
    <hangnum nr="883"/>
    <gatha type="1"> Satataṃ appamattena, rakkhitabbaṃ satīmatā;</gatha>
    <gatha type="last">Nimittaṃ rakkhato laddhaṃ, parihāni na vijjati.</gatha>
    <hangnum nr="884"/>
    <gatha type="1"> Ārakkhaṇe asantamhi, laddhaṃ laddhaṃ vinassati;</gatha>
    <gatha type="last">Rakkhitabbaṃ hi tasmā taṃ, tatrāyaṃ rakkhaṇāvidhi.</gatha>
    <hangnum nr="885"/>
    <gatha type="1"> Āvāso gocaro bhassaṃ, puggalo bhojanaṃ utu;</gatha>
    <gatha type="last">Iriyāpathoti sattete, asappāye vivajjaye.</gatha>
    <hangnum nr="886"/>
    <gatha type="1"> Sappāye  satta seveyya, evañhi paṭipajjato;</gatha>
    <gatha type="last">Na cireneva kālena, hoti bhikkhussa appanā.</gatha>
    <hangnum nr="887"/>
    <gatha type="1"> Yassappanā na hoteva, evampi paṭipajjato;</gatha>
    <gatha type="last">Appanāya ca kosallaṃ, sammā sampādaye budho.</gatha>
    <hangnum nr="888"/>
    <gatha type="1"> Appanāya hi kosalla-midaṃ dasavidhaṃ idha;</gatha>
    <gatha type="last">Ganthavitthārabhītena, mayā vissajjitanti ca.</gatha>
    <hangnum nr="889"/>
    <gatha type="1"> Evañhi  sampādayato, appanākosallaṃ pana;</gatha>
    <gatha type="last">Paṭiladdhe nimittasmiṃ, appanā sampavattati.</gatha>
    <hangnum nr="890"/>
    <gatha type="1"> Evampi paṭipannassa, sace sā nappavattati;</gatha>
    <gatha type="last">Tathāpi na jahe yogaṃ, vāyametheva paṇḍito.</gatha>
    <hangnum nr="891"/>
    <gatha type="1"> Cittappavattiākāraṃ , tasmā sallakkhayaṃ budho;</gatha>
    <gatha type="last">Samataṃ vīriyasseva, yojayetha punappunaṃ.</gatha>
    <hangnum nr="892"/>
    <gatha type="1"> Īsakampi layaṃ yantaṃ, paggaṇhetheva mānasaṃ;</gatha>
    <gatha type="last">Accāraddhaṃ nisedhetvā, samameva pavattaye.</gatha>
    <hangnum nr="893"/>
    <gatha type="1"> Līnatuddhatabhāvehi, mocayitvāna mānasaṃ;</gatha>
    <gatha type="last">Paṭibhāganimittābhi-mukhaṃ taṃ paṭipādaye.</gatha>
    <hangnum nr="894"/>
    <gatha type="1"> Evaṃ nimittābhimukhaṃ, paṭipādayato pana;</gatha>
    <gatha type="last">Idānevappanā tassa, sā samijjhissatīti ca.</gatha>
    <hangnum nr="895"/>
    <gatha type="1"> Bhavaṅgaṃ pana pacchijja, pathavīkasiṇaṃ tathā;</gatha>
    <gatha type="last">Tadevārammaṇaṃ katvā, manodvāramhi yogino.</gatha>
    <hangnum nr="896"/>
    <gatha type="1"> Jāyatevajjanaṃ cittaṃ, tatrevārammaṇe tato;</gatha>
    <gatha type="last">Javanāni ca jāyante, tassa cattāri pañca vā.</gatha>
    <hangnum nr="897"/>
    <gatha type="1"> Avasāne panekaṃ tu, rūpāvacarikaṃ bhave;</gatha>
    <gatha type="last">Takkādayo panaññehi, bhavanti balavattarā.</gatha>
    <hangnum nr="898"/>
    <gatha type="1"> Appanācetaso tāni, parikammopacārato;</gatha>
    <gatha type="last">Vuccanti parikammāni, upacārāni cātipi.</gatha>
    <hangnum nr="899"/>
    <gatha type="1"> Appanāyānulomattā , anulomāni eva ca;</gatha>
    <gatha type="last">Yaṃ taṃ sabbantimaṃ ettha, gotrabhūti pavuccati.</gatha>
    <hangnum nr="900"/>
    <gatha type="1"> Gahitāgahaṇenettha, parikammappanādikaṃ;</gatha>
    <gatha type="last">Dutiyaṃ upacāraṃ taṃ, tatiyaṃ anulomakaṃ.</gatha>
    <hangnum nr="901"/>
    <gatha type="1"> Catutthaṃ  gotrabhu diṭṭhaṃ, pañcamaṃ appanāmano;</gatha>
    <gatha type="last">Paṭhamaṃ upacāraṃ vā, dutiyaṃ anulomakaṃ.</gatha>
    <hangnum nr="902"/>
    <gatha type="1"> Tatiyaṃ gotrabhu diṭṭhaṃ, catutthaṃ appanāmano;</gatha>
    <gatha type="last">Catutthaṃ pañcamaṃ vāti, appeti na tato paraṃ.</gatha>
    <hangnum nr="903"/>
    <gatha type="1"> Chaṭṭhe vā sattame vāpi, appanā neva jāyati;</gatha>
    <gatha type="last">Āsannattā bhavaṅgassa, javanaṃ pati tāvade.</gatha>
    <hangnum nr="904"/>
    <gatha type="1"> Purimehāsevanaṃ laddhā, chaṭṭhaṃ vā sattamampi vā;</gatha>
    <gatha type="last">Appetīti panetthāha, godatto ābhidhammiko.</gatha>
    <hangnum nr="905"/>
    <gatha type="1"> Dhāvanto hi yathā koci,</gatha>
    <gatha type="2">Naro chinnataṭāmukho;</gatha>
    <gatha type="3">Ṭhātukāmo pariyante,</gatha>
    <gatha type="last">Ṭhātuṃ sakkoti neva so.</gatha>
    <hangnum nr="906"/>
    <gatha type="1"> Evameva panacchaṭṭhe, sattame vāpi mānaso;</gatha>
    <gatha type="last">Na sakkotīti appetuṃ, veditabbaṃ vibhāvinā.</gatha>
    <hangnum nr="907"/>
    <gatha type="1"> Ekacittakkhaṇāyeva, hotāyaṃ appanā pana;</gatha>
    <gatha type="last">Tato bhavaṅgapātova, hotīti paridīpitaṃ.</gatha>
    <hangnum nr="908"/>
    <gatha type="1"> Tato bhavaṅgaṃ chinditvā, paccavekkhaṇahetukaṃ;</gatha>
    <gatha type="last">Āvajjanaṃ tato jhāna-paccavekkhaṇamānasaṃ.</gatha>
    <hangnum nr="909"/>
    <gatha type="1"> Kāmacchando  ca byāpādo, thinamiddhañca uddhato;</gatha>
    <gatha type="last">Kukkuccaṃ vicikicchā ca, pahīnā pañcime pana.</gatha>
    <hangnum nr="910"/>
    <gatha type="1"> Vitakkena vicārena, pītiyā ca sukhena ca;</gatha>
    <gatha type="last">Ekaggatāya saṃyuttaṃ, jhānaṃ pañcaṅgikaṃ idaṃ.</gatha>
    <hangnum nr="911"/>
    <gatha type="1"> Nānāvisayaluddhassa , kāmacchandavasā pana;</gatha>
    <gatha type="last">Ito cito bhamantassa, vane makkaṭako viya.</gatha>
    <hangnum nr="912"/>
    <gatha type="1"> Ekasmiṃ  visayeyeva, samādhāneva cetaso;</gatha>
    <gatha type="last">‘‘Samādhi kāmacchandassa, paṭipakkho’’ti vuccati.</gatha>
    <hangnum nr="913"/>
    <gatha type="1"> Pāmojjabhāvato ceva, sītalattā sabhāvato;</gatha>
    <gatha type="last">‘‘Byāpādassa tato pīti, paṭipakkhā’’ti bhāsitā.</gatha>
    <hangnum nr="914"/>
    <gatha type="1"> Savipphārikabhāvena, nekkhammādipavattito;</gatha>
    <gatha type="last">‘‘Vitakko thinamiddhassa, paṭipakkho’’ti vaṇṇito.</gatha>
    <hangnum nr="915"/>
    <gatha type="1"> Avūpasantabhāvassa, sayañcevātisantato;</gatha>
    <gatha type="last">‘‘Sukhaṃ uddhaccakukkucca-dvayassa paṭipakkhakaṃ’’.</gatha>
    <hangnum nr="916"/>
    <gatha type="1"> Matiyā anurūpattā, ‘‘anumajjanalakkhaṇo;</gatha>
    <gatha type="last">Vicāro vicikicchāya, paṭipakkho’’ti dīpito.</gatha>
    <hangnum nr="917"/>
    <gatha type="1"> Pañcaṅgavippayuttaṃ taṃ, jhānaṃ pañcaṅgasaṃyutaṃ;</gatha>
    <gatha type="last">Sivaṃ tividhakalyāṇaṃ, dasalakkhaṇasaṃyutaṃ.</gatha>
    <hangnum nr="918"/>
    <gatha type="1"> Evañcādhigataṃ hoti, paṭhamaṃ tena yoginā;</gatha>
    <gatha type="last">Suciraṭṭhitikāmena, tassa jhānassa sabbaso.</gatha>
    <hangnum nr="919"/>
    <gatha type="1"> Taṃ samāpajjitabbaṃ tu, visodhetvāna pāpake;</gatha>
    <gatha type="last">Taṃ samāpajjato tassa, suciraṭṭhitikaṃ bhave.</gatha>
    <hangnum nr="920"/>
    <gatha type="1"> Cittabhāvanavepullaṃ, patthayantena bhikkhunā;</gatha>
    <gatha type="last">Paṭibhāganimittaṃ taṃ, vaḍḍhetabbaṃ yathākkamaṃ.</gatha>
    <hangnum nr="921"/>
    <gatha type="1"> Vaḍḍhanābhūmiyo dve ca, upacārañca appanā;</gatha>
    <gatha type="last">Upacārampi vā patvā, vaḍḍhetuṃ tañca vattati.</gatha>
    <hangnum nr="922"/>
    <gatha type="1"> Appanaṃ pana patvā vā, tatrāyaṃ vaḍḍhanakkamo;</gatha>
    <gatha type="last">Kasitabbaṃ yathāṭhānaṃ, paricchindati kassako.</gatha>
    <hangnum nr="923"/>
    <gatha type="1"> Yoginā evamevampi, aṅguladvaṅgulādinā;</gatha>
    <gatha type="last">Paricchijja paricchijja, vaḍḍhetabbaṃ yathicchakaṃ.</gatha>
    <hangnum nr="924"/>
    <gatha type="1"> Pattepi  paṭhame jhāne, ākārehipi pañcahi;</gatha>
    <gatha type="last">Suciṇṇavasinā tena, bhavitabbaṃ tapassinā.</gatha>
    <hangnum nr="925"/>
    <gatha type="1"> Āvajjanaṃ samāpatti, adhiṭṭhānesu tīsu ca;</gatha>
    <gatha type="last">Vuṭṭhānapaccavekkhāsu, vasitā pañca bhāsitā.</gatha>
    <hangnum nr="926"/>
    <gatha type="1"> Āvajjitvā adhiṭṭhitvā, samāpajja punappunaṃ;</gatha>
    <gatha type="last">Vuṭṭhitvā paccavekkhitvā, vasitā pañca sādhaye.</gatha>
    <hangnum nr="927"/>
    <gatha type="1"> Paṭhame  avasipatte, dutiyaṃ yo panicchati;</gatha>
    <gatha type="last">Ubhato bhaṭṭhobhave yogī, paṭhamā dutiyāpi ca.</gatha>
    <hangnum nr="928"/>
    <gatha type="1"> Kāmassahagatā saññā, manakkārā caranti ce;</gatha>
    <gatha type="last">Pamādayogino jhānaṃ, hoti taṃ hānabhāgiyaṃ.</gatha>
    <hangnum nr="929"/>
    <gatha type="1"> Sati santiṭṭhate tasmiṃ, santā tadanudhammatā;</gatha>
    <gatha type="last">Mandassa yogino jhānaṃ, hoti taṃ ṭhitibhāgiyaṃ.</gatha>
    <hangnum nr="930"/>
    <gatha type="1"> Atakkasahitā saññā, manakkārā caranti ce;</gatha>
    <gatha type="last">Appamattassa taṃ jhānaṃ, visesabhāgiyaṃ siyā.</gatha>
    <hangnum nr="931"/>
    <gatha type="1"> Nibbidāsaṃyutā saññā, manakkārā caranti ce;</gatha>
    <gatha type="last">Nibbedhabhāgiyaṃ jhānaṃ, hotīti paridīpitaṃ.</gatha>
    <hangnum nr="932"/>
    <gatha type="1"> Tasmā pañcasu etesu, suciṇṇavasinā pana;</gatha>
    <gatha type="last">Paṭhamā paguṇato jhānā, vuṭṭhāya vidhinā tato.</gatha>
    <hangnum nr="933"/>
    <gatha type="1"> Yasmā ayaṃ samāpatti, āsannākusalārikā;</gatha>
    <gatha type="last">Thūlattā takkacārānaṃ, tatoyaṃ aṅgadubbalā.</gatha>
    <hangnum nr="934"/>
    <gatha type="1"> Iti ādīnavaṃ disvā, paṭhame pana yoginā;</gatha>
    <gatha type="last">Dutiyaṃ santato jhānaṃ, cintayitvāna dhīmatā.</gatha>
    <hangnum nr="935"/>
    <gatha type="1"> Nikantiṃ pariyādāya, jhānasmiṃ paṭhame puna;</gatha>
    <gatha type="last">Dutiyādhigamatthāya, kātabbo bhāvanakkamo.</gatha>
    <hangnum nr="936"/>
    <gatha type="1"> Athassa  paṭhamajjhānā, vuṭṭhāya vidhinā yadā;</gatha>
    <gatha type="last">Satassa sampajānassa, jhānaṅgaṃ paccavekkhato.</gatha>
    <hangnum nr="937"/>
    <gatha type="1"> Thūlato  takkacārā hi, upatiṭṭhanti yogino;</gatha>
    <gatha type="last">Sesamaṅgattayaṃ tassa, santamevopatiṭṭhati.</gatha>
    <hangnum nr="938"/>
    <gatha type="1"> Thūlaṅgānaṃ pahānāya, tadā tassa ca yogino;</gatha>
    <gatha type="last">Santaṅgapaṭilābhāya, nimittaṃ tu tadeva ca.</gatha>
    <hangnum nr="939"/>
    <gatha type="1"> ‘‘Pathavī pathavi’’ccevaṃ, karoto manasā puna;</gatha>
    <gatha type="last">Idāni dutiyajjhāna-muppajjissati taṃ iti.</gatha>
    <hangnum nr="940"/>
    <gatha type="1"> Bhavaṅgaṃ pana pacchijja, pathavīkasiṇaṃ pana;</gatha>
    <gatha type="last">Tadevārammaṇaṃ katvā, manodvāramhi yogino.</gatha>
    <hangnum nr="941"/>
    <gatha type="1"> Jāyatāvajjanaṃ cittaṃ, tasmiṃ ārammaṇe tato;</gatha>
    <gatha type="last">Javanāni hi jāyante, tassa cattāri pañca vā.</gatha>
    <hangnum nr="942"/>
    <gatha type="1"> Avasāne panekampi, tesaṃ javanacetasaṃ;</gatha>
    <gatha type="last">Rūpāvacarikaṃ hoti, dutiyajjhānamānasaṃ.</gatha>
    <hangnum nr="943"/>
    <gatha type="1"> Sampasādanamajjhattaṃ, pītiyā ca sukhena ca;</gatha>
    <gatha type="last">Ekaggatāya saṃyuttaṃ, jhānaṃ hoti tivaṅgikaṃ.</gatha>
    <hangnum nr="944"/>
    <gatha type="1"> Heṭṭhā vuttanayeneva, sesaṃ samupalakkhaye;</gatha>
    <gatha type="last">Evaṃ duvaṅgahīnaṃ tu, tīhi aṅgehi saṃyutaṃ.</gatha>
    <hangnum nr="945"/>
    <gatha type="1"> Jhānaṃ  tividhakalyāṇaṃ, dasalakkhaṇasaṃyutaṃ;</gatha>
    <gatha type="last">Dutiyādhigataṃ hoti, bhikkhunā bhāvanāmayaṃ.</gatha>
    <hangnum nr="946"/>
    <gatha type="1"> Dutiyādhigate jhāne, ākārehi ca pañcahi;</gatha>
    <gatha type="last">Suciṇṇavasinā hutvā, dutiyepi satīmatā.</gatha>
    <hangnum nr="947"/>
    <gatha type="1"> Tasmā paguṇato jhānā, vuṭṭhāya dutiyā puna;</gatha>
    <gatha type="last">Āsannatakkacārāri, samāpatti ayaṃ iti.</gatha>
    <hangnum nr="948"/>
    <gatha type="1"> Pītiyā  piyato tassa, cetaso uppilāpanaṃ;</gatha>
    <gatha type="last">Pītiyā pana thūlattā, tatoyaṃ aṅgadubbalā.</gatha>
    <hangnum nr="949"/>
    <gatha type="1"> Tattha  ādīnavaṃ disvā, tatiye santato pana;</gatha>
    <gatha type="last">Nikantiṃ pariyādāya, jhānasmiṃ dutiye puna.</gatha>
    <hangnum nr="950"/>
    <gatha type="1"> Tatiyādhigamatthāya, kātabbo bhāvanakkamo;</gatha>
    <gatha type="last">Athassa dutiyajjhānā, vuṭṭhāya ca yadā pana.</gatha>
    <hangnum nr="951"/>
    <gatha type="1"> Satassa sampajānassa, jhānaṅgaṃ paccavekkhato;</gatha>
    <gatha type="last">Thūlato pītupaṭṭhāti, sukhādi santato pana.</gatha>
    <hangnum nr="952"/>
    <gatha type="1"> Thūlaṅgānaṃ pahānāya, tadā tassa ca yogino;</gatha>
    <gatha type="last">Santaṅgapaṭilābhāya, nimittaṃ tu tadeva ca.</gatha>
    <hangnum nr="953"/>
    <gatha type="1"> ‘‘Pathavī pathavi’’ccevaṃ, karoto manasā puna;</gatha>
    <gatha type="last">Idāni tatiyaṃ jhāna-muppajjissati taṃ iti.</gatha>
    <hangnum nr="954"/>
    <gatha type="1"> Bhavaṅgaṃ manupacchijja, pathavīkasiṇaṃ pana;</gatha>
    <gatha type="last">Tadevārammaṇaṃ katvā, manodvāramhi yogino.</gatha>
    <hangnum nr="955"/>
    <gatha type="1"> Jāyatāvajjanaṃ cittaṃ, tasmiṃ ārammaṇe tato;</gatha>
    <gatha type="last">Javanāni ca jāyante, tassa cattāri pañca vā.</gatha>
    <hangnum nr="956"/>
    <gatha type="1"> Avasāne panekaṃ tu, tesaṃ javanacetasaṃ;</gatha>
    <gatha type="last">Rūpāvacarikaṃ hoti, tatiyajjhānamānasaṃ.</gatha>
    <hangnum nr="957"/>
    <gatha type="1"> Satiyā sampajaññena, sampannaṃ tu sukhena ca;</gatha>
    <gatha type="last">Ekaggatāya saṃyuttaṃ, duvaṅgaṃ tatiyaṃ mataṃ.</gatha>
    <hangnum nr="958"/>
    <gatha type="1"> Heṭṭhā vuttanayeneva, sesaṃ samupalakkhaye;</gatha>
    <gatha type="last">Evamekaṅgahīnaṃ tu, dvīhi aṅgehi saṃyutaṃ.</gatha>
    <hangnum nr="959"/>
    <gatha type="1"> Jhānaṃ tividhakalyāṇaṃ, dasalakkhaṇasaṃyutaṃ;</gatha>
    <gatha type="last">Tatiyādhigataṃ hoti, bhikkhunā bhāvanāmayaṃ.</gatha>
    <hangnum nr="960"/>
    <gatha type="1"> Tatiyādhigate  jhāne, ākārehi ca pañcahi;</gatha>
    <gatha type="last">Suciṇṇavasinā hutvā, tasmiṃ pana satīmatā.</gatha>
    <hangnum nr="961"/>
    <gatha type="1"> Tasmā paguṇato jhānā, vuṭṭhāya tatiyā puna;</gatha>
    <gatha type="last">Āsannapītidosā hi, samāpatti ayanti ca.</gatha>
    <hangnum nr="962"/>
    <gatha type="1"> Yadevacettha  ābhogo, sukhamicceva cetaso;</gatha>
    <gatha type="last">Evaṃ sukhassa thūlattā, hotāyaṃ aṅgadubbalā.</gatha>
    <hangnum nr="963"/>
    <gatha type="1"> Iti  ādīnavaṃ disvā, jhānasmiṃ tatiye puna;</gatha>
    <gatha type="last">Catutthaṃ santato disvā, cetasā pana yoginā.</gatha>
    <hangnum nr="964"/>
    <gatha type="1"> Nikantiṃ pariyādāya, jhānasmiṃ tatiye puna;</gatha>
    <gatha type="last">Catutthādhigamatthāya, kātabbo bhāvanakkamo.</gatha>
    <hangnum nr="965"/>
    <gatha type="1"> Athassa tatiyajjhānā, vuṭṭhāya hi yadā pana;</gatha>
    <gatha type="last">Satassa sampajānassa, jhānaṅgaṃ paccavekkhato.</gatha>
    <hangnum nr="966"/>
    <gatha type="1"> Thūlato tassupaṭṭhāti, sukhaṃ taṃ mānasaṃ tato;</gatha>
    <gatha type="last">Upekkhā santato tassa, cittassekaggatāpi ca.</gatha>
    <hangnum nr="967"/>
    <gatha type="1"> Thūlaṅgassa pahānāya, santaṅgassūpaladdhiyā;</gatha>
    <gatha type="last">Tadeva ca nimittañhi, ‘‘pathavī pathavī’’ti ca.</gatha>
    <hangnum nr="968"/>
    <gatha type="1"> Karoto manasā eva, punappunañca yogino;</gatha>
    <gatha type="last">Catutthaṃ panidaṃ jhānaṃ, uppajjissati taṃ iti.</gatha>
    <hangnum nr="969"/>
    <gatha type="1"> Bhavaṅgaṃ panupacchijja, pathavīkasiṇaṃ tathā;</gatha>
    <gatha type="last">Tadevārammaṇaṃ katvā, manodvāramhi yogino.</gatha>
    <hangnum nr="970"/>
    <gatha type="1"> Jāyatāvajjanaṃ cittaṃ, tasmiṃ ārammaṇe tato;</gatha>
    <gatha type="last">Javanāni ca jāyante, tassa cattāri pañca vā.</gatha>
    <hangnum nr="971"/>
    <gatha type="1"> Avasāne panekaṃ tu, tesaṃ javanacetasaṃ;</gatha>
    <gatha type="last">Rūpāvacarikaṃ hoti, catutthajjhānamānasaṃ.</gatha>
    <hangnum nr="972"/>
    <gatha type="1"> Ekaṅgavippahīnaṃ  tu, dvīhi aṅgehi yogato;</gatha>
    <gatha type="last">Catutthaṃ panidaṃ jhānaṃ, duvaṅganti pavuccati.</gatha>
    <hangnum nr="973"/>
    <gatha type="1"> Evaṃ tividhakalyāṇaṃ, dasalakkhaṇasaṃyutaṃ;</gatha>
    <gatha type="last">Catutthādhigataṃ hoti, bhikkhunā bhāvanāmayaṃ.</gatha>
    <hangnum nr="974"/>
    <gatha type="1"> Yasmā sukhamupekkhāya, na hotāsevanaṃ pana;</gatha>
    <gatha type="last">Upekkhāsahagatāneva, javanāni javanti ca.</gatha>
    <hangnum nr="975"/>
    <gatha type="1"> Upekkhāsahagataṃ  tasmā, catutthaṃ samudīritaṃ;</gatha>
    <gatha type="last">Ayamettha viseso hi, sesaṃ vuttanayaṃ pana.</gatha>
    <hangnum nr="976"/>
    <gatha type="1"> Yaṃ catukkanaye jhānaṃ, dutiyaṃ taṃ dvidhā pana;</gatha>
    <gatha type="last">Katvāna pañcakanaye, dutiyaṃ tatiyaṃ kataṃ.</gatha>
    <hangnum nr="977"/>
    <gatha type="1"> Tatiyaṃ taṃ catutthañca, catutthaṃ pañcamaṃ idha;</gatha>
    <gatha type="last">Paṭhamaṃ paṭhamaṃyeva, ayamettha visesatā.</gatha>
    <hangnum nr="978"/>
    <gatha type="1"> Evamettāvatā vuttā, nātisaṅkhepato mayā;</gatha>
    <gatha type="last">Nātivitthārato cāyaṃ, rūpāvacarabhāvanā.</gatha>
    <hangnum nr="979"/>
    <gatha type="1"> Sumadhuravarataravacano, kaṃ nu janaṃ neva rañjayati;</gatha>
    <gatha type="last">Atinisitavisadabuddhi-pasādajana vedanīyoyaṃ.</gatha>
    <centered>Iti abhidhammāvatāre rūpāvacarasamādhibhāvanāniddeso</centered>
    <centered>Nāma cuddasamo paricchedo.</centered>
  </text>
</tree>
