<?xml version='1.0' encoding='UTF-8'?>
<tree text="Tev&#x12B;satimo paricchedo" target="text">
  <text>
    <title>4. Nibbānavibhāgo</title>
    <subhead>23. Mūlavisuddhikathā</subhead>
    <hangnum nr="895"/>
    <gatha type="1"> Itthaṃ  cittaṃ cetasikaṃ, rūpañcevāti saṅkhatā;</gatha>
    <gatha type="last">Vuttā asaṅkhataṃ dāni, nibbānanti pavuccati.</gatha>
    <hangnum nr="896"/>
    <gatha type="1"> Sīlavisuddhi ādimhi, tato cittavisuddhi ca;</gatha>
    <gatha type="last">Diṭṭhivisuddhināmā ca, kaṅkhāvitaraṇāpi ca.</gatha>
    <hangnum nr="897"/>
    <gatha type="1"> Tato paraṃ maggāmagga-ñāṇadassananāmikā;</gatha>
    <gatha type="last">Tathā paṭipadāñāṇa-dassanā ñāṇadassanaṃ.</gatha>
    <hangnum nr="898"/>
    <gatha type="1"> Iccānukkamato vuttā, satta honti visuddhiyo;</gatha>
    <gatha type="last">Sattamānuttarā tattha, pubbabhāgā cha lokiyā.</gatha>
    <hangnum nr="899"/>
    <gatha type="1"> Saṃvaro pātimokkho ca, tathevindriyasaṃvaro;</gatha>
    <gatha type="last">Ājīvapārisuddhi ca, sīlaṃ paccayanissitaṃ.</gatha>
    <hangnum nr="900"/>
    <gatha type="1"> Iti sīlavisuddhīti, suddhametaṃ pavuccati;</gatha>
    <gatha type="last">Catupārisuddhisīlaṃ, dhutaṅgaparivāritaṃ.</gatha>
    <hangnum nr="901"/>
    <gatha type="1"> Kasiṇāni dasāsubhā, dasānussatiyo pana;</gatha>
    <gatha type="last">Appamaññā ca saññā ca, vavatthāruppakāti ca.</gatha>
    <hangnum nr="902"/>
    <gatha type="1">Samathakkammaṭṭhānāni, tālīsaṭṭhakathānaye;</gatha>
    <gatha type="last">Pāḷiyaṃ tu vibhattāni, aṭṭhatiṃsāti vaṇṇitaṃ.</gatha>
    <hangnum nr="903"/>
    <gatha type="1"> Pathavāpo ca tejo ca,</gatha>
    <gatha type="2">Vāyo nīlañca pītakaṃ;</gatha>
    <gatha type="2">Lohitodātamākāsaṃ ,</gatha>
    <gatha type="last">Ālokakasiṇanti ca.</gatha>
    <hangnum nr="904"/>
    <gatha type="1">Kasiṇāni dasetāni, vuttānaṭṭhakathānaye;</gatha>
    <gatha type="last">Aṭṭheva pāḷiyaṃ hitvā, ante tu kasiṇadvayaṃ.</gatha>
    <hangnum nr="905"/>
    <gatha type="1"> Uddhumātaṃ vinīlañca, vipubbakaṃ vikhāyitaṃ;</gatha>
    <gatha type="last">Vicchiddakañca vikkhittaṃ, hatavikkhittalohitaṃ.</gatha>
    <hangnum nr="906"/>
    <gatha type="1"> Puḷavakaṃ  aṭṭhikañceti, asubhā dasa desitā;</gatha>
    <gatha type="last">Rūpakāyavibhāgāya, dasakāyavipattiyā.</gatha>
    <hangnum nr="907"/>
    <gatha type="1"> Buddhe dhamme ca saṅghe ca, sīle cāge ca attanā;</gatha>
    <gatha type="last">Devatopasamāyañca, sattānussatiyo kamā.</gatha>
    <hangnum nr="908"/>
    <gatha type="1"> Maraṇassati nāmekā, tathā kāyagatāsati;</gatha>
    <gatha type="last">Ānāpānassaticcevaṃ, dasānussatiyo matā.</gatha>
    <hangnum nr="909"/>
    <gatha type="1"> Mettā karuṇā muditā, upekkhāti catubbidhā;</gatha>
    <gatha type="last">Vuttā brahmavihārā ca, appamaññāti tādinā.</gatha>
    <hangnum nr="910"/>
    <gatha type="1"> Ekāhāre paṭikkūla-saññā nāmekameva tu;</gatha>
    <gatha type="last">Catudhātuvavatthānaṃ, catudhātupariggaho.</gatha>
    <hangnum nr="911"/>
    <gatha type="1"> Ākāsānañcāyatanaṃ, viññāṇañcamathāparaṃ;</gatha>
    <gatha type="last">Ākiñcaññaṃ tathā neva-saññānāsaññanāmakaṃ.</gatha>
    <hangnum nr="912"/>
    <gatha type="1"> Iccānukkamato vuttā, arūpajjhānikā pana;</gatha>
    <gatha type="last">Arūpakammaṭṭhānāni, cattāropi pakittitā.</gatha>
    <hangnum nr="913"/>
    <gatha type="1"> Kasiṇāsubhakoṭṭhāse, ānāpāne ca sabbathā;</gatha>
    <gatha type="last">Disvā sutvā phusitvā vā, parikammaṃ tu kubbato.</gatha>
    <hangnum nr="914"/>
    <gatha type="1"> Uggaho nāma sambhoti, nimittaṃ tattha yuñjato;</gatha>
    <gatha type="last">Paṭibhāgo tamārabbha, tattha vattati appanā.</gatha>
    <hangnum nr="915"/>
    <gatha type="1"> Sādhu  sattā sukhī hontu, dukkhā muccantu pāṇino;</gatha>
    <gatha type="last">Aho sattā sukhappattā, hontu yadicchakāti ca.</gatha>
    <hangnum nr="916"/>
    <gatha type="1"> Uddissa vā anodissa, yuñjato sattagocare;</gatha>
    <gatha type="last">Appamaññā panappenti, anupubbena vattikā.</gatha>
    <hangnum nr="917"/>
    <gatha type="1"> Kasiṇugghāṭimākāse, paṭhamāruppamānase;</gatha>
    <gatha type="last">Tasseva natthibhāve ca, tatiyāruppaketi ca.</gatha>
    <hangnum nr="918"/>
    <gatha type="1"> Yuñjantassa  panetesu, gocaresu catūsupi;</gatha>
    <gatha type="last">Appenti anupubbena, āruppāpi catubbidhā.</gatha>
    <hangnum nr="919"/>
    <gatha type="1"> Ānāpānañca kasiṇaṃ, pañcakajjhānikaṃ tahiṃ;</gatha>
    <gatha type="last">Paṭhamajjhānikā vuttā, koṭṭhāsāsubhabhāvanā.</gatha>
    <hangnum nr="920"/>
    <gatha type="1"> Sukhitajjhānikā tisso, appamaññā ca heṭṭhimā;</gatha>
    <gatha type="last">Upekkhāruppakā pañca, upekkhājhānikāti ca.</gatha>
    <hangnum nr="921"/>
    <gatha type="1"> Ekā dasekā dasa ca, tayo pañceti sabbathā;</gatha>
    <gatha type="last">Parikammavasā tiṃsa, cha koṭṭhāsā yathākkamaṃ.</gatha>
    <hangnum nr="922"/>
    <gatha type="1"> Pañcakādisukhopekkhā, jhānabhedā catubbidhā;</gatha>
    <gatha type="last">Ekaccatupañcajhāna-vasena tividhā siyuṃ.</gatha>
    <hangnum nr="923"/>
    <gatha type="1"> Rūpārūpavasā dve ca, appanāto punekadhā;</gatha>
    <gatha type="last">Iccevamappanā kamma-ṭṭhānabhedā samissitā.</gatha>
    <hangnum nr="924"/>
    <gatha type="1"> Dve ca saññāvavatthānā, aṭṭhānussatiyoti ca;</gatha>
    <gatha type="last">Sesā dasa pavuccanti, upacārasamādhikā.</gatha>
    <hangnum nr="925"/>
    <gatha type="1"> Parikammopacārānulomagotrabhuto paraṃ;</gatha>
    <gatha type="last">Pañcamaṃ vā catutthaṃ vā, javanaṃ hoti appanā.</gatha>
    <hangnum nr="926"/>
    <gatha type="1"> Appanājavanaṃ sabbaṃ, lokuttaramahaggataṃ;</gatha>
    <gatha type="last">Tihetukaparittāni, purimāni yathārahaṃ.</gatha>
    <hangnum nr="927"/>
    <gatha type="1"> Āvajjanā  ca vasitā, taṃsamāpajjanā tathā;</gatha>
    <gatha type="last">Adhiṭṭhānā ca vuṭṭhānā, paccavekkhaṇa pañcamā.</gatha>
    <hangnum nr="928"/>
    <gatha type="1"> Vasitāhi vasībhūtā, iti katvāna pañcahi;</gatha>
    <gatha type="last">Bhāventassa panappenti, uparūpari appanā.</gatha>
    <hangnum nr="929"/>
    <gatha type="1"> Yuñjantassa tu vuṭṭhāya, kasiṇajjhānapañcamā;</gatha>
    <gatha type="last">Pañcābhiññā hi appenti, rūpasaddādigocare.</gatha>
    <hangnum nr="930"/>
    <gatha type="1"> Lokuttarā panappenti, sabbe nibbānagocare;</gatha>
    <gatha type="last">Aniccadukkhānattāti, bhūmidhamme vipassato.</gatha>
    <hangnum nr="931"/>
    <gatha type="1"> Tattha  ca pādakajjhānaṃ, sammaṭṭhajjhānameva vā;</gatha>
    <gatha type="last">Ajjhāsayo ca vuṭṭhāna-gāminī ca vipassanā.</gatha>
    <hangnum nr="932"/>
    <gatha type="1"> Maggānaṃ jhānabhedāya, yathāyogaṃ niyāmatā;</gatha>
    <gatha type="last">Yathāsakaṃ phalānaṃ tu, maggā honti niyāmatā.</gatha>
    <hangnum nr="933"/>
    <gatha type="1"> Maggānantaramevātha, bhūmidhamme vipassato;</gatha>
    <gatha type="last">Phalasamāpattiyampi, appeti phalamānasaṃ.</gatha>
    <hangnum nr="934"/>
    <gatha type="1"> Anupubbasamāpattiṃ, samāpajjissa vuṭṭhito;</gatha>
    <gatha type="last">Jhānadhamme vipassitvā, tattha tattheva paṇḍito.</gatha>
    <hangnum nr="935"/>
    <gatha type="1"> Catutthāruppamappetvā, ekadvijavanāparaṃ;</gatha>
    <gatha type="last">Nirodhaṃ nāma phusati, samāpattimacittakaṃ.</gatha>
    <hangnum nr="936"/>
    <gatha type="1"> Arahā vā anāgāmī, pañcavokārabhūmiyaṃ;</gatha>
    <gatha type="last">Yathāsakaṃ phaluppādo, vuṭṭhānanti tato mato.</gatha>
    <hangnum nr="937"/>
    <gatha type="1"> Appanāpariyosāne, siyā sabbattha sambhavā;</gatha>
    <gatha type="last">Bhavaṅgapāto taṃ chetvā, jāyate paccavekkhaṇā.</gatha>
    <hangnum nr="938"/>
    <gatha type="1"> Iti vuttānusārena, appanānayasaṅgahaṃ;</gatha>
    <gatha type="last">Yathāyogaṃ vibhāveyya, tattha tattha vicakkhaṇo.</gatha>
    <hangnum nr="939"/>
    <gatha type="1">Cittavisuddhi nāmāyaṃ, cittasaṃklesasodhano;</gatha>
    <gatha type="last">Upacārappanābhedo, samatho pubbabhāgiyoti.</gatha>
    <centered>Iti nibbānavibhāge mūlavisuddhikathā niṭṭhitā.</centered>
    <centered>Tevīsatimo paricchedo.</centered>
  </text>
</tree>
