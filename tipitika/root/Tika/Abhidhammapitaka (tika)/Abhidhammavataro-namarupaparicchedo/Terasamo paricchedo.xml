<?xml version='1.0' encoding='UTF-8'?>
<tree text="Terasamo paricchedo" target="text">
  <text>
    <subhead>13. Rāsiyogakathā</subhead>
    <hangnum nr="441"/>
    <gatha type="1"> Iti rāsivīthiṃ ñatvā, labbhamānavasā budho;</gatha>
    <gatha type="last">Tesamevātha yogampi, cittuppādesu dīpaye.</gatha>
    <hangnum nr="442"/>
    <gatha type="1"> Kāmāvacarakusalassa, paṭhamadvayamānase;</gatha>
    <gatha type="last">Sabbepi rāsayo honti, yathāsambhavato kathaṃ.</gatha>
    <hangnum nr="443"/>
    <gatha type="1"> Phassapañcakarāsī ca, jhānapañcakarāsi ca;</gatha>
    <gatha type="last">Indriyaṭṭhakarāsī ca, maggapañcakarāsi ca.</gatha>
    <hangnum nr="444"/>
    <gatha type="1"> Balasattakarāsī ca, hetukammapathattikā;</gatha>
    <gatha type="last">Dasāvasesā rāsī ca, lokapāladukādayo.</gatha>
    <hangnum nr="445"/>
    <gatha type="1"> Yevāpanakanavakaṃ, niyatuddhaccavajjitā;</gatha>
    <gatha type="last">Appamaññādvayañceva, tisso viratiyoti ca.</gatha>
    <hangnum nr="446"/>
    <gatha type="1"> Iti sattarasevete, desitā ca sarūpato;</gatha>
    <gatha type="last">Yevāpanakarāsī ca, labbhantiṭṭhārasāpi ca.</gatha>
    <hangnum nr="447"/>
    <gatha type="1"> Chappaññāsa padānettha, desitāni sarūpato;</gatha>
    <gatha type="last">Dhammā pana samatiṃsa, tattha honti sarūpato.</gatha>
    <hangnum nr="448"/>
    <gatha type="1"> Tāni  yevāpanakehi, pañcasaṭṭhi padāni ca;</gatha>
    <gatha type="last">Dhammā cekūnatālīsa, bhavanti pana sambhavā.</gatha>
    <hangnum nr="449"/>
    <gatha type="1"> Tattha dvādasa dhammā ca, desitā savibhattikā;</gatha>
    <gatha type="last">Avasesā tu sabbepi, avibhattikanāmakā.</gatha>
    <hangnum nr="450"/>
    <gatha type="1"> Ekadvi  ca ticatukka-chasattaṭṭhānikā pana;</gatha>
    <gatha type="last">Sattavīsa ca satteko, dvekeko ca yathākkamaṃ.</gatha>
    <hangnum nr="451"/>
    <gatha type="1"> Niyatā tu catuttiṃsa, dhammāva sahavuttito;</gatha>
    <gatha type="last">Yathāsambhavavuttito, pañcadhā niyatā kathā.</gatha>
    <hangnum nr="452"/>
    <gatha type="1"> Tattha cāniyate sabbe, gahetvā ca pahāya ca;</gatha>
    <gatha type="last">Paccekañca gahetvāpi, sattadhā yojanakkamo.</gatha>
    <hangnum nr="453"/>
    <gatha type="1"> Sakimekūnatālīsa, catuttiṃsa yathākkamaṃ;</gatha>
    <gatha type="last">Pañcakkhattuñca yojeyya, pañcatiṃsāti paṇḍito.</gatha>
    <hangnum nr="454"/>
    <gatha type="1"> Rāsayo ca padānīdha, dhammantaravibhattiyo;</gatha>
    <gatha type="last">Sarūpayevāpanake, niyatāniyate yathā.</gatha>
    <hangnum nr="455"/>
    <gatha type="1"> Yojanānayabhedañca, gaṇanāsaṅgahaṭṭhiti;</gatha>
    <gatha type="last">Labbhamānānumānena, sallakkhento tahiṃ tahiṃ.</gatha>
    <hangnum nr="456"/>
    <gatha type="1"> Ñāṇaṃ ñāṇaviyuttamhi, hitvā pītiṃ upekkhite;</gatha>
    <gatha type="last">Vedanā parivattento, kāmapuññe ca sesake.</gatha>
    <hangnum nr="457"/>
    <gatha type="1"> Mahākriye ca yojeyya, pahāya viratittayaṃ;</gatha>
    <gatha type="last">Appamaññā ca hitvātha, mahāpāke ca yojaye.</gatha>
    <hangnum nr="458"/>
    <gatha type="1"> Takkādiṃ kamato hitvā, sabbattha viratittayaṃ;</gatha>
    <gatha type="last">Pañcame appamaññāya, hitvā rūpe ca yojaye.</gatha>
    <hangnum nr="459"/>
    <gatha type="1"> Hitvāppamaññā yojaye, yathājhānamanuttare;</gatha>
    <gatha type="last">Lokuttarindriyañceva, gahetvā viratittayaṃ.</gatha>
    <hangnum nr="460"/>
    <gatha type="1"> Jhānāni  catutālīsa, sukhayuttāni vattare;</gatha>
    <gatha type="last">Upekkhitāni tevīsa, pañcamajjhāne ca sabbathā.</gatha>
    <hangnum nr="461"/>
    <gatha type="1"> Appamaññāviratiyo, kāmapuññesu labbhare;</gatha>
    <gatha type="last">Appamaññā rūpajjhāna-catukke ca mahākriye.</gatha>
    <hangnum nr="462"/>
    <gatha type="1"> Lokuttaresu sabbattha, sambhoti viratittayaṃ;</gatha>
    <gatha type="last">Natthidvayampi āruppe, mahāpāke ca pañcame.</gatha>
    <hangnum nr="463"/>
    <gatha type="1"> Vitakkādittayaṃ  paññā, pañca cāniyatā calā;</gatha>
    <gatha type="last">Hānibuddhivasā sesā, na calanti kudācanaṃ.</gatha>
    <hangnum nr="464"/>
    <gatha type="1"> Bāvīsatividho cettha, saṅgaho anavajjake;</gatha>
    <gatha type="last">Dvayadvayavasā ceva, jhānapañcakatopi ca.</gatha>
    <hangnum nr="465"/>
    <gatha type="1"> Iti ñatvānavajjesu, rāsisaṅgaha sambhavaṃ;</gatha>
    <gatha type="last">Sāvajjesupi viññeyyā, viññunā rāsayo kathaṃ.</gatha>
    <hangnum nr="466"/>
    <gatha type="1"> Lobhamūlesu paṭhame, phassapañcakarāsi ca;</gatha>
    <gatha type="last">Jhānapañcakarāsī ca, tathevindriyapañcakaṃ.</gatha>
    <hangnum nr="467"/>
    <gatha type="1"> Maggabalacatukkañca, hetukammapathadukā;</gatha>
    <gatha type="last">Lokanāsakarāsī ca, samatho samathaddukā.</gatha>
    <hangnum nr="468"/>
    <gatha type="1"> Tatramajjhattataṃ hitvā, yevāpanakanāmakā;</gatha>
    <gatha type="last">Cattāro ceti labbhanti, tatthekādasa rāsayo.</gatha>
    <hangnum nr="469"/>
    <gatha type="1"> Dvattiṃseva padānettha, desitāni sarūpato;</gatha>
    <gatha type="last">Tāni yevāpanakehi, chattiṃseva bhavanti ca.</gatha>
    <hangnum nr="470"/>
    <gatha type="1"> Asambhinnapadānettha, samavīsati sambhavā;</gatha>
    <gatha type="last">Savibhattikanāmā ca, nava dhammā pakāsitā.</gatha>
    <hangnum nr="471"/>
    <gatha type="1"> Ekadvayaticatukka-chaṭṭhānaniyatā pana;</gatha>
    <gatha type="last">Ekādasa chaḷekā ca, kameneko punekako.</gatha>
    <hangnum nr="472"/>
    <gatha type="1"> Natthevāniyatā  hettha, yevāpanakanāmakā;</gatha>
    <gatha type="last">Yojanānayabhedo ca, tasmā tattha na vijjati.</gatha>
    <hangnum nr="473"/>
    <gatha type="1"> Māno ca thinamiddhañca, issā macchariyaṃ tathā;</gatha>
    <gatha type="last">Kukkuccamiti sāvajje, chaḷevāniyatā matā.</gatha>
    <hangnum nr="474"/>
    <gatha type="1"> Māno diṭṭhiviyuttesu, sasaṅkhāresu pañcasu;</gatha>
    <gatha type="last">Thinamiddhaṃ tayo sesā, paṭighadvayayogino.</gatha>
    <hangnum nr="475"/>
    <gatha type="1"> Iccevamaṭṭha  sāvajjā, anavajjaṭṭhavīsati;</gatha>
    <gatha type="last">Chattiṃsa mānasā sabbe, hontāniyatayogino.</gatha>
    <hangnum nr="476"/>
    <gatha type="1"> Tehi yuttā yathāyogaṃ, ekadvittayapañcahi;</gatha>
    <gatha type="last">Dve dvāvīsaṃ tayo ceva, nava cātha yathākkamaṃ.</gatha>
    <hangnum nr="477"/>
    <gatha type="1"> Iti vuttānusārena, labbhamānavasā pana;</gatha>
    <gatha type="last">Tadaññesupi yojeyya, sāvajjesu yathākkamaṃ.</gatha>
    <hangnum nr="478"/>
    <gatha type="1"> Lobhamūlesu lobhañca, dosañca paṭighadvaye;</gatha>
    <gatha type="last">Mohamūle kaṅkhuddhaccaṃ, gahetvā heturāsiyaṃ.</gatha>
    <hangnum nr="479"/>
    <gatha type="1"> Diṭṭhiṃ diṭṭhiviyuttamhi, hitvā pītimupekkhite;</gatha>
    <gatha type="last">Vedanaṃ parivattento, dosamūle ca paṇḍito.</gatha>
    <hangnum nr="480"/>
    <gatha type="1"> Tathā kammapathaṃ diṭṭhiṃ,</gatha>
    <gatha type="2">Pītiṃ chandañca momuhe;</gatha>
    <gatha type="3">Kaṅkhite adhimokkhañca,</gatha>
    <gatha type="last">Hitvā yojeyya rāsayo.</gatha>
    <hangnum nr="481"/>
    <gatha type="1"> Cittassa ṭhitiṃ pattāsu, cittassekaggatā pana;</gatha>
    <gatha type="last">Kaṅkhite parihīnāva, indriyādīsu pañcasu.</gatha>
    <hangnum nr="482"/>
    <gatha type="1"> Iti dvādasadhā ñatvā, sāvajjesupi saṅgahaṃ;</gatha>
    <gatha type="last">Ahetukepi viññeyyā, yathāsambhavato kathaṃ.</gatha>
    <hangnum nr="483"/>
    <gatha type="1"> Aṭṭhārasāhetukesu , pañcaviññāṇamānase;</gatha>
    <gatha type="last">Phassapañcakarāsī ca, jhānaṭṭhānadukaṃ tathā.</gatha>
    <hangnum nr="484"/>
    <gatha type="1"> Indriyattikarāsī ca, yevāpanakanāmako;</gatha>
    <gatha type="last">Eko manasikāroti, cattāro rāsayo siyuṃ.</gatha>
    <hangnum nr="485"/>
    <gatha type="1"> Asambhinnā panaṭṭheva, dve tattha savibhattikā;</gatha>
    <gatha type="last">Ekadvayatikaṭṭhānā, chaḷeko ca punekako.</gatha>
    <hangnum nr="486"/>
    <gatha type="1"> Manodhātuttikāhetu-paṭisandhiyuge pana;</gatha>
    <gatha type="last">Vitakko ca vicāro ca, adhikā jhānarāsiyaṃ.</gatha>
    <hangnum nr="487"/>
    <gatha type="1"> Sukhasantīraṇe  pīti, dutiyāvajjane pana;</gatha>
    <gatha type="last">Vīriyañca samādhiñca, labbhatindriyarāsiyaṃ.</gatha>
    <hangnum nr="488"/>
    <gatha type="1"> Adhikā hasite honti, pīti ca vīriyādayo;</gatha>
    <gatha type="last">Yevāpanādhimokkho ca, pañcaviññāṇavajjite.</gatha>
    <hangnum nr="489"/>
    <gatha type="1"> Iccānavajje bāvīsa,</gatha>
    <gatha type="2">Sāvajje dvādasāpare;</gatha>
    <gatha type="3">Yogā hetumhi pañcete,</gatha>
    <gatha type="last">Tālīsekūnakā kathāti.</gatha>
    <centered>Iti cetasikavibhāge rāsiyogakathā niṭṭhitā.</centered>
    <centered>Terasamo paricchedo.</centered>
  </text>
</tree>
