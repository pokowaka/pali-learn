<?xml version='1.0' encoding='UTF-8'?>
<tree text="21. Ekav&#x12B;satimo paricchedo" target="text">
  <text>
    <subhead>Paṭipadāñāṇadassanavisuddhiniddeso</subhead>
    <hangnum nr="1298"/>
    <gatha type="1"> Aṭṭhañāṇavaseneva , sikhāpakkā vipassanā;</gatha>
    <gatha type="last">Navamaṃ paṭipadāñāṇa-dassananti pavuccati.</gatha>
    <hangnum nr="1299"/>
    <gatha type="1"> Aṭṭha ñāṇāni nāmettha, veditabbāni viññunā;</gatha>
    <gatha type="last">Upaklesavinimuttaṃ, ñāṇaṃ suvisadaṃ pana.</gatha>
    <hangnum nr="1300"/>
    <gatha type="1"> Udayabbaye ca bhaṅge ca, bhaye ādīnave tathā;</gatha>
    <gatha type="last">Nibbidāpassanāñāṇaṃ, ñāṇaṃ muccitukamyatā.</gatha>
    <hangnum nr="1301"/>
    <gatha type="1"> Paṭisaṅkhā ca saṅkhāre, upekkhāñāṇamaṭṭhamaṃ;</gatha>
    <gatha type="last">Imāni aṭṭha ñāṇāni, navamaṃ saccānulomakaṃ.</gatha>
    <hangnum nr="1302"/>
    <gatha type="1"> Saccānulomañāṇanti , anulomaṃ pavuccati;</gatha>
    <gatha type="last">Taṃ sampādetukāmena, yogāvacarabhikkhunā.</gatha>
    <hangnum nr="1303"/>
    <gatha type="1"> Udayabbayañāṇaṃ taṃ, ādiṃ katvā panaṭṭhasu;</gatha>
    <gatha type="last">Etesu pana ñāṇesu, yogo karaṇiyo pana.</gatha>
    <hangnum nr="1304"/>
    <gatha type="1"> Yathānukkamato  tassa, tesu ñāṇesu aṭṭhasu;</gatha>
    <gatha type="last">Aniccādivaseneva, yogaṃ katvā ṭhitassa hi.</gatha>
    <hangnum nr="1305"/>
    <gatha type="1"> Aniccaṃ dukkhamanattāti, saṅkhāre anupassato;</gatha>
    <gatha type="last">Aṭṭhannaṃ pana ñāṇānaṃ, vasena pana yogino.</gatha>
    <hangnum nr="1306"/>
    <gatha type="1"> Vipassanā sikhāpattā, hoti vuṭṭhānagāminī;</gatha>
    <gatha type="last">Saccānulomañāṇanti, ayameva pavuccati.</gatha>
    <hangnum nr="1307"/>
    <gatha type="1"> Saṅkhārupekkhāñāṇaṃ taṃ, āsevantassa yogino;</gatha>
    <gatha type="last">Idāni tassa maggo ca, samuppajjissatīti hi.</gatha>
    <hangnum nr="1308"/>
    <gatha type="1"> Saṅkhārupekkhā saṅkhāre, aniccā dukkhāti vā tathā;</gatha>
    <gatha type="last">Sammasitvā bhavaṅgaṃ tu, puna votarateva sā.</gatha>
    <hangnum nr="1309"/>
    <gatha type="1"> Bhavaṅgānantaraṃ saṅkhāru-pekkhāgatanayena tu;</gatha>
    <gatha type="last">Aniccādivaseneva, saṅkhāre pana gocaraṃ.</gatha>
    <hangnum nr="1310"/>
    <gatha type="1"> Kurumānaṃ manodvāre, jāyatāvajjanaṃ tato;</gatha>
    <gatha type="last">Bhavaṅgāvaṭṭanaṃ katvā, jātassānantaraṃ pana.</gatha>
    <hangnum nr="1311"/>
    <gatha type="1"> Saṅkhāre  gocaraṃ katvā, paṭhamaṃ javanamānasaṃ;</gatha>
    <gatha type="last">Uppajjatīti taṃ cittaṃ, parikammanti vuccati.</gatha>
    <hangnum nr="1312"/>
    <gatha type="1"> Tadanantaramevaññaṃ, saṅkhārārammaṇaṃ puna;</gatha>
    <gatha type="last">Dutiyaṃ javanaṃ hoti, upacāranti taṃ mataṃ.</gatha>
    <hangnum nr="1313"/>
    <gatha type="1"> Tadanantaraṃ taṃ hoti, tathā saṅkhāragocaraṃ;</gatha>
    <gatha type="last">Tatiyaṃ javanacittaṃ, anulomanti saññitaṃ.</gatha>
    <hangnum nr="1314"/>
    <gatha type="1"> Purimānaṃ panaṭṭhannaṃ, ñāṇānaṃ anulomato;</gatha>
    <gatha type="last">Bodhipakkhiyadhammānaṃ, uddhañca anulomato.</gatha>
    <hangnum nr="1315"/>
    <gatha type="1"> Teneva  taṃ hi saccānulomañāṇaṃ pavuccati;</gatha>
    <gatha type="last">Idaṃ hi pana saccānu-lomañāṇaṃ mahesinā.</gatha>
    <hangnum nr="1316"/>
    <gatha type="1"> ‘‘Vuṭṭhānagāminīyā  hi, pariyosāna’’nti bhāsitaṃ;</gatha>
    <gatha type="last">Ñeyyaṃ sabbapakārena, pariyosānanti gotrabhu.</gatha>
    <hangnum nr="1317"/>
    <gatha type="1"> Itinekehi nāmehi, kittitāyā mahesinā;</gatha>
    <gatha type="last">Vuṭṭhānagāminī santā, parisuddhā vipassanā.</gatha>
    <hangnum nr="1318"/>
    <gatha type="1"> Vuṭṭhātukāmo saṃsāradukkhapaṅkā mahabbhayā;</gatha>
    <gatha type="last">Kareyya satataṃ tattha, yogaṃ paṇḍitajātiko.</gatha>
    <centered>Iti abhidhammāvatāre paṭipadāñāṇadassanavisuddhiniddeso nāma</centered>
    <centered>Ekavīsatimo paricchedo.</centered>
  </text>
</tree>
