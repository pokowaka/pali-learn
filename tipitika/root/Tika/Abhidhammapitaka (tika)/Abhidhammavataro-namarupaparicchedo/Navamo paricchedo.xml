<?xml version='1.0' encoding='UTF-8'?>
<tree text="Navamo paricchedo" target="text">
  <text>
    <subhead>9. Cetasikasaṅgahakathā</subhead>
    <hangnum nr="315"/>
    <gatha type="1"> Satta sādhāraṇā ceva, cha dhammā ca pakiṇṇakā;</gatha>
    <gatha type="last">Saddhādi pañcavīseti, aṭṭhatiṃsa samissitā.</gatha>
    <hangnum nr="316"/>
    <gatha type="1"> Kāmāvacarapuññesu, labbhanti paṭhamadvaye;</gatha>
    <gatha type="last">Sattatiṃseva dutiye, paññāmattavivajjitā.</gatha>
    <hangnum nr="317"/>
    <gatha type="1"> Tatiye ca yathāvuttā, pītimattavivajjitā;</gatha>
    <gatha type="last">Chattiṃseva catutthamhi, paññāpītidvayaṃ vinā.</gatha>
    <hangnum nr="318"/>
    <gatha type="1"> Mahākriyāsu yujjanti, hitvā viratiyo tathā;</gatha>
    <gatha type="last">Pañcatiṃsa catuttiṃsadvayaṃ tettiṃsakaṃ kamā.</gatha>
    <hangnum nr="319"/>
    <gatha type="1"> Ṭhapetvā appamaññā ca, mahāpākesu yojitā;</gatha>
    <gatha type="last">Tettiṃsā ceva dvattiṃsadvayekattiṃsakaṃ kamā.</gatha>
    <hangnum nr="320"/>
    <gatha type="1"> Appamaññā gahetvāna, hitvā viratiyo tathā;</gatha>
    <gatha type="last">Pañcatiṃseva paṭhame, rūpāvacaramānase.</gatha>
    <hangnum nr="321"/>
    <gatha type="1"> Vitakkaṃ dutiye hitvā, vicārañca tato paraṃ;</gatha>
    <gatha type="last">Catutthe pana pītiñca, appamaññañca pañcame.</gatha>
    <hangnum nr="322"/>
    <gatha type="1"> Yathāvuttapakārāva , catuttiṃsa yathākkamaṃ;</gatha>
    <gatha type="last">Tettiṃsa ceva dvattiṃsa, samatiṃsañca labbhare.</gatha>
    <hangnum nr="323"/>
    <gatha type="1"> Pañcamena samānā ca, ṭhapetvāruppamānasā;</gatha>
    <gatha type="last">Bhūmārammaṇabhedañca, aṅgānañca paṇītataṃ.</gatha>
    <hangnum nr="324"/>
    <gatha type="1"> Appamaññā  ṭhapetvāna, gahetvā viratittayaṃ;</gatha>
    <gatha type="last">Chattiṃsānuttare honti, paṭhamajjhānamānase.</gatha>
    <hangnum nr="325"/>
    <gatha type="1"> Vitakkaṃ dutiye hitvā, vicārañca tato paraṃ;</gatha>
    <gatha type="last">Pītiṃ hitvā catutthe ca, pañcamepi ca sabbathā.</gatha>
    <hangnum nr="326"/>
    <gatha type="1"> Yathāvuttappakārāva, pañcatiṃsa yathākkamaṃ;</gatha>
    <gatha type="last">Catuttiṃsañca tettiṃsa, tathā tettiṃsa cāpare.</gatha>
    <hangnum nr="327"/>
    <gatha type="1"> Evaṃ bāvīsadhā bhedo, anavajjesu saṅgaho;</gatha>
    <gatha type="last">Ekūnasaṭṭhicittesu, aṭṭhatiṃsānamīrito.</gatha>
    <hangnum nr="328"/>
    <gatha type="1"> Viratī appamaññā ca, gahetvā pana sabbaso;</gatha>
    <gatha type="last">Ekamekaṃ gahetvā ca, paccakkhāya ca sabbathā.</gatha>
    <hangnum nr="329"/>
    <gatha type="1"> Kāmesu sattadhā puññe, catudhā ca kriye tathā;</gatha>
    <gatha type="last">Rūpajjhānacatukke ca, kattabboyampi saṅgaho.</gatha>
    <hangnum nr="330"/>
    <gatha type="1"> Iminā panupāyena, samasattati bhedato;</gatha>
    <gatha type="last">Anavajjesu viññeyyo, cittuppādesu saṅgaho.</gatha>
    <hangnum nr="331"/>
    <gatha type="1"> Iti sabbappakārena, anavajjavinicchayaṃ;</gatha>
    <gatha type="last">Ñatvā yojeyya medhāvī, sāvajjesu ca saṅgahaṃ.</gatha>
    <hangnum nr="332"/>
    <gatha type="1"> Satta sādhāraṇā ceva, cha dhammā ca pakiṇṇakā;</gatha>
    <gatha type="last">Cattāro pāpasāmaññā, dhammā sattarasevime.</gatha>
    <hangnum nr="333"/>
    <gatha type="1"> Ekūnavīsāsaṅkhāre, paṭhame lobhadiṭṭhiyā;</gatha>
    <gatha type="last">Dutiye lobhamānena, yathāvuttā ca tattakā.</gatha>
    <hangnum nr="334"/>
    <gatha type="1"> Aṭṭhārasa  vinā pītiṃ, tatiye lobhadiṭṭhiyā;</gatha>
    <gatha type="last">Catutthepi vinā pītiṃ, lobhamānena tattakā.</gatha>
    <hangnum nr="335"/>
    <gatha type="1"> Paṭighe ca vinā pītiṃ, asaṅkhāre tatheva te;</gatha>
    <gatha type="last">Labbhanti dosakukkucca-macchariyāhi vīsati.</gatha>
    <hangnum nr="336"/>
    <gatha type="1"> Asaṅkhāresu vuttā ca, sasaṅkhāresu pañcadhā;</gatha>
    <gatha type="last">Thinamiddhenekavīsa, vīsa dvevīsatikkamā.</gatha>
    <hangnum nr="337"/>
    <gatha type="1"> Chandaṃ  pītiñca uddhacce, hitvā pañcadaseva te;</gatha>
    <gatha type="last">Hitvā vimokkhaṃ kaṅkhañca, gahetvā kaṅkhite tathā.</gatha>
    <hangnum nr="338"/>
    <gatha type="1"> Sattavīsatidhammānaṃ, iti dvādasa saṅgahā;</gatha>
    <gatha type="last">Dvādasāpuññacittesu, viññātabbā vibhāvinā.</gatha>
    <hangnum nr="339"/>
    <gatha type="1"> Hitvā chāniyate dhamme, gahetvā ca yathārahaṃ;</gatha>
    <gatha type="last">Catuttiṃsāpi viññeyyā, saṅgahā tattha viññunā.</gatha>
    <hangnum nr="340"/>
    <gatha type="1"> Dvādasākusalesveva, ñatvā saṅgahamuttaraṃ;</gatha>
    <gatha type="last">Ñeyyāhetukacittesu, saṅgahaṃ kamato kathaṃ?</gatha>
    <hangnum nr="341"/>
    <gatha type="1"> Satta sādhāraṇā chandavajjitā ca pakiṇṇakā;</gatha>
    <gatha type="last">Hasituppādacittamhi, dvādaseva pakāsitā.</gatha>
    <hangnum nr="342"/>
    <gatha type="1"> Voṭṭhabbe ca vinā pītiṃ, vīriyaṃ sukhatīraṇe;</gatha>
    <gatha type="last">Ekādasa yathāvuttā, dhammā dvīsupi desitā.</gatha>
    <hangnum nr="343"/>
    <gatha type="1"> Manodhātuttike ceva, upekkhātīraṇadvaye;</gatha>
    <gatha type="last">Dasa honti yathāvuttā, hitvā vīriyapītiyo.</gatha>
    <hangnum nr="344"/>
    <gatha type="1"> Satta sādhāraṇā eva, pañcaviññāṇasambhavā;</gatha>
    <gatha type="last">Iccāhetukacittesu, pañcadhā saṅgaho ṭhito.</gatha>
    <hangnum nr="345"/>
    <gatha type="1"> Iti cetasike dhamme, cittesu gaṇite puna;</gatha>
    <gatha type="last">Cittena saha saṅgayha, gaṇeyyāpi ca paṇḍito.</gatha>
    <hangnum nr="346"/>
    <gatha type="1"> Aṭṭhatiṃsāti  ye vuttā, cittena saha te puna;</gatha>
    <gatha type="last">Ekūnacattālīseti, sabbatthekādhikaṃ naye.</gatha>
    <hangnum nr="347"/>
    <gatha type="1"> Bāvīsevaṃ dasa dve ca, pañca ceti yathārahaṃ;</gatha>
    <gatha type="last">Saṅgahā sampayuttānaṃ, tālīsekūnakā kathā.</gatha>
    <hangnum nr="348"/>
    <gatha type="1"> Vitakko ca vicāro ca, pīti paññā tathā pana;</gatha>
    <gatha type="last">Appamaññā viratīti, nava dhammā yathārahaṃ.</gatha>
    <hangnum nr="349"/>
    <gatha type="1"> Gahetabbāpanetabbā, bhavanti anavajjake;</gatha>
    <gatha type="last">Parivatteti sabbattha, vedanā tu yathārahaṃ.</gatha>
    <hangnum nr="350"/>
    <gatha type="1"> Chandādhimokkhavīriyā , saddhādekūnavīsati;</gatha>
    <gatha type="last">Phassādayo chaḷevāti, na calantaṭṭhavīsati.</gatha>
    <hangnum nr="351"/>
    <gatha type="1"> Teraseva tu sāvajje, chaḷevāhetumānase;</gatha>
    <gatha type="last">Na calanti dasa aññe, cuddasā cha ca sambhavāti.</gatha>
    <centered>Iti cetasikavibhāge cetasikasaṅgahakathā niṭṭhitā.</centered>
    <centered>Navamo paricchedo.</centered>
  </text>
</tree>
