<?xml version='1.0' encoding='UTF-8'?>
<tree text="7. Sattamo paricchedo" target="text">
  <text>
    <subhead>Sabbasaṅgahavibhāgo</subhead>
    <hangnum nr="617"/>
    <gatha type="1"> Catupaññāsa dhammā hi, nāmanāmena bhāsitā;</gatha>
    <gatha type="last">Aṭṭhārasavidhā vuttā, rūpadhammāti sabbathā.</gatha>
    <hangnum nr="618"/>
    <gatha type="1"> Abhiññeyyā sabhāvena, dvāsattati samīritā;</gatha>
    <gatha type="last">Saccikaṭṭhaparamatthā, vatthudhammā salakkhaṇā.</gatha>
    <hangnum nr="619"/>
    <gatha type="1"> Tesaṃ  dāni pavakkhāmi, sabbasaṅgāhikaṃ nayaṃ;</gatha>
    <gatha type="last">Ābhidhammikabhikkhūnaṃ, hatthasāramanuttaraṃ.</gatha>
    <hangnum nr="620"/>
    <gatha type="1"> Dukā tikā ca khandhāyatanato dhātusaccato;</gatha>
    <gatha type="last">Paṭiccasamuppādā ca, paccayā ca samaññato.</gatha>
    <hangnum nr="621"/>
    <gatha type="1"> Paccayo eva nibbānamapaccayamasaṅkhataṃ;</gatha>
    <gatha type="last">Asaṅkhāramanuppādaṃ, sassataṃ niccalakkhaṇaṃ.</gatha>
    <hangnum nr="622"/>
    <gatha type="1"> Paccayā ceva saṅkhārā, saṅkhatā ca tatopare;</gatha>
    <gatha type="last">Uppādavayadhammā ca, paccayaṭṭhitikā tathā.</gatha>
    <hangnum nr="623"/>
    <gatha type="1"> Nibbānaṃ rūpadhammā ca, vippayuttāva kevalaṃ;</gatha>
    <gatha type="last">Ārammaṇā eva nāma, nālambanti hi kiñcipi.</gatha>
    <hangnum nr="624"/>
    <gatha type="1"> Ekuppādanirodhā ca, ekālambaṇavatthukā;</gatha>
    <gatha type="last">Saṃsaṭṭhā sampayuttā ca, sahajātā yathārahaṃ.</gatha>
    <hangnum nr="625"/>
    <gatha type="1"> Aññamaññenupatthaddhā, sabbattha sahavuttino;</gatha>
    <gatha type="last">Sārammaṇārammaṇā ca, cittacetasikā matā.</gatha>
    <hangnum nr="626"/>
    <gatha type="1"> Vipassanāya bhūmīti, tattha tebhūmakā matā;</gatha>
    <gatha type="last">Lokiyā pariyāpannā, vaṭṭadhammā sauttarā.</gatha>
    <hangnum nr="627"/>
    <gatha type="1"> Sakkāyadhammā sabhayā, tīramorimanāmakaṃ;</gatha>
    <gatha type="last">Saṃyojaniyā samalā, tathā nīvaraṇīyakā.</gatha>
    <hangnum nr="628"/>
    <gatha type="1"> Saṃklesikā parāmaṭṭhā, upādānīyasāsavā;</gatha>
    <gatha type="last">Oghanīyā yoganīyā, ganthanīyāti bhāsitā.</gatha>
    <hangnum nr="629"/>
    <gatha type="1"> Aññe apariyāpannā, vivaṭṭā cāvipassiyā;</gatha>
    <gatha type="last">Lokuttarānuttarā ca, nosaṃyojaniyādayo.</gatha>
    <hangnum nr="630"/>
    <gatha type="1"> Kammajātā  upādinnā, nāma vuccanti sāsavā;</gatha>
    <gatha type="last">Anupādinnakā nāma, tato sesā pavuccare.</gatha>
    <hangnum nr="631"/>
    <gatha type="1"> Dhammā sappaṭibhāgāti, kusalākusalā matā;</gatha>
    <gatha type="last">Appaṭibhāgadhammāti, tadaññe paridīpaye.</gatha>
    <hangnum nr="632"/>
    <gatha type="1"> Saraṇā  ca pahātabbā, dvādasākusalā pana;</gatha>
    <gatha type="last">Tadaññe araṇā nāma, pahātabbā na kehici.</gatha>
    <hangnum nr="633"/>
    <gatha type="1"> Rūpino rūpadhammā ca, nāmadhammā arūpino;</gatha>
    <gatha type="last">Evamādippabhedena, dvidhā bhedaṃ vibhāvaye.</gatha>
    <hangnum nr="634"/>
    <gatha type="1"> Bālā dhammā tapanīyā, kaṇhā ca kaṭukapphalā;</gatha>
    <gatha type="last">Asevitabbā sāvajjā, dvādasākusalā matā.</gatha>
    <hangnum nr="635"/>
    <gatha type="1"> Paṇḍitā cātapanīyā, sukkā ca sukhadāyakā;</gatha>
    <gatha type="last">Sevitabbānavajjā ca, kusalā ekavīsati.</gatha>
    <hangnum nr="636"/>
    <gatha type="1"> Kriyā vipākā rūpañca, nibbānanti catubbidhā;</gatha>
    <gatha type="last">Vuttā abyākatā nāma, dhammā tabbiparītato.</gatha>
    <hangnum nr="637"/>
    <gatha type="1"> Hīnā dhammā parittā ca, kāmāvacarabhūmikā;</gatha>
    <gatha type="last">Rūpārūpā pavuccanti, majjhimā ca mahaggatā.</gatha>
    <hangnum nr="638"/>
    <gatha type="1"> Appamāṇā paṇītā ca, dhammā lokuttarā matā;</gatha>
    <gatha type="last">Saṃkiliṭṭhasaṃklesikā, dvādasākusalā tathā.</gatha>
    <hangnum nr="639"/>
    <gatha type="1"> Asaṃkiliṭṭhasaṃklesikā, dhammā tebhūmakāpare;</gatha>
    <gatha type="last">Asaṃkliṭṭhāsaṃklesikā, nava lokuttarā siyuṃ.</gatha>
    <hangnum nr="640"/>
    <gatha type="1"> Vipākā te pavuccanti, vipākā catubhūmakā;</gatha>
    <gatha type="last">Vipākadhammā nāmāti, kusalākusalā matā.</gatha>
    <hangnum nr="641"/>
    <gatha type="1"> Kriyā rūpañca nibbānaṃ, na pākaṃ na tu paccati;</gatha>
    <gatha type="last">Ācayagāmino dhammā, puññāpuññāva sāsavā.</gatha>
    <hangnum nr="642"/>
    <gatha type="1"> Vuttāpacayagāmino , kusalānuttarā pana;</gatha>
    <gatha type="last">Kriyā rūpañca nibbānaṃ, pākā cobhayavajjitā.</gatha>
    <hangnum nr="643"/>
    <gatha type="1"> Paṭhamānuttaro maggo, dassanaṃ bhāvanāpare;</gatha>
    <gatha type="last">Tadaññe dvayanimmuttā, sabbepi paramatthato.</gatha>
    <hangnum nr="644"/>
    <gatha type="1"> Satta lokuttarā heṭṭhā, vuttā sekkhāti tādinā;</gatha>
    <gatha type="last">Arahattaphalameva, asekkhanti pakāsitaṃ.</gatha>
    <hangnum nr="645"/>
    <gatha type="1"> Lokiyāpi  ca nibbānaṃ, bhāsitobhayavajjitā;</gatha>
    <gatha type="last">Evamādippakārehi, tividhāti vibhāvaye.</gatha>
    <hangnum nr="646"/>
    <gatha type="1"> Atītānāgataṃ rūpaṃ, paccuppannamathāparaṃ;</gatha>
    <gatha type="last">Ajjhattaṃ vā bahiddhā vā, sukhumoḷārikaṃ tathā.</gatha>
    <hangnum nr="647"/>
    <gatha type="1"> Hīnaṃ paṇītaṃ yaṃ dūre, santike vā tadekato;</gatha>
    <gatha type="last">Sabbaṃ rūpaṃ samodhāya, rūpakkhandhoti vuccati.</gatha>
    <hangnum nr="648"/>
    <gatha type="1"> Tatheva vedanākkhandho, nāma yā kāci vedanā;</gatha>
    <gatha type="last">Saññākkhandhoti saññā ca, rāsibhāvena bhāsitā.</gatha>
    <hangnum nr="649"/>
    <gatha type="1"> Vaṭṭadhammesu assādaṃ, tadassādopasevanaṃ;</gatha>
    <gatha type="last">Vinibhujja nidassetuṃ, khandhadvayamudāhaṭaṃ.</gatha>
    <hangnum nr="650"/>
    <gatha type="1"> Vivādamūlasaṃsāra-kamahetunidassanaṃ;</gatha>
    <gatha type="last">Sandhāya vedanā saññā, katā nānāti kecana.</gatha>
    <hangnum nr="651"/>
    <gatha type="1"> Cittasaṃsaṭṭhadhammānaṃ, cetanāmukhato pana;</gatha>
    <gatha type="last">Saṅkhārakkhandhanāmena, dhammā cetasikā matā.</gatha>
    <hangnum nr="652"/>
    <gatha type="1"> Sabbabhedaṃ tathā cittaṃ, viññāṇakkhandha sammataṃ;</gatha>
    <gatha type="last">Bhedābhāvena nibbānaṃ, khandhasaṅgahanissaṭaṃ.</gatha>
    <hangnum nr="653"/>
    <gatha type="1"> Ālambanīyabhāvena, upādānopakārato;</gatha>
    <gatha type="last">Pañcupādānakkhandhāti, lokuttaravivajjitā.</gatha>
    <hangnum nr="654"/>
    <gatha type="1"> Yathā  thūlaṃ hitatthāya, pariggāhakayoginaṃ;</gatha>
    <gatha type="last">Dhammā tebhūmakā eka-bhūmibhāvāya desitā.</gatha>
    <hangnum nr="655"/>
    <gatha type="1"> Bhājanaṃ bhojanaṃ tassa, byañjanaṃ bhojako tathā;</gatha>
    <gatha type="last">Bhuñjitā cāti pañcete, upamenti yathākkamaṃ.</gatha>
    <hangnum nr="656"/>
    <gatha type="1"> Gilānasālā gelaññaṃ, asappāyopasevanā;</gatha>
    <gatha type="last">Samuṭṭhānaṃ gilānoti, upamenti ca paṇḍitā.</gatha>
    <hangnum nr="657"/>
    <gatha type="1"> Cārako kāraṇaṃ tattha, aparādho ca kārako;</gatha>
    <gatha type="last">Aparādhakato coro, iti copamitā puna.</gatha>
    <hangnum nr="658"/>
    <gatha type="1"> Niccādhipīḷanaṭṭhena , bhārāti paridīpitā;</gatha>
    <gatha type="last">Klesadukkhamukhenete, khādakā ca nirantaraṃ.</gatha>
    <hangnum nr="659"/>
    <gatha type="1"> Anatthāvahitā niccamukkhittāsikaverino;</gatha>
    <gatha type="last">Maccumārābhidheyyattā, vadhakāti ca bhāsitā.</gatha>
    <hangnum nr="660"/>
    <gatha type="1"> Vimaddāsahanaṃ rūpaṃ, pheṇapiṇḍaṃva dubbalaṃ;</gatha>
    <gatha type="last">Muhuttaramaṇīyattā, vedanā bubbuḷūpamā.</gatha>
    <hangnum nr="661"/>
    <gatha type="1"> Marīcikūpamā saññā, vipallāsakabhāvato;</gatha>
    <gatha type="last">Saṅkhārāpi ca nissārā, kadalikkhandhasādisā.</gatha>
    <hangnum nr="662"/>
    <gatha type="1"> Nānappakāraṃ cintentaṃ, nānāklesavimohitaṃ;</gatha>
    <gatha type="last">Palambhatīti viññāṇaṃ, māyāsamamudīritaṃ.</gatha>
    <hangnum nr="663"/>
    <gatha type="1"> Iccevaṃ pañcupādānakkhandhā khandhā ca kevalaṃ;</gatha>
    <gatha type="last">Pañcakkhandhāti nāmena, desitāti vibhāvaye.</gatha>
    <hangnum nr="664"/>
    <gatha type="1"> Ajjhattañca bahiddhā ca, viññāṇuppattikāraṇaṃ;</gatha>
    <gatha type="last">Dvārālambaṇabhedena, dvedhāyatanamīritaṃ.</gatha>
    <hangnum nr="665"/>
    <gatha type="1"> Cakkhādajjhattikaṃ tattha, chadvārāyatanaṃ bhave;</gatha>
    <gatha type="last">Bāhirāyatanaṃ nāma, tathā rūpādigocaraṃ.</gatha>
    <hangnum nr="666"/>
    <gatha type="1"> Iti  vīthippavattānaṃ, dvārālambaṇasaṅgaho;</gatha>
    <gatha type="last">Āgame abhidhamme tu, sabbathāpi yathārahaṃ.</gatha>
    <hangnum nr="667"/>
    <gatha type="1"> Tathāhanantarātīto, jāyamānassa pacchato;</gatha>
    <gatha type="last">Mano sabbopi sabbassa, manassāyatanaṃ bhave.</gatha>
    <hangnum nr="668"/>
    <gatha type="1"> Tathā pubbaṅgamaṭṭhena, sahajānamarūpinaṃ;</gatha>
    <gatha type="last">Dvārabhāvena viññāṇaṃ, sabbamāyatanaṃ mataṃ.</gatha>
    <hangnum nr="669"/>
    <gatha type="1"> Manāyatanamiccevaṃ, pasādāyatanaṃ tathā;</gatha>
    <gatha type="last">Pañcaviññāṇadhammānaṃ, iti chaddhā vibhāvaye.</gatha>
    <hangnum nr="670"/>
    <gatha type="1"> Pañcappasādavisayā, pañcāyatanasammatā;</gatha>
    <gatha type="last">Sesaṃ rūpañca nibbānaṃ, sabbe cetasikāti ca.</gatha>
    <hangnum nr="671"/>
    <gatha type="1"> Ekūnasaṭṭhidhammānaṃ , dhammāyatanasaṅgaho;</gatha>
    <gatha type="last">Iti chaddhā pakāsenti, bāhirāyatanaṃ budhā.</gatha>
    <hangnum nr="672"/>
    <gatha type="1"> Suññagāmova daṭṭhabba-majjhattikamasārato;</gatha>
    <gatha type="last">Gāmaghātakacorāva, taṃ hanantaṃva bāhiraṃ.</gatha>
    <hangnum nr="673"/>
    <gatha type="1"> Nāmappavattimuḷhānaṃ, taduppattikakāraṇaṃ;</gatha>
    <gatha type="last">Dvādasāyatanānīti, vuttamitthaṃ mahesinā.</gatha>
    <hangnum nr="674"/>
    <gatha type="1"> Samattā bhāvamattena, dhārentīti salakkhaṇaṃ;</gatha>
    <gatha type="last">Dvārālambataduppanna-pariyāyena bheditā.</gatha>
    <hangnum nr="675"/>
    <gatha type="1"> Manāyatanametthāha, satta viññāṇadhātuyo;</gatha>
    <gatha type="last">Ekādasa yathāvuttā, iccaṭṭhārasa dhātuyo.</gatha>
    <hangnum nr="676"/>
    <gatha type="1"> Antādikā manodhātu, manoviññāṇadhātuyā;</gatha>
    <gatha type="last">Pavesāpagame dvāra-pariyāyena tiṭṭhati.</gatha>
    <hangnum nr="677"/>
    <gatha type="1"> Bherītaladaṇḍaghosa-samaṃ chakkaṃ yathākkamaṃ;</gatha>
    <gatha type="last">Kaṭṭhāraṇipāvakādi-samañca tividhaṃ bhave.</gatha>
    <hangnum nr="678"/>
    <gatha type="1"> Dukkhaṃ  samudayo ceva, nirodho ca tathāparo;</gatha>
    <gatha type="last">Maggo cāti catuddhāha, saccaṃ saccaparakkamo.</gatha>
    <hangnum nr="679"/>
    <gatha type="1"> Bhāro ca bhāradānañca, bhāranikkhepanaṃ tathā;</gatha>
    <gatha type="last">Bhāranikkhepanūpāyo, iccopammaṃ yathākkamaṃ.</gatha>
    <hangnum nr="680"/>
    <gatha type="1"> Rogo roganidānañca, rogavūpasamo tathā;</gatha>
    <gatha type="last">Rogabhesajjamicceva-mupamāhi ca dīpitaṃ.</gatha>
    <hangnum nr="681"/>
    <gatha type="1"> Visarukkho rukkhamūlaṃ, rukkhacchedo tathāparo;</gatha>
    <gatha type="last">Rukkhacchedakasatthanti, catudhopamitaṃ tathā.</gatha>
    <hangnum nr="682"/>
    <gatha type="1"> Tīramorimasaṅkhātaṃ, mahogho pārimaṃ tathā;</gatha>
    <gatha type="last">Tadatikkamupāyoti, upamenti ca taṃ budhā.</gatha>
    <hangnum nr="683"/>
    <gatha type="1"> Sacchikatvāna paccakkha-miccopammaṃ yathākkamaṃ;</gatha>
    <gatha type="last">Samācikkhi vimokkhāya, saccaṃ tacchaniyāmato.</gatha>
    <hangnum nr="684"/>
    <gatha type="1"> Tathā  hi dukkhaṃ nābādhaṃ, nāññaṃ dukkhā ca bādhakaṃ;</gatha>
    <gatha type="last">Bādhakattaniyāmena, dukkhasaccamitīritaṃ.</gatha>
    <hangnum nr="685"/>
    <gatha type="1"> Taṃ vinā nāññato dukkhaṃ, na hoti na ca taṃ tato;</gatha>
    <gatha type="last">Dukkhahetuniyāmena, saccamāha visattikaṃ.</gatha>
    <hangnum nr="686"/>
    <gatha type="1"> Nāññā nibbānato santi, na ca santaṃ na taṃ yato;</gatha>
    <gatha type="last">Santabhāvaniyāmena, nibbānaṃ saccamuttamaṃ.</gatha>
    <hangnum nr="687"/>
    <gatha type="1"> Nāññaṃ maggāca niyyānaṃ, aniyyāno na cāpi so;</gatha>
    <gatha type="last">Tasmā niyyānabhāvena, maggo saccanti sammato.</gatha>
    <hangnum nr="688"/>
    <gatha type="1"> Iti tacchāvipallāsa-bhūtabhāvo catūsupi;</gatha>
    <gatha type="last">Saccaṭṭhoti viniddiṭṭho, dukkhādīsvavisesato.</gatha>
    <hangnum nr="689"/>
    <gatha type="1"> Pīḷanaṭṭho saṅkhataṭṭho, santāpaṭṭho ca bhāsito;</gatha>
    <gatha type="last">Viparīṇāmaṭṭho cāti, dukkhassevaṃ catubbidhā.</gatha>
    <hangnum nr="690"/>
    <gatha type="1"> Āyūhanā  nidānā ca, saṃyogā palibodhato;</gatha>
    <gatha type="last">Dukkhassamudayassāpi, catudhatthā pakāsitā.</gatha>
    <hangnum nr="691"/>
    <gatha type="1"> Nissāraṇā vivekā cā-saṅkhatāmatato tathā;</gatha>
    <gatha type="last">Atthā dukkhanirodhassa, catudhāva samīritā.</gatha>
    <hangnum nr="692"/>
    <gatha type="1"> Niyyānato hetuto ca,</gatha>
    <gatha type="2">Dassanādhipateyyato;</gatha>
    <gatha type="3">Maggassāpi catuddheva-</gatha>
    <gatha type="last">Miti soḷasadhā ṭhitā.</gatha>
    <hangnum nr="693"/>
    <gatha type="1"> Saccikaṭṭhaparamatthaṃ, tacchābhisamayaṭṭhato;</gatha>
    <gatha type="last">Tathatthamapi saccaṭṭhaṃ, paṭṭhapentettha paṇḍitā.</gatha>
    <hangnum nr="694"/>
    <gatha type="1"> Tadetaṃ paṭivijjhanti, ariyāva catubbidhaṃ;</gatha>
    <gatha type="last">Vuttamariyasaccanti, tasmā nāthena taṃ kathaṃ;</gatha>
    <hangnum nr="695"/>
    <gatha type="1"> Jāti  jarā ca maraṇaṃ, soko ca paridevanā;</gatha>
    <gatha type="last">Dukkhañca domanassañca, upāyāso tathāparo.</gatha>
    <hangnum nr="696"/>
    <gatha type="1"> Appiyehi ca saṃyogo, vippayogo piyehi ca;</gatha>
    <gatha type="last">Yampi na labhaticchanto, tampi dukkhamidaṃ mataṃ.</gatha>
    <hangnum nr="697"/>
    <gatha type="1"> Apāyesupapajjantā, cavantā devalokato;</gatha>
    <gatha type="last">Manussesu ca jīrantā, nānābyasanapīḷitā.</gatha>
    <hangnum nr="698"/>
    <gatha type="1"> Socantā paridevantā, vedentā dukkhavedanaṃ;</gatha>
    <gatha type="last">Domanassehi santattā, upāyāsavighātino.</gatha>
    <hangnum nr="699"/>
    <gatha type="1"> Aniṭṭhehi akantehi, appiyehi samāyutā;</gatha>
    <gatha type="last">Saṅkhārehi ca sattehi, nānānatthavidhāyibhi.</gatha>
    <hangnum nr="700"/>
    <gatha type="1"> Iṭṭhehi piyakantehi, manāpehi viyojitā;</gatha>
    <gatha type="last">Saṅkhārehi ca sattehi, nānāsampattidāyibhi.</gatha>
    <hangnum nr="701"/>
    <gatha type="1"> Dukkhāpagamamicchantā , patthayantā sukhāgamaṃ;</gatha>
    <gatha type="last">Alabbhaneyyadhammesu, pipāsāturamānasā.</gatha>
    <hangnum nr="702"/>
    <gatha type="1"> Kicchādhipannā kapaṇā, vipphandantā rudammukhā;</gatha>
    <gatha type="last">Taṇhādāsā parābhūtā, bhavasaṃsārasaṃkaṭe.</gatha>
    <hangnum nr="703"/>
    <gatha type="1"> Yaṃ tebhūmakanissandaṃ, kaṭukaṃ gāḷhavedanaṃ;</gatha>
    <gatha type="last">Vedenti saṃsāraphalaṃ, taṃjātādiṃ vinā kuto.</gatha>
    <hangnum nr="704"/>
    <gatha type="1"> Tasmā jātādibhedehi, bādhamānā bhayāvahā;</gatha>
    <gatha type="last">Dukkhā ca dukkhavatthu ca, bahudhāpi papañcitā.</gatha>
    <hangnum nr="705"/>
    <gatha type="1"> Te sabbe pañcupādāna-kkhandhā eva samāsato;</gatha>
    <gatha type="last">Dukkhādhiṭṭhānabhāvena, dukkhatāya niyāmitā.</gatha>
    <hangnum nr="706"/>
    <gatha type="1"> Tasmā tebhūmakā dhammā, sabbe taṇhāvivajjitā;</gatha>
    <gatha type="last">Dukkhasaccanti desesi, desanākusalo muni.</gatha>
    <hangnum nr="707"/>
    <gatha type="1"> Virāgatejālābhena , taṇhāsnehasinehitaṃ;</gatha>
    <gatha type="last">Visarukkhova jātādinānānatthaphalodayaṃ.</gatha>
    <hangnum nr="708"/>
    <gatha type="1"> Nandirāgānubandhena, santānamavakaḍḍhitaṃ;</gatha>
    <gatha type="last">Punabbhavābhinibbattibhāvena parivattati.</gatha>
    <hangnum nr="709"/>
    <gatha type="1"> Patiṭṭhitañca tatthetamattasnehānusevanaṃ;</gatha>
    <gatha type="last">Gocarānunayābaddhaṃ, rāgamucchāsamohitaṃ.</gatha>
    <hangnum nr="710"/>
    <gatha type="1"> Klesarāsiparikliṭṭhaṃ, byasanopaddavāhataṃ;</gatha>
    <gatha type="last">Dukkhasallasamāviddhaṃ, vihaññati nirantaraṃ.</gatha>
    <hangnum nr="711"/>
    <gatha type="1"> Have virāgatejena, vicchinne sati sabbathā;</gatha>
    <gatha type="last">Kena bandhena santāna-mānessati bhavantaraṃ.</gatha>
    <hangnum nr="712"/>
    <gatha type="1"> Bhavantaramasampatte, santānamhi vivaṭṭite;</gatha>
    <gatha type="last">Kimadhiṭṭhāya jātādidukkhadhammā pavattare.</gatha>
    <hangnum nr="713"/>
    <gatha type="1"> Tasmā  mokkhavipakkhena, taṇhādukkhavidhāyinī;</gatha>
    <gatha type="last">Dukkhasamudayo nāma, saccamiccāha nāyako.</gatha>
    <hangnum nr="714"/>
    <gatha type="1"> Sabbadukkhavinimuttaṃ, sabbaklesavinissaṭaṃ;</gatha>
    <gatha type="last">Dukkhanirodhanāmena, saccaṃ vuccati accutaṃ.</gatha>
    <hangnum nr="715"/>
    <gatha type="1"> Dukkhañca parijānanto, pajahaṃ dukkhasambhavaṃ;</gatha>
    <gatha type="last">Nibbānaṃ padamārabbha, bhāvanāvīthimosaṭo.</gatha>
    <hangnum nr="716"/>
    <gatha type="1"> Niyyānaṭṭhaṅgiko maggo, sabbadukkhavimuttiyā;</gatha>
    <gatha type="last">Dukkhanirodhagāmīti, saccaṃ tasmā tamīritaṃ.</gatha>
    <hangnum nr="717"/>
    <gatha type="1"> Catusaccavinimuttā, sesā lokuttarā matā;</gatha>
    <gatha type="last">Maggaṅgasampayuttā ca, phaladhammā ca sabbathā.</gatha>
    <hangnum nr="718"/>
    <gatha type="1"> Itthaṃ sahetukaṃ dukkhaṃ, sopāyāmatanibbutiṃ;</gatha>
    <gatha type="last">Paṭipattihitatthāya, vibhāveti vināyako.</gatha>
    <hangnum nr="719"/>
    <gatha type="1"> Sappāṭihāriyaṃ dhammaṃ, desetvāna anuttaro;</gatha>
    <gatha type="last">Catudhāriyasaccāni, vibhajīti vibhāvaye.</gatha>
    <hangnum nr="720"/>
    <gatha type="1"> Tabbhāvabhāvibhāvena , paccayākāralakkhitaṃ;</gatha>
    <gatha type="last">Tiyaddhaṃ dvādasaṅgañca, vīsatākārasaṅgahaṃ.</gatha>
    <hangnum nr="721"/>
    <gatha type="1"> Tisandhi catusaṅkhepaṃ, tivaṭṭañca tilakkhaṇaṃ;</gatha>
    <gatha type="last">Tebhūmakaṃ dvimūlañca, catukkanayamaṇḍitaṃ.</gatha>
    <hangnum nr="722"/>
    <gatha type="1"> Paccekaṃ catugambhīra-manupubbavavatthitaṃ;</gatha>
    <gatha type="last">Avijjākūṭasaṅkhātaṃ, bandhāvicchedamaṇḍalaṃ.</gatha>
    <hangnum nr="723"/>
    <gatha type="1"> Sokādīnatthanissandaṃ, kevalaṃ dukkhapiṇḍitaṃ;</gatha>
    <gatha type="last">Paṭiccasamuppādoti, bhavacakkaṃ pavuccati.</gatha>
    <hangnum nr="724"/>
    <gatha type="1"> Paṭividdhāya vijjāya, bhaṅgāvijjāya sabbathā;</gatha>
    <gatha type="last">Vivaṭṭatānupubbena, hetubhaṅgā yathākathaṃ.</gatha>
    <hangnum nr="725"/>
    <gatha type="1"> Asmiṃ  sati idaṃ hoti, assuppādā idaṃ bhave;</gatha>
    <gatha type="last">Asatāsmiṃ na taṃ hoti, tassa bhaṅgāva bhijjati.</gatha>
    <hangnum nr="726"/>
    <gatha type="1"> Etamatthaṃ purakkhatvā, paccayaṭṭhiti dassitā;</gatha>
    <gatha type="last">Paṭiccasamuppādassa, idappaccayatā naye.</gatha>
    <hangnum nr="727"/>
    <gatha type="1"> Tathā hi jātiyāpāha, paccayattaṃ mahāmuni;</gatha>
    <gatha type="last">Jarāmaraṇadhammānaṃ, mattābhedepi vatthuto.</gatha>
    <hangnum nr="728"/>
    <gatha type="1"> Āhaccapaccayaṭṭhamhi, nedisī paccayaṭṭhiti;</gatha>
    <gatha type="last">Tattha dhammantarasseva, paccayaṭṭho vibhāvito.</gatha>
    <hangnum nr="729"/>
    <gatha type="1"> Vuttamācariyenetaṃ, paṭṭhānanayasaṅgahe;</gatha>
    <gatha type="last">Labbhamānanayaṃ tāva, dassanatthaṃ papañcito.</gatha>
    <hangnum nr="730"/>
    <gatha type="1"> Ettha tasmānupekkhitvā, āhacca niyamaṃ budho;</gatha>
    <gatha type="last">Tabbhāvabhāvimattena, paccayatthaṃ vibhāvaye.</gatha>
    <hangnum nr="731"/>
    <gatha type="1"> Tatthāvijjā ca saṅkhārā, addhātītoti bhāsitā;</gatha>
    <gatha type="last">Viññāṇaṃ nāmarūpañca, saḷāyatanasaññitaṃ.</gatha>
    <hangnum nr="732"/>
    <gatha type="1"> Phasso ca vedanā taṇhā, upādānaṃ bhavoti ca;</gatha>
    <gatha type="last">Paccuppanno bhave addhā, bhave addhā anāgato.</gatha>
    <hangnum nr="733"/>
    <gatha type="1"> Jāti  jarā maraṇanti, dvedhā hoti ca sabbathā;</gatha>
    <gatha type="last">Kālattayavavatthānaṃ, tiyaddhamiti dīpaye.</gatha>
    <hangnum nr="734"/>
    <gatha type="1"> Tatthāvijjāti aññāṇaṃ, catusaccesu bhāsitaṃ;</gatha>
    <gatha type="last">Pubbante cāparante ca, paccayaṭṭhitiyaṃ tathā.</gatha>
    <hangnum nr="735"/>
    <gatha type="1"> Apuññātisaṅkhāroti, vuttā dvādasa cetanā;</gatha>
    <gatha type="last">Tathā puññābhisaṅkhāro, kāmarūpesu bhāsito.</gatha>
    <hangnum nr="736"/>
    <gatha type="1"> Āneñjātisaṅkhāroti, vuttāruppā catubbidhā;</gatha>
    <gatha type="last">Kāyabbacīmanodvāraṃ, patvā tāyeva cetanā.</gatha>
    <hangnum nr="737"/>
    <gatha type="1"> Vuttā  kāyavacīcittasaṅkhārāti mahesinā;</gatha>
    <gatha type="last">Saṅkhārāti vibhattevamekūnatiṃsa cetanā.</gatha>
    <hangnum nr="738"/>
    <gatha type="1"> Ekūnavīsatividhaṃ, paṭisandhikkhaṇe tathā;</gatha>
    <gatha type="last">Pavatte dvattiṃsavidhaṃ, viññāṇaṃ pākamānasaṃ.</gatha>
    <hangnum nr="739"/>
    <gatha type="1"> Tividhaṃ vedanā saññā, saṅkhārāti vibheditaṃ;</gatha>
    <gatha type="last">Nāmarūpaṃ tu duvidhaṃ, bhūtopādāyabhedato.</gatha>
    <hangnum nr="740"/>
    <gatha type="1">Saḷāyatanasaṅkhātaṃ, cakkhādajjhattikaṃ mataṃ;</gatha>
    <gatha type="last">Cakkhusamphassādibhedā, phasso chadhā pakāsito.</gatha>
    <hangnum nr="741"/>
    <gatha type="1"> Sukhā dukkhā upekkhāti, vedanā tividhā bhave;</gatha>
    <gatha type="last">Kāme bhave ca vibhave, taṇhāti tividhā matā.</gatha>
    <hangnum nr="742"/>
    <gatha type="1"> Kāmupādānādibhedā, upādānā catubbidhā;</gatha>
    <gatha type="last">Kammopapattibhedena, bhavo nāma dvidhā mato.</gatha>
    <hangnum nr="743"/>
    <gatha type="1"> Attabhāvābhinibbatti, jāti nāma jarā pana;</gatha>
    <gatha type="last">Purāṇabhāvo maraṇaṃ, pariyosānamīritaṃ.</gatha>
    <hangnum nr="744"/>
    <gatha type="1">Dvādasaṅgappabhedena, vibhattevaṃ mahesinā;</gatha>
    <gatha type="last">Paṭiccasamuppādoti, paccayā eva kevalā.</gatha>
    <hangnum nr="745"/>
    <gatha type="1"> Paṭicca phalabhāvena, sāpekkhaṃ ṭhitamattani;</gatha>
    <gatha type="last">Apaccakkhāya saṅgantvā, uppādentīti paccayā.</gatha>
    <hangnum nr="746"/>
    <gatha type="1"> Avijjāsaṅkhārānaṃ  tu, gahaṇe gahitāva te;</gatha>
    <gatha type="last">Taṇhupādānabhavāpi, iti pañcettha hetuyo.</gatha>
    <hangnum nr="747"/>
    <gatha type="1"> Taṇhupādānabhavānaṃ, gahaṇe gahitā puna;</gatha>
    <gatha type="last">Avijjā saṅkhārā cāti, pañcevetthāpi hetuyo.</gatha>
    <hangnum nr="748"/>
    <gatha type="1"> Viññāṇādisarūpena, dassitaṃ phalapañcakaṃ;</gatha>
    <gatha type="last">Jātijjarāmaraṇena, tadeva gahitaṃ puna.</gatha>
    <hangnum nr="749"/>
    <gatha type="1"> Atīte  hetavo pañca, idāni phalapañcakaṃ;</gatha>
    <gatha type="last">Idāni hetavo pañca, āyatiṃ phalapañcakaṃ.</gatha>
    <hangnum nr="750"/>
    <gatha type="1"> Itthaṃ bhedena saṅgayha, dvādasaṅgaṃ vicakkhaṇā;</gatha>
    <gatha type="last">Atthāpattivisesena, vīsatākāramīrayuṃ.</gatha>
    <hangnum nr="751"/>
    <gatha type="1"> Hetuphalaṃ phalahetu, puna hetuphalanti ca;</gatha>
    <gatha type="last">Tisandhi catusaṅkhepaṃ, tamevāhu vibhāvino.</gatha>
    <hangnum nr="752"/>
    <gatha type="1"> Avijjātaṇhupādānā, klesavaṭṭanti bhāsitā;</gatha>
    <gatha type="last">Bhavekadeso saṅkhārā, kammavaṭṭaṃ tatoparaṃ.</gatha>
    <hangnum nr="753"/>
    <gatha type="1"> Vipākavaṭṭamiccevaṃ, vivaṭṭenāvivaṭṭitaṃ;</gatha>
    <gatha type="last">Tivaṭṭavaṭṭitaṃ hutvā, vaṭṭametaṃ pavattati.</gatha>
    <hangnum nr="754"/>
    <gatha type="1"> Aniccañca khayaṭṭhena, dukkhametaṃ bhayaṭṭhato;</gatha>
    <gatha type="last">Anattāsārakaṭṭhena, vaṭṭamevaṃ tilakkhaṇaṃ.</gatha>
    <hangnum nr="755"/>
    <gatha type="1"> Saṃsārasseva vuttāyaṃ, paccayānaṃ paramparā;</gatha>
    <gatha type="last">Paṭiccasamuppādoti, tato tebhūmako mato.</gatha>
    <hangnum nr="756"/>
    <gatha type="1"> Bandhāvijjāṇḍakosena, vijjādibhedavajjitā;</gatha>
    <gatha type="last">Vimuttirasamappattā, bhavataṇhāpipāsitā.</gatha>
    <hangnum nr="757"/>
    <gatha type="1"> Abhisaṅkhārabhāvena, paṭibandhati santati;</gatha>
    <gatha type="last">Tathābhisaṅkhatā pāka-bhāvāya parivattati.</gatha>
    <hangnum nr="758"/>
    <gatha type="1"> Vipākā  puna kammāni, pākāni puna kammato;</gatha>
    <gatha type="last">Iccevaṃ pariyāyena, saṃsāroyaṃ pavattati.</gatha>
    <hangnum nr="759"/>
    <gatha type="1"> Iccāvijjābhavataṇhā, vaṭṭopatthambhakā matā;</gatha>
    <gatha type="last">Sampayuttānusayitā, tasmā vaṭṭaṃ dvimūlakaṃ.</gatha>
    <hangnum nr="760"/>
    <gatha type="1"> Paccayapaccayuppanna-santānabhedato pana;</gatha>
    <gatha type="last">Nānābhūtānamekantaṃ, bījarukkhādayo viya.</gatha>
    <hangnum nr="761"/>
    <gatha type="1"> Tathāpi  tesaṃ dhammānaṃ, vatthulakkhaṇabhedato;</gatha>
    <gatha type="last">Dīpavaṭṭisikhānaṃva, natthi ekantamekatā.</gatha>
    <hangnum nr="762"/>
    <gatha type="1"> Hetuhetusamuppannā, īhābhogavivajjitā;</gatha>
    <gatha type="last">Paccayāya ca paccetu-mabyāpārā tato matā.</gatha>
    <hangnum nr="763"/>
    <gatha type="1"> Avijjādīnamevātha, sambhave sambhavanti ca;</gatha>
    <gatha type="last">Saṅkhārādisabhāvāti, ṭhitevaṃdhammatāya te.</gatha>
    <hangnum nr="764"/>
    <gatha type="1"> Itthamekattanānattā, abyāpāro tathāparo;</gatha>
    <gatha type="last">Etthevaṃdhammatā ceti, nayā vuttā catubbidhā.</gatha>
    <hangnum nr="765"/>
    <gatha type="1"> Phalānaṃ paccayuppatti, paccayattho ca hetusu;</gatha>
    <gatha type="last">Sabhāvapaṭivedho ca, desanā cittatāti ca.</gatha>
    <hangnum nr="766"/>
    <gatha type="1"> Atthadhammapaṭivedha-desanānaṃ yathākkamaṃ;</gatha>
    <gatha type="last">Atigambhīrabhāvena, catugambhīramīritaṃ.</gatha>
    <hangnum nr="767"/>
    <gatha type="1"> Padhānakāraṇattā hi, avijjādiparamparā;</gatha>
    <gatha type="last">Kamena saṅkhārādīnaṃ, paccayāti vavatthitā.</gatha>
    <hangnum nr="768"/>
    <gatha type="1"> Tathā hi jātiyā eva, jarāmaraṇasambhavo;</gatha>
    <gatha type="last">Ajātānaṃ jarā vātha, maraṇaṃ vā kuto bhave.</gatha>
    <hangnum nr="769"/>
    <gatha type="1"> Sāvopapattisaṅkhātā, jāti kammabhavoditā;</gatha>
    <gatha type="last">Aṅkuro viya bījamhā, tattha tatthopalabbhati.</gatha>
    <hangnum nr="770"/>
    <gatha type="1"> Sampayogānusayato, upādānappatiṭṭhitā;</gatha>
    <gatha type="last">Āyūhanti ca kammāni, ākaḍḍhantopapattikaṃ.</gatha>
    <hangnum nr="771"/>
    <gatha type="1"> Upādāniyadhammesu , taṇhāsnehapipāsitā;</gatha>
    <gatha type="last">Daḷhī kubbantupādānaṃ, piyarūpābhinandino.</gatha>
    <hangnum nr="772"/>
    <gatha type="1"> Vedanīyesu dhammesu, assādamanupassato;</gatha>
    <gatha type="last">Vedanāpaccayā taṇhā, samuṭṭhāya pavaḍḍhati.</gatha>
    <hangnum nr="773"/>
    <gatha type="1"> Iṭṭhāniṭṭhañca  majjhattaṃ, phusantā pana gocaraṃ;</gatha>
    <gatha type="last">Vedenti vedanaṃ nāma, nāphusantā kudācanaṃ.</gatha>
    <hangnum nr="774"/>
    <gatha type="1"> Phusatālambaṇañceso, saḷāyatanasambhave;</gatha>
    <gatha type="last">Dvārābhāve kuto tassa, samuppatti bhavissati.</gatha>
    <hangnum nr="775"/>
    <gatha type="1"> Saḷāyatanametañca, nāmarūpūpanissitaṃ;</gatha>
    <gatha type="last">Chaphassadvārabhāvena, pavattati yathārahaṃ.</gatha>
    <hangnum nr="776"/>
    <gatha type="1"> Pubbaṅgamādhiṭṭhānena, viññāṇena patiṭṭhahe;</gatha>
    <gatha type="last">Nāmarūpaṃ upatthaddhaṃ, paṭisandhipavattiyaṃ.</gatha>
    <hangnum nr="777"/>
    <gatha type="1"> Saṅkhārajanitaṃ hutvā, patiṭṭhāti bhavantare;</gatha>
    <gatha type="last">Viññāṇaṃ janakābhāve, tassuppatti kathaṃ bhave.</gatha>
    <hangnum nr="778"/>
    <gatha type="1"> Avijjāyānusayite, paṭivedhavirodhite;</gatha>
    <gatha type="last">Vaṭṭānugatasantāne, paṭisandhiphalāvahe.</gatha>
    <hangnum nr="779"/>
    <gatha type="1"> Pākadhammā sabhāvena, pavattanti hi cetanā;</gatha>
    <gatha type="last">Avijjāpaccayā honti, saṅkhārāti tato matā.</gatha>
    <hangnum nr="780"/>
    <gatha type="1"> Paṭividdhesu saccesu, paccayānaṃ paramparā;</gatha>
    <gatha type="last">Vighātīyati sabbāpi, tato vaṭṭaṃ vivaṭṭati.</gatha>
    <hangnum nr="781"/>
    <gatha type="1"> Iccāvijjāvirodhena, tassā vaṭṭappavattiyā;</gatha>
    <gatha type="last">Saṅghātanikabhāvena, avijjā kūṭasammatā.</gatha>
    <hangnum nr="782"/>
    <gatha type="1"> Jarāmaraṇasaṅghāṭa-paṭipīḷitacetasaṃ;</gatha>
    <gatha type="last">Klesamucchāparetānaṃ, sā cāvijjā pavaḍḍhati.</gatha>
    <hangnum nr="783"/>
    <gatha type="1"> Iccābaddhamavicchedaṃ, idappaccayamaṇḍalaṃ;</gatha>
    <gatha type="last">Cakkanemisamāvaṭṭaṃ, kamena parivattati.</gatha>
    <hangnum nr="784"/>
    <gatha type="1"> Vaṭṭassa  dvādasaṅgassa, tassa tebhūmakassa tu;</gatha>
    <gatha type="last">Dukkhakkhandhassa dassesi, nissandena nidassanaṃ.</gatha>
    <hangnum nr="785"/>
    <gatha type="1"> Sokañca  paridevañca, tathā dukkhañca kāyikaṃ;</gatha>
    <gatha type="last">Domanassamupāyāsaṃ, nānābyasanasambhavaṃ.</gatha>
    <hangnum nr="786"/>
    <gatha type="1"> Iccāturamaniccantaṃ, mahopaddavasaṅkulaṃ;</gatha>
    <gatha type="last">Bahupaklesupassaṭṭhaṃ, dukkhametanti piṇḍitaṃ.</gatha>
    <hangnum nr="787"/>
    <gatha type="1"> Iccevaṃ pañcupādāna-kkhandhabheditasaṅgaho;</gatha>
    <gatha type="last">Attabhāvabhavaratho, hatthamuttaṃva yantakaṃ.</gatha>
    <hangnum nr="788"/>
    <gatha type="1"> Gatiṭṭhitinivāsesu, saṃsaranto nirantaraṃ;</gatha>
    <gatha type="last">Cakkenetena yātīti, bhavacakkamidaṃ mataṃ.</gatha>
    <hangnum nr="789"/>
    <gatha type="1"> Avijjāṇḍaṃ padāletvā, paṭivedhappavattiyā;</gatha>
    <gatha type="last">Paccayappaccayuppannā, supaṭṭhanti sabhāvato.</gatha>
    <hangnum nr="790"/>
    <gatha type="1"> Aniccā dukkhanattā ca, bhaṅgavanto bhayāvahā;</gatha>
    <gatha type="last">Sādīnavāti saṅkhāya, vivaṭṭamabhitiṭṭhati.</gatha>
    <hangnum nr="791"/>
    <gatha type="1"> Tato sānusayā taṇhā, nirujjhati punabbhave;</gatha>
    <gatha type="last">Santānaratiyābhāvā, na pakkhandati sandhiyaṃ.</gatha>
    <hangnum nr="792"/>
    <gatha type="1"> Aviruḷhikabhāvena, tattha vaṭṭavirodhite;</gatha>
    <gatha type="last">Abhisaṅkhārabhāvena, na pavattanti cetanā.</gatha>
    <hangnum nr="793"/>
    <gatha type="1"> Paṭisandhipavattīpi, na janenti bhavantare;</gatha>
    <gatha type="last">Iccāvijjānirodhena, niruddhā kammacetanā.</gatha>
    <hangnum nr="794"/>
    <gatha type="1"> Paccayatthanirodhena, saṅkhārānaṃ nirodhato;</gatha>
    <gatha type="last">Viññāṇaṃ janakābhāvā, niruddhamiti vuccati.</gatha>
    <hangnum nr="795"/>
    <gatha type="1"> Viññāṇādinirodhā ca, nāmarūpādikaṃ tathā;</gatha>
    <gatha type="last">Dukkhakkhandhassimassevaṃ, nirodhoti pavuccati.</gatha>
    <hangnum nr="796"/>
    <gatha type="1"> Iti  vaṭṭavivaṭṭānaṃ, vasā dvedhā vibhāvito;</gatha>
    <gatha type="last">Paṭiccasamuppādoti, desitoyaṃ mahesinā.</gatha>
    <hangnum nr="797"/>
    <gatha type="1"> Sabbasaṅkhatadhammānaṃ , sabbe dhammāpi paccayā;</gatha>
    <gatha type="last">Janakā cevupatthambhā, saṃvibhattā yathārahaṃ.</gatha>
    <hangnum nr="798"/>
    <gatha type="1"> Āhacca paccayaṭṭhena, catuvīsatidhā ṭhitā;</gatha>
    <gatha type="last">Hetālambaṇādhipatānantarasamanantarā.</gatha>
    <hangnum nr="799"/>
    <gatha type="1"> Sahajātaaññamañña-nissayā copanissayo;</gatha>
    <gatha type="last">Purejātā pacchājātā-sevanā kammameva ca.</gatha>
    <hangnum nr="800"/>
    <gatha type="1"> Pākāhārindriyajjhāna-maggaṅgasampayuttakā;</gatha>
    <gatha type="last">Vippayuttatthi natthi ca, vigatāvigatanti ca.</gatha>
    <hangnum nr="801"/>
    <gatha type="1"> Pañcātītāva kammaṃ tu, vattamānañca īritaṃ;</gatha>
    <gatha type="last">Sabbathāpi tayo vuttā, vattamānā tatopare.</gatha>
    <hangnum nr="802"/>
    <gatha type="1"> Chadhā nāmaṃ tu nāmassa, pañcadhā nāmarūpinaṃ;</gatha>
    <gatha type="last">Ekadhā puna rūpassa, rūpaṃ nāmassa cekadhā.</gatha>
    <hangnum nr="803"/>
    <gatha type="1"> Paññattināmarūpāni, nāmassa duvidhā dvayaṃ;</gatha>
    <gatha type="last">Dvayassa navadhā ceti, chabbidhā paccayā kathaṃ.</gatha>
    <hangnum nr="804"/>
    <gatha type="1"> Niruddhānantarā eva, jāyantānamanantaraṃ;</gatha>
    <gatha type="last">Nāmadhammāva nāmānaṃ, janakattopakārakā.</gatha>
    <hangnum nr="805"/>
    <gatha type="1"> Nirantarappavattiyā, anurūpamanantarā;</gatha>
    <gatha type="last">Anantarapaccayena, paccayoti pakāsitā.</gatha>
    <hangnum nr="806"/>
    <gatha type="1"> Samanantarabhāvena, tesaṃ te eva paccayā;</gatha>
    <gatha type="last">Samanantaranāmena, paccayoti pakāsitā.</gatha>
    <hangnum nr="807"/>
    <gatha type="1"> Atthibhāvāya dhammānaṃ, natthitāyopakārakā;</gatha>
    <gatha type="last">Natthipaccayanāmena, vuttā te eva tādinā.</gatha>
    <hangnum nr="808"/>
    <gatha type="1"> Okāsadānabhāvena, vigatāvopakārakā;</gatha>
    <gatha type="last">Dhammā te eva vuccanti, vigatappaccayoti ca.</gatha>
    <hangnum nr="809"/>
    <gatha type="1"> Javā  paguṇabhāvāya, javānamupakārakā;</gatha>
    <gatha type="last">Āsevanapaccayoti, niruddhānantarā matā.</gatha>
    <hangnum nr="810"/>
    <gatha type="1"> Saṃsaṭṭhasahajātānaṃ, sampayogena paccayā;</gatha>
    <gatha type="last">Sampayuttapaccayoti, nāmā nāmānamīritā.</gatha>
    <hangnum nr="811"/>
    <gatha type="1"> Icceko vattamāno ca, pañcātītā yathārahaṃ;</gatha>
    <gatha type="last">Arūpānamarūpā ca, paccayā chabbidhā matā.</gatha>
    <hangnum nr="812"/>
    <gatha type="1"> Pavatte cittajātānaṃ, kammajānañca sandhiyaṃ;</gatha>
    <gatha type="last">Rūpānaṃ sahajātāna-marūpānañca tādinā.</gatha>
    <hangnum nr="813"/>
    <gatha type="1"> Hetubhūtā cha dhammāpi, mūlaṭṭhenopakārakā;</gatha>
    <gatha type="last">Hetupaccayabhāvena, paccayoti pakāsitā.</gatha>
    <hangnum nr="814"/>
    <gatha type="1"> Tathā nijjhāyanaṭṭhena, tesamevopakārakā;</gatha>
    <gatha type="last">Jhānapaccayanāmena, jhānadhammā vibhāvitā.</gatha>
    <hangnum nr="815"/>
    <gatha type="1"> Tatheva niyyānaṭṭhena, paccayāti pakāsitā;</gatha>
    <gatha type="last">Maggapaccayanāmena, maggaṅgā ca mahesinā.</gatha>
    <hangnum nr="816"/>
    <gatha type="1"> Tesameva ca dhammānaṃ, sahajātāti cetanā;</gatha>
    <gatha type="last">Kammabyāpārābhāvena, vattamānā ca paccayā.</gatha>
    <hangnum nr="817"/>
    <gatha type="1"> Kaṭattārūpapākānaṃ, nānakkhaṇikacetanā;</gatha>
    <gatha type="last">Abhisaṅkhārabhāvena, janakappaccayā matā.</gatha>
    <hangnum nr="818"/>
    <gatha type="1"> Iccevaṃ duvidhā bhedā, vipphāraṭṭhena cetanā;</gatha>
    <gatha type="last">Kammapaccayanāmena, paccayoti pakāsitā.</gatha>
    <hangnum nr="819"/>
    <gatha type="1"> Rūpānaṃ sahajātānaṃ, aññamaññamarūpinaṃ;</gatha>
    <gatha type="last">Paccayā santabhāvena, vipākā samudīritā.</gatha>
    <hangnum nr="820"/>
    <gatha type="1"> Ekotītopi cattāro, vattamānāti pañcadhā;</gatha>
    <gatha type="last">Paccayā nāmadhammāva, nāmarūpānamīritā.</gatha>
    <hangnum nr="821"/>
    <gatha type="1"> Imassa  rūpakāyassa, pacchājātopakārako;</gatha>
    <gatha type="last">Pacchājātapaccayoti, nāmaṃ rūpānamekadhā.</gatha>
    <hangnum nr="822"/>
    <gatha type="1"> Sattaviññāṇadhātūnaṃ , cha vatthūni pavattiyaṃ;</gatha>
    <gatha type="last">Pañcaviññāṇavīthiyā, pañcālambā yathākkamaṃ.</gatha>
    <hangnum nr="823"/>
    <gatha type="1"> Purejātavisesena, nāmānamupakārakā;</gatha>
    <gatha type="last">Purejātapaccayoti, rūpaṃ nāmassa cekadhā.</gatha>
    <hangnum nr="824"/>
    <gatha type="1"> Cittacetasikā dhammā, yaṃ yamārabbha jāyare;</gatha>
    <gatha type="last">Ālambaṇapaccayoti, sabbametaṃ pavuccati.</gatha>
    <hangnum nr="825"/>
    <gatha type="1"> Yamālambaṃ garuṃ katvā, nāmadhammā pavattare;</gatha>
    <gatha type="last">Svāyamevālambaṇūpa-nissayoti pakāsito.</gatha>
    <hangnum nr="826"/>
    <gatha type="1"> Anantarapaccayena, ye dhammā paccayā matā;</gatha>
    <gatha type="last">Te eva vānantarūpa-nissayoti pakāsito.</gatha>
    <hangnum nr="827"/>
    <gatha type="1"> Rāgasaddhādayo dhammā, ajjhattamanuvāsitā;</gatha>
    <gatha type="last">Sattasaṅkhāradhammā ca, bahiddhopanisevitā.</gatha>
    <hangnum nr="828"/>
    <gatha type="1"> Rāgasaddhādidhammānaṃ, kammaṃ pākānamiccayaṃ;</gatha>
    <gatha type="last">Pakatūpanissayoti, paṭṭhapesi tathāgato.</gatha>
    <hangnum nr="829"/>
    <gatha type="1"> Iccevaṃ balavaṭṭhena, nissayenopakārakā;</gatha>
    <gatha type="last">Upanissayanāmena, paccayoyaṃ tidhā mato.</gatha>
    <hangnum nr="830"/>
    <gatha type="1"> Rūpārūpaṃ paniccevaṃ, tekālikamakālikā;</gatha>
    <gatha type="last">Paññatti ceva nāmānaṃ, paccayo duvidho mato.</gatha>
    <hangnum nr="831"/>
    <gatha type="1"> Ālambādhippatibhūtaṃ, nāmānaṃ garugocaraṃ;</gatha>
    <gatha type="last">Sahajādhippatīdhammā, sahajānaṃ yathārahaṃ.</gatha>
    <hangnum nr="832"/>
    <gatha type="1"> Nāmarūpānamicceva-mādhippaccena paccayo;</gatha>
    <gatha type="last">Adhippatipaccayoti, duvidhā paridīpito.</gatha>
    <hangnum nr="833"/>
    <gatha type="1"> Sahajā  nāmarūpānaṃ, mahābhūtā ca rūpinaṃ;</gatha>
    <gatha type="last">Paṭisandhikkhaṇe vatthu, nāmānamiti sabbathā.</gatha>
    <hangnum nr="834"/>
    <gatha type="1"> Sahajātavisesena, dhammānamupakārakā;</gatha>
    <gatha type="last">Sahajātapaccayoti, tividhevaṃ vibhāvitā.</gatha>
    <hangnum nr="835"/>
    <gatha type="1"> Arūpino  catukkhandhā, mahābhūtā catubbidhā;</gatha>
    <gatha type="last">Sandhiyaṃ vatthunāmāni, sahajānīti sabbathā.</gatha>
    <hangnum nr="836"/>
    <gatha type="1"> Upakārapavattā ca, aññamaññassa tādinā;</gatha>
    <gatha type="last">Aññamaññapaccayoti, vibhattā tividhā matā.</gatha>
    <hangnum nr="837"/>
    <gatha type="1"> Sattaviññāṇadhātūnaṃ, bhūtopādāyarūpinaṃ;</gatha>
    <gatha type="last">Sahajātanāmarūpa-dhammānañca yathākkamaṃ.</gatha>
    <hangnum nr="838"/>
    <gatha type="1"> Vatthu bhūtā catukkhandhā, nissayenopakārakā;</gatha>
    <gatha type="last">Nissayappaccayo nāma, paccayoti mato tidhā.</gatha>
    <hangnum nr="839"/>
    <gatha type="1"> Kabaḷīkāro āhāro, rūpakāyassa paccayo;</gatha>
    <gatha type="last">Arūpino panāhārā, sahajānaṃ yathārahaṃ.</gatha>
    <hangnum nr="840"/>
    <gatha type="1"> Nāmarūpānamiccevaṃ, yāpanaṭṭhena paccayā;</gatha>
    <gatha type="last">Āhārapaccayoteva, duvidhevaṃ pakāsito.</gatha>
    <hangnum nr="841"/>
    <gatha type="1"> Pasādajīvitārūpi-ndriyadhammā yathākkamaṃ;</gatha>
    <gatha type="last">Pañcaviññāṇupādinna-rūpānaṃ nāmarūpinaṃ.</gatha>
    <hangnum nr="842"/>
    <gatha type="1"> Sahajātānamicceva-missaraṭṭhena paccayā;</gatha>
    <gatha type="last">Indriyappaccayoteva, tividhā samudāhaṭo.</gatha>
    <hangnum nr="843"/>
    <gatha type="1"> Sattaviññāṇadhātūnaṃ, cha vatthūni yathārahaṃ;</gatha>
    <gatha type="last">Pacchājātā ca kāyassa, cittacetasikā tathā.</gatha>
    <hangnum nr="844"/>
    <gatha type="1"> Arūpā sahajātānaṃ, rūpānanti matā tidhā;</gatha>
    <gatha type="last">Vippayuttapaccayoti, vippayogopakārakā.</gatha>
    <hangnum nr="845"/>
    <gatha type="1"> Sahajātaṃ  purejātaṃ, pacchājātañca sabbathā;</gatha>
    <gatha type="last">Kabaḷīkāro āhāro, rūpajīvitamiccayaṃ.</gatha>
    <hangnum nr="846"/>
    <gatha type="1">Atthipaccayasaṅkhāto, paccayo pañcadhā mato;</gatha>
    <gatha type="last">Vijjamānasabhāvena, paccayaṭṭhā yathārahaṃ.</gatha>
    <hangnum nr="847"/>
    <gatha type="1"> Te evāvigatā hutvā, vattamānopakārakā;</gatha>
    <gatha type="last">Avigatapaccayoti, sugatena vavatthitā.</gatha>
    <hangnum nr="848"/>
    <gatha type="1"> Aṭṭhevaṃ  vattamānāni, nāmarūpāni paccayā;</gatha>
    <gatha type="last">Sabbatthādhippatī cāti, navadhā nāmarūpinaṃ.</gatha>
    <hangnum nr="849"/>
    <gatha type="1"> Itthamuddiṭṭhaniddiṭṭhā, paṭṭhānanayasaṅgahā;</gatha>
    <gatha type="last">Kusalākusalādīhi, suvibhattā mahesinā.</gatha>
    <hangnum nr="850"/>
    <gatha type="1"> Paññattināmarūpānaṃ, vasena tividhā ṭhitā;</gatha>
    <gatha type="last">Paccayāti pakāsenti, catuvīsati paṇḍitā.</gatha>
    <hangnum nr="851"/>
    <gatha type="1"> Paññatti paññapīyattā, paññāpetīti ca dvidhā;</gatha>
    <gatha type="last">Nāmarūpavinimuttā, paññattā tādinā kathaṃ.</gatha>
    <hangnum nr="852"/>
    <gatha type="1"> Bhūtapariṇāmākāramupādāya tathā tathā;</gatha>
    <gatha type="last">Bhūmipabbatapāsāṇatiṇarukkhalatādayo.</gatha>
    <hangnum nr="853"/>
    <gatha type="1"> Sambhārākāramārabbha, sannivesavisesitā;</gatha>
    <gatha type="last">Yānagāmavanuyyānakaṭasārapaṭādayo.</gatha>
    <hangnum nr="854"/>
    <gatha type="1"> Kārakavedakākāraṃ, viññattindriyalakkhitaṃ;</gatha>
    <gatha type="last">Khandhapañcakamāhacca, maccāsurasurādayo.</gatha>
    <hangnum nr="855"/>
    <gatha type="1"> Candādāvaṭṭanādīhi, disākālādisammuti;</gatha>
    <gatha type="last">Pārampariyakādīhi, jātigottakulādayo.</gatha>
    <hangnum nr="856"/>
    <gatha type="1"> Taṃtaṃkriyādibhedehi, paññattā kathinādayo;</gatha>
    <gatha type="last">Taṃtaṃkalāpāsamphuṭṭhā, kūpākāsaguhādayo.</gatha>
    <hangnum nr="857"/>
    <gatha type="1"> Taṃ  taṃ nimittamārabbha, cintayantassupaṭṭhitā;</gatha>
    <gatha type="last">Kasiṇādikavohārā, bhāvanāmayagocarā.</gatha>
    <hangnum nr="858"/>
    <gatha type="1"> Pubbopalabbhābhāvena, kasiṇugghāṭimādayo;</gatha>
    <gatha type="last">Nirodhā ca samāpatti, visesābhāvalakkhitā.</gatha>
    <hangnum nr="859"/>
    <gatha type="1"> Iti taṃ tamupādāya, samaññātā tathā tathā;</gatha>
    <gatha type="last">Saṅkhā samaññā paññatti, vohāroti pakāsitā.</gatha>
    <hangnum nr="860"/>
    <gatha type="1"> Ālambaṇaṭṭhākārena, santābhāvepi vatthuto;</gatha>
    <gatha type="last">Cintāvohāranipphannā, atthacchāyāva bhāsinī.</gatha>
    <hangnum nr="861"/>
    <gatha type="1">Paññāpīyattāpaññatti, nāmāyamiti bhāsitā;</gatha>
    <gatha type="last">Upādāya ca paññatti, sā evopanidhāya ca.</gatha>
    <hangnum nr="862"/>
    <gatha type="1"> Paññatti paññāpanato, paṇḍitehi pakāsitā;</gatha>
    <gatha type="last">Avijjamānā paññatti, vijjamānātipi dvidhā.</gatha>
    <hangnum nr="863"/>
    <gatha type="1"> Lokavohārikaṭṭhena, paññattaṃ paramatthato;</gatha>
    <gatha type="last">Avijjamānametāya, paññāpenti yadā tadā.</gatha>
    <hangnum nr="864"/>
    <gatha type="1"> Avijjamānapaññatti, vijjamānaṃ yadā puna;</gatha>
    <gatha type="last">Paññāpenti tadā esā, vijjamānanti vuccati.</gatha>
    <hangnum nr="865"/>
    <gatha type="1"> Itthaṃ paññattidhammañca, sammatatthavisesato;</gatha>
    <gatha type="last">Bhāvadhammañca rūpādi-salakkhaṇavisesato.</gatha>
    <hangnum nr="866"/>
    <gatha type="1">Paññāpetīti paññatti, nāmāyamiti bhāsitā;</gatha>
    <gatha type="last">Yā nāmaṃ nāmakammādināmena samudīritā.</gatha>
    <hangnum nr="867"/>
    <gatha type="1"> Sā evāvijjamānena-vijjamānādibheditā;</gatha>
    <gatha type="last">Itthisaddo chaḷābhiñño, rājaputto tu bhāsitā.</gatha>
    <hangnum nr="868"/>
    <gatha type="1"> Kriyānimittatthayoga-ruḷhijātopacārikā;</gatha>
    <gatha type="last">Sambandhopacayāvatthā, saṇṭhānāpekkhitā tathā.</gatha>
    <hangnum nr="869"/>
    <gatha type="1"> Devadattotha  medhāvī, vedanā candimā tathā;</gatha>
    <gatha type="last">Khattiyo narasīho ca, bhātā lohitakaṃ yuvā.</gatha>
    <hangnum nr="870"/>
    <gatha type="1"> Kuṇḍalaṃ dussamiccevamādibheditasaṅgahā;</gatha>
    <gatha type="last">Sammatatthasabhāvesu, vohārākāralakkhitā.</gatha>
    <hangnum nr="871"/>
    <gatha type="1"> Sāyaṃ yādicchakānvatthasaṅketakkhaṇasambhavā;</gatha>
    <gatha type="last">Vohāratthavisesena, ñeyyākārānusārinī.</gatha>
    <hangnum nr="872"/>
    <gatha type="1"> Vacīghosānusārena, sotaviññāṇavīthiyā;</gatha>
    <gatha type="last">Pavattānantaruppanna-manodvārassa gocarā.</gatha>
    <hangnum nr="873"/>
    <gatha type="1"> Atthā  yassānusārena, viññāyanti tato paraṃ;</gatha>
    <gatha type="last">Sammatā ca sabhāvā ca, pubbasaṅketabhāgino.</gatha>
    <hangnum nr="874"/>
    <gatha type="1"> Yāyaṃ vālambaṇākāravisese paṭidissati;</gatha>
    <gatha type="last">Vedanādivacīghosaṃ, sabhāvānugacetaso.</gatha>
    <hangnum nr="875"/>
    <gatha type="1"> Sāyaṃ paññatti viññeyyā, lokasaṅketanimmitā;</gatha>
    <gatha type="last">Vacīviññattisahito, saddo evāti kecana.</gatha>
    <hangnum nr="876"/>
    <gatha type="1"> Itthaṃ paññattidhammāti, vuttaṃ paññattikadvayaṃ;</gatha>
    <gatha type="last">Tathādhivacanā dhammā, niruttīti ca tādinā.</gatha>
    <hangnum nr="877"/>
    <gatha type="1"> Avisaṃvādakaṭṭhena, lokavohārasādhakaṃ;</gatha>
    <gatha type="last">Samaññāsaccamiccevaṃ, ācikkhanti vicakkhaṇā.</gatha>
    <hangnum nr="878"/>
    <gatha type="1"> Satthā yaṃ paramatthamuttamaguṇo nāmañca rūpanti ca,</gatha>
    <gatha type="2">Dvedhākāsi sabhāvadhammakusalo nibbijjha dhammantaraṃ;</gatha>
    <gatha type="3">Vohāratthavisesañeyyamaparaṃ byākāsi paññattito,</gatha>
    <gatha type="last">Āraddhaṃ kamato mayevamakhilaṃ taṃ suṭṭhu niṭṭhāpitaṃ.</gatha>
    <hangnum nr="879"/>
    <gatha type="1"> Yaṃ dhammaṃ dhammarājā niratikamabhisambodhi maggena buddhā,</gatha>
    <gatha type="2">Katvā kaṇḍambamūle paramamanupamaṃ pāṭihīraṃ khaṇena;</gatha>
    <gatha type="3">Pātvākā  tattha patvā puravaragaṇamullāpalāvaṇṇaraṃsi,</gatha>
    <gatha type="last">Tatthādāyatthasāraṃ kathitamaticiraṃ ṭhātu pāṭhānukūlaṃ.</gatha>
    <centered>Iti nāmarūpaparicchede sabbasaṅgahavibhāgo nāma</centered>
    <centered>Sattamo paricchedo.</centered>
    <centered>Niṭṭhito ca nāmarūpaparicchede sabbathāpi</centered>
    <centered>Abhidhammaparamatthavibhāgo.</centered>
  </text>
</tree>
