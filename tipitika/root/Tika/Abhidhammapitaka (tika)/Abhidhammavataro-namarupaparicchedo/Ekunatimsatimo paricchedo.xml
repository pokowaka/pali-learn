<?xml version='1.0' encoding='UTF-8'?>
<tree text="Ek&#x16B;nati&#x1E43;satimo paricchedo" target="text">
  <text>
    <subhead>29. Nāmapaññattikathā</subhead>
    <hangnum nr="1114"/>
    <gatha type="1"> Nāmavohārasaṅketakāraṇopanibandhanā;</gatha>
    <gatha type="last">Yathāvuttatthasaddānaṃ, antarā cintanā gatā.</gatha>
    <hangnum nr="1115"/>
    <gatha type="1">Nāmapaññatti nāmāyaṃ, atthasaddavinissaṭā;</gatha>
    <gatha type="last">Taṃdvayābaddhasaṅketañeyyākāropalakkhitā.</gatha>
    <hangnum nr="1116"/>
    <gatha type="1"> Yā gayhati nāmaghosagocaruppannavīthiyā;</gatha>
    <gatha type="last">Pavattānantaruppanna-manodvārikavīthiyā.</gatha>
    <hangnum nr="1117"/>
    <gatha type="1"> Mañcapīṭhādisaddaṃ hi, sotaviññāṇavīthiyā;</gatha>
    <gatha type="last">Sutvā tameva cintetvā, manodvārikavīthiyā.</gatha>
    <hangnum nr="1118"/>
    <gatha type="1"> Tato saṅketanipphannaṃ, nāmaṃ cintāya gayhati;</gatha>
    <gatha type="last">Nāmapaññattiatthā tu, tato gayhanti sambhavā.</gatha>
    <hangnum nr="1119"/>
    <gatha type="1"> Saddanāmatthapaññattiparamatthavasena hi;</gatha>
    <gatha type="last">Catudhā tividhā vātha, cintanā tattha icchitā.</gatha>
    <hangnum nr="1120"/>
    <gatha type="1"> Itthamaṭṭhakathāmaggaṃ, vaṇṇentena hi dassito;</gatha>
    <gatha type="last">Nayo ācariyeneti, vibhāgoyaṃ pakāsito.</gatha>
    <hangnum nr="1121"/>
    <gatha type="1"> Natthaññā  kāci viññatti, vikārasahito pana;</gatha>
    <gatha type="last">Saddova nāmapaññatti, iccekaccehi vaṇṇitaṃ.</gatha>
    <hangnum nr="1122"/>
    <gatha type="1"> Tadetaṃ nāmapaññattibhāvenekavidhampi ca;</gatha>
    <gatha type="last">Neruttikayādicchakavasā nāmaṃ dvidhā bhave.</gatha>
    <hangnum nr="1123"/>
    <gatha type="1"> Saññāsu dhāturūpāni, paccayañca tato paraṃ;</gatha>
    <gatha type="last">Katvā vaṇṇāgamādiñca, saddalakkhaṇasādhitaṃ.</gatha>
    <hangnum nr="1124"/>
    <gatha type="1"> Neruttikamudīrenti , nāmaṃ yādicchakaṃ padaṃ;</gatha>
    <gatha type="last">Yadicchāya katamattaṃ, byañjanatthavivajjitaṃ.</gatha>
    <hangnum nr="1125"/>
    <gatha type="1"> Tividhampi tadanvatthakādimañcopacārimaṃ;</gatha>
    <gatha type="last">Nibbacanatthasāpekkhaṃ, tatthānvatthamudīritaṃ.</gatha>
    <hangnum nr="1126"/>
    <gatha type="1"> Yadicchākatasaṅketaṃ, kādimañcopacārimaṃ;</gatha>
    <gatha type="last">Atambhūtassa tabbhāvavohāroti pavuccati.</gatha>
    <hangnum nr="1127"/>
    <gatha type="1"> Tathā sāmaññanāmañca, guṇanāmañca kittimaṃ;</gatha>
    <gatha type="last">Opapātikamiccevaṃ, nāmaṃ hoti catubbidhaṃ.</gatha>
    <hangnum nr="1128"/>
    <gatha type="1"> Mahājanasammatañca, anvatthañceva tādisaṃ;</gatha>
    <gatha type="last">Tīṇi nāmāni candādināmaṃ tatthopapātikaṃ.</gatha>
    <hangnum nr="1129"/>
    <gatha type="1"> Yādicchakamāvatthikaṃ, nemittakamathāparaṃ;</gatha>
    <gatha type="last">Liṅgikaṃ ruḷhikañceti, nāmaṃ pañcavidhaṃ bhave.</gatha>
    <hangnum nr="1130"/>
    <gatha type="1"> Yādicchakaṃ yathāvuḍḍhaṃ, vacchadammādikaṃ pana;</gatha>
    <gatha type="last">Āvatthikaṃ nemittakaṃ, sīlavāpaññavādikaṃ.</gatha>
    <hangnum nr="1131"/>
    <gatha type="1"> Liṅgikaṃ diṭṭhaliṅgaṃ tu, daṇḍīchattītiādikaṃ;</gatha>
    <gatha type="last">Ruḷhikaṃ lesamattena, ruḷhaṃ gomahiṃsādikaṃ.</gatha>
    <hangnum nr="1132"/>
    <gatha type="1"> Vijjamānāvijjamāna-paññattobhayamissitā;</gatha>
    <gatha type="last">Vibhattā nāmapaññatti, chabbidhā hoti tattha hi.</gatha>
    <hangnum nr="1133"/>
    <gatha type="1"> Vijjamānapaññattīti , vijjamānatthadīpitā;</gatha>
    <gatha type="last">Vuccati khandhāyatana-dhātupañcindriyādikā.</gatha>
    <hangnum nr="1134"/>
    <gatha type="1"> Avijjamānapaññatti-nāmikā paramatthato;</gatha>
    <gatha type="last">Avijjamānamañcādi, atthapaññattidīpitā.</gatha>
    <hangnum nr="1135"/>
    <gatha type="1"> Vijjamānena avijja-mānapaññattināmikā;</gatha>
    <gatha type="last">Tevijjo chaḷabhiñño ca, sīlavā paññavāpi ca.</gatha>
    <hangnum nr="1136"/>
    <gatha type="1"> Avijjamānena vijja-mānapaññattināmikā;</gatha>
    <gatha type="last">Itthirūpaṃ itthisaddo, itthicittantiādikā.</gatha>
    <hangnum nr="1137"/>
    <gatha type="1"> Vijjamānena  tu vijja-mānapaññattināmikā;</gatha>
    <gatha type="last">Cakkhuviññāṇaṃ ca cakkhu-samphasso cevamādikā.</gatha>
    <hangnum nr="1138"/>
    <gatha type="1"> Avijjamānenāvijja-mānapaññattināmikā;</gatha>
    <gatha type="last">Khattiyaputto brāhmaṇa-putto iccevamādikā.</gatha>
    <hangnum nr="1139"/>
    <gatha type="1"> Iti vuttānusārena, nāmapaññattiyā budho;</gatha>
    <gatha type="last">Sarūpaṃ visayañceva, vibhāgañca vibhāvaye.</gatha>
    <hangnum nr="1140"/>
    <gatha type="1"> Iccevaṃ paramatthā ca, yathāvuttā catubbidhā;</gatha>
    <gatha type="last">Paññatti duvidhā ceti, ñeyyatthā chabbidhā matāti.</gatha>
    <centered>Iti paññattivibhāge nāmapaññattikathā niṭṭhitā.</centered>
    <centered>Ekūnatiṃsatimo paricchedo.</centered>
    <centered>Niṭṭhito ca sabbathāpi paññattivibhāgo.</centered>
    <subhead>Nigamanakathā</subhead>
    <hangnum nr="1141"/>
    <gatha type="1"> Seṭṭhe kañcivare raṭṭhe, kāverinagare vare;</gatha>
    <gatha type="last">Kule sañjātabhūtena, bahussutena ñāṇinā.</gatha>
    <hangnum nr="1142"/>
    <gatha type="1">Anuruddhena therena, aniruddhayasassinā;</gatha>
    <gatha type="last">Tambaraṭṭhe vasantena, nagare tañjanāmake.</gatha>
    <hangnum nr="1143"/>
    <gatha type="1"> Tattha saṅghavisiṭṭhena, yācitena anākulaṃ;</gatha>
    <gatha type="last">Mahāvihāravāsīnaṃ, vācanāmagganissitaṃ.</gatha>
    <hangnum nr="1144"/>
    <gatha type="1"> Paramatthaṃ pakāsentaṃ, paramatthavinicchayaṃ;</gatha>
    <hangnum/>
    <gatha type="last"> Pakaraṇaṃ kataṃ tena, paramatthatthavedināti.</gatha>
    <centered>Iti anuruddhācariyena racito</centered>
    <centered>Paramatthavinicchayo niṭṭhito.</centered>
    <centered> Namo tassa bhagavato arahato sammāsambuddhassa</centered>
  </text>
</tree>
