<?xml version='1.0' encoding='UTF-8'?>
<tree text="5. Pa&#xF1;camo paricchedo" target="text">
  <text>
    <subhead>Nibbānapaññattiparidīpano</subhead>
    <hangnum nr="304"/>
    <gatha type="1"> Rāgādīnaṃ  khayaṃ vuttaṃ, nibbānaṃ santilakkhaṇaṃ;</gatha>
    <gatha type="last">Saṃsāradukkhasantāpatattassālaṃ sametave.</gatha>
    <hangnum nr="305"/>
    <gatha type="1"> Khayamattaṃ na nibbānaṃ, sagambhīrādivācato;</gatha>
    <gatha type="last">Abhāvassa hi kummānaṃ, lomasseva na vācatā.</gatha>
    <hangnum nr="306"/>
    <gatha type="1"> Khayoti vuccate maggo, tappāpattā idaṃ khayaṃ;</gatha>
    <gatha type="last">Arahattaṃ viyuppāda-vayābhāvā dhuvañca taṃ.</gatha>
    <hangnum nr="307"/>
    <gatha type="1"> Saṅkhataṃ sammutiñcāpi, ñāṇamālamba neva hi;</gatha>
    <gatha type="last">Chinde male tato vatthu, icchitabbamasaṅkhataṃ.</gatha>
    <hangnum nr="308"/>
    <gatha type="1"> Pattukāmena taṃ santiṃ, chabbisuddhiṃ samādiya;</gatha>
    <gatha type="last">Ñāṇadassanasuddhī tu, sādhetabbā hitatthinā.</gatha>
    <hangnum nr="309"/>
    <gatha type="1"> Cetanādividhā sīla-suddhi tattha catubbidhā;</gatha>
    <gatha type="last">Sopacārasamādhī tu, cittasuddhīti vuccate.</gatha>
    <hangnum nr="310"/>
    <gatha type="1"> Sampādetvādidvesuddhiṃ, namanā nāmaṃ tu ruppa-</gatha>
    <gatha type="last">To rūpaṃ natthi attādivatthūti ca vavatthape.</gatha>
    <hangnum nr="311"/>
    <gatha type="1"> Maṇindhanātape  aggi, asantopi samāgame;</gatha>
    <gatha type="last">Yathā hoti tathā cittaṃ, vatthālambādisaṅgame.</gatha>
    <hangnum nr="312"/>
    <gatha type="1"> Paṅgulandhā yathā gantuṃ, paccekamasamatthakā;</gatha>
    <gatha type="last">Yanti yuttā yathā evaṃ, nāmarūpavhayā kriyā.</gatha>
    <hangnum nr="313"/>
    <gatha type="1"> Na nāmarūpato añño, attādi iti dassanaṃ;</gatha>
    <gatha type="last">Sodhanattā hi duddiṭṭhiṃ, diṭṭhisuddhīti vuccati.</gatha>
    <hangnum nr="314"/>
    <gatha type="1"> Avijjātaṇhupādāna-kammenādimhi  taṃ dvayaṃ;</gatha>
    <gatha type="last">Rūpaṃ kammādito nāmaṃ, vatthādīhi pavattiyaṃ.</gatha>
    <hangnum nr="315"/>
    <gatha type="1"> Sadā sabbattha sabbesaṃ, sadisaṃ na yato tato;</gatha>
    <gatha type="last">Nāhetunāñño attādiniccahetūti passati.</gatha>
    <hangnum nr="316"/>
    <gatha type="1"> Evaṃ tīrayate kaṅkhā, yāya paññāya paccaye;</gatha>
    <gatha type="last">Diṭṭhattā suddhi sā kaṅkhātaraṇaṃ iti vuccati.</gatha>
    <hangnum nr="317"/>
    <gatha type="1"> Pattaññātapariñño so, atraṭṭho yatateyati;</gatha>
    <gatha type="last">Tīraṇavhapariññāya, visuddhatthaṃ sadādaro.</gatha>
    <hangnum nr="318"/>
    <gatha type="1"> Tikālādivasā khandhe, samāsetvā kalāpato;</gatha>
    <gatha type="last">Aniccā dukkhānattāti, ādo evaṃ vipassati.</gatha>
    <hangnum nr="319"/>
    <gatha type="1"> Khandhāniccā khayaṭṭhena, bhayaṭṭhena dukhāva te;</gatha>
    <gatha type="last">Anattāsārakaṭṭhena, iti passe punappunaṃ.</gatha>
    <hangnum nr="320"/>
    <gatha type="1"> Ākārehi aniccādicattālīsehi sammase;</gatha>
    <gatha type="last">Lakkhaṇānaṃ vibhūtatthaṃ, khandhānaṃ pana sabbaso.</gatha>
    <hangnum nr="321"/>
    <gatha type="1"> Evañcāpi asijjhante, navadhā nisitindriyo;</gatha>
    <gatha type="last">Sattakadvayato sammā, rūpārūpe vipassaye.</gatha>
    <hangnum nr="322"/>
    <gatha type="1"> Rūpamādānanikkhepā, vayovuddhattagāmito;</gatha>
    <gatha type="last">Sammasevannajādīhi, dhammatārūpatopi ca.</gatha>
    <hangnum nr="323"/>
    <gatha type="1"> Nāmaṃ kalāpayamato, khaṇato kamatopi ca;</gatha>
    <gatha type="last">Diṭṭhimānanikantīnaṃ, passe ugghāṭanādito.</gatha>
    <hangnum nr="324"/>
    <gatha type="1"> Avijjātaṇhākammanna-hetuto  rūpaṃ ubbhave;</gatha>
    <gatha type="last">Vināhāraṃ saphassehi, vedanādittayaṃ bhave.</gatha>
    <hangnum nr="325"/>
    <gatha type="1"> Tehiyeva vinā phassaṃ,</gatha>
    <gatha type="2">Nāmarūpādhikehi tu;</gatha>
    <gatha type="3">Cittaṃ  hetukkhayā so so,</gatha>
    <gatha type="last">Veti ve tassa tassa tu.</gatha>
    <hangnum nr="326"/>
    <gatha type="1"> Hetutodayanāsevaṃ, khaṇodayavayenapi;</gatha>
    <gatha type="last">Iti paññāsākārehi, passe punūdayabbayaṃ.</gatha>
    <hangnum nr="327"/>
    <gatha type="1"> Yogissevaṃ samāraddhaudayabbayadassino;</gatha>
    <gatha type="last">Pātubhonti upaklesā, sabhāvā hetutopi ca.</gatha>
    <hangnum nr="328"/>
    <gatha type="1"> Te obhāsamatussāhapassaddhisukhupekkhanā;</gatha>
    <gatha type="last">Sati pītādhimokkho ca, nikanti ca dasīritā.</gatha>
    <hangnum nr="329"/>
    <gatha type="1"> Taṇhādiṭṭhunnatiggāhavatthuto tiṃsadhā te ca;</gatha>
    <gatha type="last">Taduppanne cale bālo, amagge maggadassako.</gatha>
    <hangnum nr="330"/>
    <gatha type="1"> Vipassanā pathokkantā, tadāsi matimādhunā;</gatha>
    <gatha type="last">Na maggo gāhavatthuttā, tesaṃ iti vipassati.</gatha>
    <hangnum nr="331"/>
    <gatha type="1"> Upaklese aniccādi-vasage sodayabbaye;</gatha>
    <gatha type="last">Passato vīthinokkantadassanaṃ vuccate patho.</gatha>
    <hangnum nr="332"/>
    <gatha type="1"> Maggāmagge vavatthetvā, yā paññā evamuṭṭhitā;</gatha>
    <gatha type="last">Maggāmaggikkhasaṅkhātā, suddhi sā pañcamī bhave.</gatha>
    <hangnum nr="333"/>
    <gatha type="1"> Pahānavhapariññāya, ādito suddhisiddhiyā;</gatha>
    <gatha type="last">Tīraṇavhapariññāya, antago yatatedhunā.</gatha>
    <hangnum nr="334"/>
    <gatha type="1"> Jāyate navañāṇī sā, visuddhi kamatodaya-</gatha>
    <gatha type="last">Bbayādī ghaṭamānassa, nava honti panettha hi.</gatha>
    <hangnum nr="335"/>
    <gatha type="1"> Santatīriyato ceva, ghanenāpi ca channato;</gatha>
    <gatha type="last">Lakkhaṇāni na khāyante, saṃkiliṭṭhā vipassanā.</gatha>
    <hangnum nr="336"/>
    <gatha type="1"> Tatotra sammase bhiyyo, punadevudayabbayaṃ;</gatha>
    <gatha type="last">Tenāniccādisampassaṃ, paṭutaṃ paramaṃ vaje.</gatha>
    <hangnum nr="337"/>
    <gatha type="1"> Āvaṭṭetvā  yaduppādaṭṭhitiādīhi passato;</gatha>
    <gatha type="last">Bhaṅgeva tiṭṭhate ñāṇaṃ, tadā bhaṅgamatī siyā.</gatha>
    <hangnum nr="338"/>
    <gatha type="1"> Evaṃ passayato bhaṅgaṃ, tibhavo khāyate yadā;</gatha>
    <gatha type="last">Sīhādiva bhayaṃ hutvā, siyā laddhā bhayikkhaṇā.</gatha>
    <hangnum nr="339"/>
    <gatha type="1"> Sādīnavā patiṭṭhante, khandhādittagharaṃ viya;</gatha>
    <gatha type="last">Yadā tadā siyā laddhā, ādīnavānupassanā.</gatha>
    <hangnum nr="340"/>
    <gatha type="1"> Saṅkhārādīnavaṃ disvā, ramate na bhavādisu;</gatha>
    <gatha type="last">Mati yadā tadā laddhā, siyā nibbidapassanā.</gatha>
    <hangnum nr="341"/>
    <gatha type="1"> Ñāṇaṃ muccitukāmaṃ te, sabbabhūsaṅkhate yadā;</gatha>
    <gatha type="last">Jālādīhi ca macchādī, tadā laddhā cajjamati.</gatha>
    <hangnum nr="342"/>
    <gatha type="1"> Saṅkhāre asubhāniccadukkhatonattato mati;</gatha>
    <gatha type="last">Passantī cattumussukkā, paṭisaṅkhānupassanā.</gatha>
    <hangnum nr="343"/>
    <gatha type="1"> Vuttātra paṭubhāvāya, sabbañāṇapavattiyā;</gatha>
    <gatha type="last">Mīnasaññāya sappassa, gāhaluddasamopamā.</gatha>
    <hangnum nr="344"/>
    <gatha type="1"> Attattaniyato suññaṃ, dvidhā ‘‘nāhaṃ kvacā’’dinā;</gatha>
    <gatha type="last">Catudhā chabbidhā cāpi, bahudhā passato bhusaṃ.</gatha>
    <hangnum nr="345"/>
    <gatha type="1"> Āvaṭṭatiggimāsajja,</gatha>
    <gatha type="2">Nhārūva mati saṅkhataṃ;</gatha>
    <gatha type="3">Cattabhariyo yathā dose,</gatha>
    <gatha type="last">Tathā taṃ samupekkhate.</gatha>
    <hangnum nr="346"/>
    <gatha type="1"> Tāva sādīnavānampi, lakkhaṇe tiṭṭhate mati;</gatha>
    <gatha type="last">Na passe yāva sā tīraṃ, sāmuddasakuṇī yathā.</gatha>
    <hangnum nr="347"/>
    <gatha type="1">Saṅkhārupekkhāñāṇāyaṃ, sikhāpattā vipassanā;</gatha>
    <gatha type="last">Vuṭṭhānagāminīti ca, sānulomāti vuccati.</gatha>
    <hangnum nr="348"/>
    <gatha type="1"> Patvā  mokkhamukhaṃ satta, sādhetiriyapuggale;</gatha>
    <gatha type="last">Jhānaṅgādippabhede ca, pādakādivasena sā.</gatha>
    <hangnum nr="349"/>
    <gatha type="1"> Aniccato hi vuṭṭhānaṃ, yadi yassāsi yogino;</gatha>
    <gatha type="last">Sodhimokkhassa bāhullā, tikkhasaddhindriyo bhave.</gatha>
    <hangnum nr="350"/>
    <gatha type="1"> Dukkhatonattato tañce, siyā honti kamena te;</gatha>
    <gatha type="last">Passaddhivedabāhullā, tikkhekaggamatindriyā.</gatha>
    <hangnum nr="351"/>
    <gatha type="1"> Paññādhurattamuddiṭṭhaṃ, vuṭṭhānaṃ yadinattato;</gatha>
    <gatha type="last">Saddhādhurattaṃ sesehi, taṃ viyābhinivesato.</gatha>
    <hangnum nr="352"/>
    <gatha type="1"> Dve tikkhasaddhasamathā, siyuṃ saddhānusārino;</gatha>
    <gatha type="last">Ādo majjhesu ṭhānesu, chasu saddhāvimuttakā.</gatha>
    <hangnum nr="353"/>
    <gatha type="1"> Itaro dhammānusārīdo, diṭṭhippatto anantake;</gatha>
    <gatha type="last">Paññāmuttobhayatthante, ajhānijhānikā ca te.</gatha>
    <hangnum nr="354"/>
    <gatha type="1"> Tikkhasaddhassa cantepi, saddhāmuttattamīritaṃ;</gatha>
    <gatha type="last">Visuddhimagge majjhassa, kāyasakkhittamaṭṭhasu.</gatha>
    <hangnum nr="355"/>
    <gatha type="1"> Vuttaṃ mokkhakathāyaṃ yaṃ, tikkhapaññārahassa tu;</gatha>
    <gatha type="last">Diṭṭhipattattaṃ hetañca, tañca natthābhidhammike.</gatha>
    <hangnum nr="356"/>
    <gatha type="1"> Te sabbe aṭṭhamokkhānaṃ, lābhī ce chasu majjhasu;</gatha>
    <gatha type="last">Kāyasakkhī siyuṃ ante, ubhatobhāgamuttakā.</gatha>
    <hangnum nr="357"/>
    <gatha type="1"> Anulomāni cattāri, tīṇi dve vā bhavanti hi;</gatha>
    <gatha type="last">Maggassa vīthiyaṃ mandamajjhatikkhamatibbasā.</gatha>
    <hangnum nr="358"/>
    <gatha type="1">Visuddhimagge cattāri, paṭisiddhāni sabbathā;</gatha>
    <gatha type="last">Evamaṭṭhasāliniyā, vuttattā evamīritaṃ.</gatha>
    <hangnum nr="359"/>
    <gatha type="1"> Bhavaṅgāsannadosopi, nappanāya thirattato;</gatha>
    <gatha type="last">Suddhiṃ paṭipadāñāṇadassanevaṃ labhe yati.</gatha>
    <hangnum nr="360"/>
    <gatha type="1"> Āvajjaṃ  viya maggassa, chaṭṭhasattamasuddhinaṃ;</gatha>
    <gatha type="last">Antarā santimārabbha, tehi gotrabhu jāyate.</gatha>
    <hangnum nr="361"/>
    <gatha type="1"> Saṃyojanattayacchedī, maggo uppajjate tato;</gatha>
    <gatha type="last">Phalāni ekaṃ dve tīṇi, tato vuttamatikkamā.</gatha>
    <hangnum nr="362"/>
    <gatha type="1"> Tathā bhāvayato hoti, rāgadosatanūkaraṃ;</gatha>
    <gatha type="last">Dutiyo tapphalaṃ tamhā, sakadāgāmi tapphalī.</gatha>
    <hangnum nr="363"/>
    <gatha type="1"> Evaṃ bhāvayato rāgadosanāsakarubbhave;</gatha>
    <gatha type="last">Tatiyo tapphalaṃ tamhā, tapphalaṭṭhonāgāmiko.</gatha>
    <hangnum nr="364"/>
    <gatha type="1"> Evaṃ bhāvayato sesadosanāsakarubbhave;</gatha>
    <gatha type="last">Catuttho tapphalaṃ tamhā, arahā tapphalaṭṭhako.</gatha>
    <hangnum nr="365"/>
    <gatha type="1"> Katakicco bhavacchedo, dakkhiṇeyyopadhikkhayā;</gatha>
    <gatha type="last">Nibbutiṃ yāti dīpova, sabbadukkhantasaññitaṃ.</gatha>
    <hangnum nr="366"/>
    <gatha type="1"> Evaṃ siddhā siyā suddhi, ñāṇadassanasaññitā;</gatha>
    <gatha type="last">Vuttaṃ ettāvatā saccaṃ, paramatthaṃ samāsato.</gatha>
    <hangnum nr="367"/>
    <gatha type="1"> Saccaṃ sammuti sattādiavatthu vuccate yato;</gatha>
    <gatha type="last">Na labbhālātacakkaṃva, taṃ hi rūpādayo vinā.</gatha>
    <hangnum nr="368"/>
    <gatha type="1"> Tena tena pakārena, rūpādiṃ na vihāya tu;</gatha>
    <gatha type="last">Tathā tathābhidhānañca, gāhañca vattate tato.</gatha>
    <hangnum nr="369"/>
    <gatha type="1"> Labbhate parikappena, yato taṃ na musā tato;</gatha>
    <gatha type="last">Avuttālambamiccāhu, parittādīsvavācato.</gatha>
    <hangnum nr="370"/>
    <gatha type="1"> Pāpakalyāṇamittoyaṃ, sattoti khandhasantati;</gatha>
    <gatha type="last">Ekattena gahetvāna, voharantīdha paṇḍitā.</gatha>
    <hangnum nr="371"/>
    <gatha type="1"> Pathavādi viyekopi, puggalo na yato tato;</gatha>
    <gatha type="last">Kudiṭṭhivatthubhāvena, puggalaggahaṇaṃ bhave.</gatha>
    <hangnum nr="372"/>
    <gatha type="1"> Etaṃ  visayato katvā, saṅkhādīhi padehi tu;</gatha>
    <gatha type="last">Avijjamānapaññatti, iti taññūhi bhāsitā.</gatha>
    <hangnum nr="373"/>
    <gatha type="1"> Paññatti  vijjamānassa, rūpādivisayattato;</gatha>
    <gatha type="last">Kāyaṃ paññatti ce suṭṭhu, vadato suṇa saccato.</gatha>
    <hangnum nr="374"/>
    <gatha type="1"> Saviññattivikāro hi, saddo saccadvayassa tu;</gatha>
    <gatha type="last">Paññāpanattā paññatti, iti taññūhi bhāsitā.</gatha>
    <hangnum nr="375"/>
    <gatha type="1"> Paccuppannādiālambaṃ, niruttipaṭisambhidā-</gatha>
    <gatha type="last">Ñāṇassāti idañcevaṃ, sati yujjati nāññathā.</gatha>
    <hangnum nr="376"/>
    <gatha type="1"> Saddābhidheyyasaṅkhādi, iti ce sabbavatthunaṃ;</gatha>
    <gatha type="last">Paññāpetabbato hoti, paññattipadasaṅgaho.</gatha>
    <hangnum nr="377"/>
    <gatha type="1"> ‘‘Sabbe paññattidhammā’’ti, desetabbaṃ tathā sati;</gatha>
    <gatha type="last">Atha paññāpanassāpi, paññāpetabbavatthunaṃ.</gatha>
    <hangnum nr="378"/>
    <gatha type="1"> Vibhāgaṃ ñāpanatthaṃ hi, tathuddeso katoti ce;</gatha>
    <gatha type="last">Na kattabbaṃ visuṃ tena, paññattipathasaṅgahaṃ.</gatha>
    <hangnum nr="379"/>
    <gatha type="1"> Paññāpiyattā catūhi, paññattādipadehi sā;</gatha>
    <gatha type="last">Parehi paññāpanattā, iti ācariyābravuṃ.</gatha>
    <hangnum nr="380"/>
    <gatha type="1"> Rūpādayo upādāya, paññāpetabbato kira;</gatha>
    <gatha type="last">Avijjamānopādāyapaññatti paṭhamā tato.</gatha>
    <hangnum nr="381"/>
    <gatha type="1"> Sotaviññāṇasantānānantaraṃ pattajātinā;</gatha>
    <gatha type="last">Gahitapubbasaṅketamanodvārikacetasā.</gatha>
    <hangnum nr="382"/>
    <gatha type="1"> Paññāpenti gahitāya, yāya sattarathādayo;</gatha>
    <gatha type="last">Iti sā nāmapaññatti, dutiyāti ca kittitā.</gatha>
    <hangnum nr="383"/>
    <gatha type="1"> Saddato aññanāmāvabodhenatthāvabodhanaṃ;</gatha>
    <gatha type="last">Kicchasādhanato pubbanayo eva pasaṃsiyo.</gatha>
    <hangnum nr="384"/>
    <gatha type="1"> Sā  vijjamānapaññatti, tathā avijjamānatā;</gatha>
    <gatha type="last">Vijjamānena cāvijjamānā tabbiparītakā.</gatha>
    <hangnum nr="385"/>
    <gatha type="1"> Avijjamānena vijjamānatabbiparītakā;</gatha>
    <gatha type="last">Iccetā chabbidhā tāsu, paṭhamā matiādikā.</gatha>
    <hangnum nr="386"/>
    <gatha type="1"> Satto  saddho narussāho,</gatha>
    <gatha type="2">Seniyo manacetanā;</gatha>
    <gatha type="3">Iccevametā viññeyyā,</gatha>
    <gatha type="last">Kamato dutiyādikā.</gatha>
    <hangnum nr="387"/>
    <gatha type="1"> Evaṃ lakkhaṇato ñatvā,</gatha>
    <gatha type="2">Saccadvayamasaṅkaraṃ;</gatha>
    <gatha type="3">Kātabbo pana vohāro,</gatha>
    <gatha type="last">Viññūhi na yathā tathāti.</gatha>
    <centered>Iti saccasaṅkhepe nibbānapaññattiparidīpano nāma</centered>
    <centered>Pañcamo paricchedo.</centered>
    <centered>Saccasaṅkhepo niṭṭhito.</centered>
  </text>
</tree>
