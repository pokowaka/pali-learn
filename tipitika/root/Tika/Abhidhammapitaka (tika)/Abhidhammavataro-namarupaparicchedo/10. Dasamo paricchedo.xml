<?xml version='1.0' encoding='UTF-8'?>
<tree text="10. Dasamo paricchedo" target="text">
  <text>
    <subhead>Sesakammaṭṭhānavibhāgo</subhead>
    <hangnum nr="1298"/>
    <gatha type="1"> Byāpādādīnavaṃ  disvā, khemabhāvañca khantiyaṃ;</gatha>
    <gatha type="last">Appamaññā tu bhāvento, vineyya paṭighaṃ kathaṃ.</gatha>
    <hangnum nr="1299"/>
    <gatha type="1"> Cetosantāpano kodho,</gatha>
    <gatha type="2">Sampasādavikopano;</gatha>
    <gatha type="3">Virūpabībhacchakaro,</gatha>
    <gatha type="last">Mukhavaṇṇappadhaṃsano.</gatha>
    <hangnum nr="1300"/>
    <gatha type="1"> Sīlakālussiyuppādo, cittavikkhepasambhavo;</gatha>
    <gatha type="last">Paññāpajjotaviddhaṃsī, paṭipattivibandhako.</gatha>
    <hangnum nr="1301"/>
    <gatha type="1"> Apāyekāyano maggo, pāpakaṇṭakabandhako;</gatha>
    <gatha type="last">Dhammamaggasamucchedī, maggadvārapidhānako.</gatha>
    <hangnum nr="1302"/>
    <gatha type="1"> Yasovaṇṇavisaṅkhāro, guṇamūlappabhañjako;</gatha>
    <gatha type="last">Dukkhadhammasamodhāno, byasanopaddavākaro.</gatha>
    <hangnum nr="1303"/>
    <gatha type="1"> Dunnimittamidaṃ jātaṃ, sabbasampattidhaṃsanaṃ;</gatha>
    <gatha type="last">Dhūmaketusamuppādo, sabbalokavināsako.</gatha>
    <hangnum nr="1304"/>
    <gatha type="1"> Sabbakalyāṇadhammānaṃ, avamaṅgalamuṭṭhitaṃ;</gatha>
    <gatha type="last">Hitārambhasamugghātī, antarāyasamāgamo.</gatha>
    <hangnum nr="1305"/>
    <gatha type="1"> Sabbākārapaṭikkūlaṃ, sabbaviddesakāraṇaṃ;</gatha>
    <gatha type="last">Vipattimukhamuppannaṃ, amittajanapatthitaṃ.</gatha>
    <hangnum nr="1306"/>
    <gatha type="1"> Sapattakaraṇaṃ  ghoraṃ, sabbānatthavidhāyakaṃ;</gatha>
    <gatha type="last">Bhayamantarato jātaṃ, taṃ jano nāvabujjhati.</gatha>
    <hangnum nr="1307"/>
    <gatha type="1"> Khuradhāraṃ lihantāva, gilantāva hutāsanaṃ;</gatha>
    <gatha type="last">Tittalābuṃva khādantā, gaṇhantādittamāyudhaṃ.</gatha>
    <hangnum nr="1308"/>
    <gatha type="1"> Byāpādamattasambhava-mattaghaññāya  kevalaṃ;</gatha>
    <gatha type="last">Upalāḷenti dummedhā, ghoramāsīvisaṃ yathā.</gatha>
    <hangnum nr="1309"/>
    <gatha type="1"> Dosatejena rukkhova, susirāruḷhapāvako;</gatha>
    <gatha type="last">Antonudayhamānāpi, vipphandanti vighātino.</gatha>
    <hangnum nr="1310"/>
    <gatha type="1"> Nāvabujjhanti dummedhā, cetosaṅkappavāyunā;</gatha>
    <gatha type="last">Ukkāmukhāmivāditta-mujjalantā punappunaṃ.</gatha>
    <hangnum nr="1311"/>
    <gatha type="1"> Bhayamaggasamāruḷhā, khemamaggavirodhino;</gatha>
    <gatha type="last">Byāpannā kibbisākiṇṇā, atthadvayavirodhino.</gatha>
    <hangnum nr="1312"/>
    <gatha type="1"> Anāthā sallakāviddhā, visaṭṭā anusocino;</gatha>
    <gatha type="last">Andhā viya migāraññe, bhamanti hatacakkhukā.</gatha>
    <hangnum nr="1313"/>
    <gatha type="1"> Asaṃvihitakammantā, bālā kodhavasānugā;</gatha>
    <gatha type="last">Khippaṃ lakkhiṃ pariccattā, yasobhogehi dhaṃsare.</gatha>
    <hangnum nr="1314"/>
    <gatha type="1"> Duppaṭippāditārambhā, kodhasaṅkhobhamohitā;</gatha>
    <gatha type="last">Dhammāmatarasassādaṃ, na vindanti aviddasu.</gatha>
    <hangnum nr="1315"/>
    <gatha type="1"> Bahvādīnavamicceva-manto byādhimivuṭṭhitaṃ;</gatha>
    <gatha type="last">Jātānalamivucchaṅge, ajjhupekkhanti dujjanā.</gatha>
    <hangnum nr="1316"/>
    <gatha type="1"> Codayamānā dukkhehi, klesāciṇṇamalīmahā;</gatha>
    <gatha type="last">Pāpakammehi pūrentā, senti maccupathe ciraṃ.</gatha>
    <hangnum nr="1317"/>
    <gatha type="1"> Tamevaṃ paṭisaṅkhāya, paṭighaṃ pana yoniso;</gatha>
    <gatha type="last">Vāḷamigaṃva dhāvantaṃ, āvisantaṃva rakkhasaṃ.</gatha>
    <hangnum nr="1318"/>
    <gatha type="1"> Pāvakaṃva  paribyuḷhaṃ, bhāyamānassa yogino;</gatha>
    <gatha type="last">Sotthibhāvāya khemanta-mupaññattaṃ mahesinā.</gatha>
    <hangnum nr="1319"/>
    <gatha type="1"> Mātā kalyāṇadhammānaṃ, khamā nāma mahiddhikā;</gatha>
    <gatha type="last">Samappavatti sattesu, sabbasampattisādhikā.</gatha>
    <hangnum nr="1320"/>
    <gatha type="1"> Kodhānalajalāseko ,</gatha>
    <gatha type="2">Sokopāyāsanāsanaṃ;</gatha>
    <gatha type="3">Āghātasallaniddhārī,</gatha>
    <gatha type="last">Upanāhavimocanaṃ.</gatha>
    <hangnum nr="1321"/>
    <gatha type="1"> Vaṇṇakittisamuṭṭhānaṃ, guṇamūlābhisevanaṃ;</gatha>
    <gatha type="last">Apārutamukhaṃveta-matthadvayasamiddhiyā.</gatha>
    <hangnum nr="1322"/>
    <gatha type="1"> Vighātapariyādāna-māsavānamasesato;</gatha>
    <gatha type="last">Paṭipassambhanaṃ ceto-pītikaraṇacandanaṃ.</gatha>
    <hangnum nr="1323"/>
    <gatha type="1"> Sabbadukkhasamugghāti, sukhupaṭṭhānamuttamaṃ;</gatha>
    <gatha type="last">Byasanodayavicchedo, bhayabheravaniggamo.</gatha>
    <hangnum nr="1324"/>
    <gatha type="1"> Cetopasādasandhāno, pāsādikaphalāvaho;</gatha>
    <gatha type="last">Pavaro bodhisambhāro, narānaranisevito.</gatha>
    <hangnum nr="1325"/>
    <gatha type="1"> Pāpakantāranitthāro, caturāpāyarodhako;</gatha>
    <gatha type="last">Dvārāvāpuraṇañcetaṃ, devalokūpapattiyā.</gatha>
    <hangnum nr="1326"/>
    <gatha type="1"> Paññāsīlasamādhānaṃ, paṭipattivisodhano;</gatha>
    <gatha type="last">Piyaṅkaro sommabhāvo, dullabho bahupatthito.</gatha>
    <hangnum nr="1327"/>
    <gatha type="1"> Klesasaṅkhobhavikkhepa-vipphandapaṭibandhanaṃ;</gatha>
    <gatha type="last">Titikkhāguṇamakkhāta-mārakkhavidhimattano.</gatha>
    <hangnum nr="1328"/>
    <gatha type="1"> Vihiṃsāratisārambha-paṭirodhavimocanaṃ;</gatha>
    <gatha type="last">Verikibbisaviddhaṃsī, lokānuggahakāraṇaṃ.</gatha>
    <hangnum nr="1329"/>
    <gatha type="1"> Dhammapajjotakaraṇaṃ , saṃyogamalasodhanaṃ;</gatha>
    <gatha type="last">Sammohatimiruddhāri, sampattipaṭipādanaṃ.</gatha>
    <hangnum nr="1330"/>
    <gatha type="1"> Iccattatthaṃ paratthañca, sampādetvā khamāparo;</gatha>
    <gatha type="last">Sādheti sabbasampatti-midha ceva parattha ca.</gatha>
    <hangnum nr="1331"/>
    <gatha type="1"> Titikkhāguṇasampanno , pāṇabhūtānukampako;</gatha>
    <gatha type="last">Anākulitakammanto, sorato sakhilo suci.</gatha>
    <hangnum nr="1332"/>
    <gatha type="1"> Nivāto samitācāro, subhago piyadassano;</gatha>
    <gatha type="last">Paṭisaṅkhābalappatto, dhitimā matipāṭavo.</gatha>
    <hangnum nr="1333"/>
    <gatha type="1"> Akkhobho adhivāsento,</gatha>
    <gatha type="2">Sabbānatthe parissaye;</gatha>
    <gatha type="3">Bhīmasaṅgāmāvacaro,</gatha>
    <gatha type="last">Hatthināgova sobhati.</gatha>
    <hangnum nr="1334"/>
    <gatha type="1"> Itthaṃ samantato bhaddaṃ, titikkhaṃ paccavekkhato;</gatha>
    <gatha type="last">Passambheti samuṭṭhāya, khamā byāpādasambhamaṃ.</gatha>
    <hangnum nr="1335"/>
    <gatha type="1"> Dibbosadhamivātaṅkaṃ, meghajjavaṃ hutāsanaṃ;</gatha>
    <gatha type="last">Khippamantaradhāpeti, titikkhā kodhamattano.</gatha>
    <hangnum nr="1336"/>
    <gatha type="1"> Tatonekaguṇopetaṃ, nekadosappabhañjanaṃ;</gatha>
    <gatha type="last">Khantidhammamadhiṭṭhāya, pasannadhīramānaso.</gatha>
    <hangnum nr="1337"/>
    <gatha type="1"> Bhāveyya paṭhamaṃ tāva, mettābhāvanamuttamaṃ;</gatha>
    <gatha type="last">Attānamupamaṃ katvā, sattesu hitavuḍḍhiyā.</gatha>
    <hangnum nr="1338"/>
    <gatha type="1"> Sabbe sattā ca pāṇā ca, bhūtā jīvā ca puggalā;</gatha>
    <gatha type="last">Abyāpajjā tathāverā, anīghā ca sukhedhino.</gatha>
    <hangnum nr="1339"/>
    <gatha type="1"> Vijjāsampattibhogehi, pavaḍḍhantu yasassino;</gatha>
    <gatha type="last">Parivārabalappattā, bhayopaddavavajjitā.</gatha>
    <hangnum nr="1340"/>
    <gatha type="1"> Sakhilā  sukhasambhāsā, aññamaññāvirodhino;</gatha>
    <gatha type="last">Modantu suhitā sabbe, mā kiñci pāpamāgamā.</gatha>
    <hangnum nr="1341"/>
    <gatha type="1"> Saddhāpāmojjabahulā, dānasīlamahussavā;</gatha>
    <gatha type="last">Guṇabhūsitasantānā, āyuṃ pālentanāmayaṃ.</gatha>
    <hangnum nr="1342"/>
    <gatha type="1"> Sammādiṭṭhiṃ  purodhāya, saddhammapaṭipattiyā;</gatha>
    <gatha type="last">Ārādhentu hitopāya-maccantaṃ sukhasādhanaṃ.</gatha>
    <hangnum nr="1343"/>
    <gatha type="1"> Iti nānappakārena, sattesu hitamānasaṃ;</gatha>
    <gatha type="last">Mātāva piyaputtamhi, pavatteyya nirantaraṃ.</gatha>
    <hangnum nr="1344"/>
    <gatha type="1"> Sinehaṃ parivajjento, byāpādañca vināsayaṃ;</gatha>
    <gatha type="last">Parisuddhena cittena, hitakāmova kevalaṃ.</gatha>
    <hangnum nr="1345"/>
    <gatha type="1"> Mettāya mitte majjhatte, verike ca yathākkamaṃ;</gatha>
    <gatha type="last">Karonto sīmasambhedaṃ, attani ca samaṃ phare.</gatha>
    <hangnum nr="1346"/>
    <gatha type="1"> Āsevantassa tassevaṃ, hitābhogasamāhitaṃ;</gatha>
    <gatha type="last">Sattapaññattimārabbha, samādhiyati mānasaṃ.</gatha>
    <hangnum nr="1347"/>
    <gatha type="1"> Tato anīgho ekaggo, upasantamanoratho;</gatha>
    <gatha type="last">Jhānattikaṃ catukkaṃ vā, mettācetovimuttiyā.</gatha>
    <hangnum nr="1348"/>
    <gatha type="1"> Bhūmidesadisāsatta-bhedabhinnesu odhiso;</gatha>
    <gatha type="last">Yathāsambhavamappeti, sabbasattesvanodhiso.</gatha>
    <hangnum nr="1349"/>
    <gatha type="1"> Tadevamekasattamhi, paricchedaniyāmato;</gatha>
    <gatha type="last">Bahukesu ca sattesu, sabbesu ca pavattati.</gatha>
    <hangnum nr="1350"/>
    <gatha type="1"> Tathāsevitasantāno,</gatha>
    <gatha type="2">Mettācetovimuttiyā;</gatha>
    <gatha type="3">Karuṇābhāvanāyoga-</gatha>
    <gatha type="last">Mārabheyya tato paraṃ.</gatha>
    <hangnum nr="1351"/>
    <gatha type="1"> Sattānaṃ  dukkhitākāra-māvajjitvāna yoniso;</gatha>
    <gatha type="last">‘‘Aho dukkhā vimuccantu, sabbe sattā’’ti cintayaṃ.</gatha>
    <hangnum nr="1352"/>
    <gatha type="1"> Kathaṃ māṇavakoyañca, bhayabheravakampito;</gatha>
    <gatha type="last">Byasanopaddavāviddho, vipphandati vighātavā.</gatha>
    <hangnum nr="1353"/>
    <gatha type="1"> Tathā hete vimosāya, paṭipannā virodhino;</gatha>
    <gatha type="last">Sabyāpajjā vihaññanti, cetodukkhasamappitā.</gatha>
    <hangnum nr="1354"/>
    <gatha type="1"> Athaññe  paridevanti, vipattivinipātikā;</gatha>
    <gatha type="last">Padhupāyikasaṅkappā, sokopāyāsabhāgino.</gatha>
    <hangnum nr="1355"/>
    <gatha type="1"> Athāpare parābhūtā, kāmaklesavasīkatā;</gatha>
    <gatha type="last">Mohandhakārapakkhantā, sattā gacchanti duggatiṃ.</gatha>
    <hangnum nr="1356"/>
    <gatha type="1"> Te tattha kaṭukaṃ ghoramanubhontā sakaṃ phalaṃ;</gatha>
    <gatha type="last">Dukkhasūlasamāviddhā, bāhā paggayha kandare.</gatha>
    <hangnum nr="1357"/>
    <gatha type="1"> Dīgharattādhimuttāya, devalokasamiddhiyā;</gatha>
    <gatha type="last">Devakāyā vihāyanti, akāmā parivattino.</gatha>
    <hangnum nr="1358"/>
    <gatha type="1"> Cirakālaṃ jalitvāna, sūriyova nabhantare;</gatha>
    <gatha type="last">Brahmānopi patanteva, brahmalokāparāyaṇā.</gatha>
    <hangnum nr="1359"/>
    <gatha type="1"> Khandhapañcakamiccevaṃ, dukkhāgāraṃ samubbahaṃ;</gatha>
    <gatha type="last">Nānāgatīsu vikkhittaṃ, pāṇajātaṃ vihaññati.</gatha>
    <hangnum nr="1360"/>
    <gatha type="1"> Anāthamanayāpannaṃ, parihānibhayākulaṃ;</gatha>
    <gatha type="last">Vātamaṇḍalikakkhittapakkhīva parivattati.</gatha>
    <hangnum nr="1361"/>
    <gatha type="1"> Iti disvāna sutvā vā, sambhāvetvāna vā puna;</gatha>
    <gatha type="last">Dukkhāpagamamicchanto, dukkhāpagama patthayaṃ.</gatha>
    <hangnum nr="1362"/>
    <gatha type="1"> Sukhitesu ca medhāvī, dukkhākāramanussaraṃ;</gatha>
    <gatha type="last">Pavatteyya dayāpanno, karuṇābhāvanappanaṃ.</gatha>
    <hangnum nr="1363"/>
    <gatha type="1"> ‘‘Aho  sattā vimuccantu, dukkhadhammehi sabbathā;</gatha>
    <gatha type="last">Sādhu samentupāyāsā, sokā ca paridevanā.</gatha>
    <hangnum nr="1364"/>
    <gatha type="1"> ‘‘Khīyantu pāpadhammā ca, passambhentāmayā tathā;</gatha>
    <gatha type="last">Saṃklesā palibodhā ca, samucchijjantu pāṇinaṃ.</gatha>
    <hangnum nr="1365"/>
    <gatha type="1"> ‘‘Byāpādā ca vihāyantu, vinivattantupaddavā;</gatha>
    <gatha type="last">Byasanāni vinassantu, vigacchantu vipattiyo.</gatha>
    <hangnum nr="1366"/>
    <gatha type="1"> ‘‘Vihesā  ca vighātā ca, khīyantu bhayabheravā;</gatha>
    <gatha type="last">Paṭikkamantu vissaṭṭhā, sotthiṃ passantu pāṇino’’.</gatha>
    <hangnum nr="1367"/>
    <gatha type="1"> Iccevamanukampanto, sabbasattepi sabbathā;</gatha>
    <gatha type="last">Sabbadukkhasamugghātaṃ, patthento karuṇāyati.</gatha>
    <hangnum nr="1368"/>
    <gatha type="1"> Sokuppattaṃ nivārento, vihiṃsaṃ dūrato haraṃ;</gatha>
    <gatha type="last">Mettāyamiva pāpeti, karuṇājhānamappanaṃ.</gatha>
    <hangnum nr="1369"/>
    <gatha type="1"> Karuṇānantaraṃ yogī, bhāveyya muditaṃ tato;</gatha>
    <gatha type="last">Sattānaṃ sukhitākāramāvajjetvāna yoniso.</gatha>
    <hangnum nr="1370"/>
    <gatha type="1"> Kathaṃ cirāya brahmāno, mahātejā mahiddhikā;</gatha>
    <gatha type="last">Pītibhakkhā subhaṭṭhāyī, pamodanti nirāmayā.</gatha>
    <hangnum nr="1371"/>
    <gatha type="1"> Devakāyā mahābhogā,</gatha>
    <gatha type="2">Mahesakkhā yasassino;</gatha>
    <gatha type="3">Accharāparivārehi,</gatha>
    <gatha type="last">Paricārenti nandane.</gatha>
    <hangnum nr="1372"/>
    <gatha type="1"> Rājābhisekasampattā, chattacāmarabhūsitā;</gatha>
    <gatha type="last">Ādhippaccamadhiṭṭhāya, sukhitā rājabhogino.</gatha>
    <hangnum nr="1373"/>
    <gatha type="1"> Yathopaṭṭhitabhogehi, tadaññepi ca pāṇino;</gatha>
    <gatha type="last">Yathākāmitanipphannā, modanti sukhapītikā.</gatha>
    <hangnum nr="1374"/>
    <gatha type="1"> Caturāpāyikā  sattā, pāpakammaparikkhayā;</gatha>
    <gatha type="last">Tato cutābhinandanti, sukhaṭṭhāne patiṭṭhitā.</gatha>
    <hangnum nr="1375"/>
    <gatha type="1"> Sabbālayasamugghātaṃ, patvā lokuttaraṃ padaṃ;</gatha>
    <gatha type="last">Paṭipassaddhadarathā, sukhaṃ modantanappakaṃ.</gatha>
    <hangnum nr="1376"/>
    <gatha type="1"> Iti disvāna sutvā vā, sambhāvetvā punappunaṃ;</gatha>
    <gatha type="last">Sattānamadhivāsento, sukhākāraṃ pamodati.</gatha>
    <hangnum nr="1377"/>
    <gatha type="1"> ‘‘Aho  sādhu aho suṭṭhu,</gatha>
    <gatha type="2">Modanti vata pāṇino;</gatha>
    <gatha type="3">Aho suladdhaṃ sattānaṃ,</gatha>
    <gatha type="last">Samiddhimabhipatthitaṃ.</gatha>
    <hangnum nr="1378"/>
    <gatha type="1"> ‘‘Pasannamukhavaṇṇā ca, paripuṇṇamanorathā;</gatha>
    <gatha type="last">Pītipāmojjabahulā, ciraṃ jīvantunāmayā.</gatha>
    <hangnum nr="1379"/>
    <gatha type="1"> ‘‘Bhayamaggamatikkantā, dukkhasaṅghāṭanissaṭā;</gatha>
    <gatha type="last">Khemamaggamanuppattā, pītisampattiphullitā.</gatha>
    <hangnum nr="1380"/>
    <gatha type="1"> ‘‘Samaggā suhitā cete, paṭisandhānapesalā;</gatha>
    <gatha type="last">Sampattimabhivedenti, kalyāṇaguṇabhūsitā’’.</gatha>
    <hangnum nr="1381"/>
    <gatha type="1"> Iti sammā pihāyanto, sukhādhigamasampadaṃ;</gatha>
    <gatha type="last">Sattānamabhirocento, muditāya samaṃ pharaṃ.</gatha>
    <hangnum nr="1382"/>
    <gatha type="1"> Hitvā palāsābhisaṅgaṃ, issāratiniraṅkato;</gatha>
    <gatha type="last">Mettāyamiva pāpeti, muditājhānamappanaṃ.</gatha>
    <hangnum nr="1383"/>
    <gatha type="1"> Muditaṃ pana bhāvetvā, bhāveyyupekkhamuttamaṃ;</gatha>
    <gatha type="last">Virodhānunayaṃ hitvā, hutvā majjhattamānaso.</gatha>
    <hangnum nr="1384"/>
    <gatha type="1"> Sabhāvabhūta lokassa,</gatha>
    <gatha type="2">Lābhālābhaṃ yasāyasaṃ;</gatha>
    <gatha type="3">Nindāpasaṃsaṃ  passanto,</gatha>
    <gatha type="last">Sukhaṃ dukkhañca kevalaṃ.</gatha>
    <hangnum nr="1385"/>
    <gatha type="1"> Kathaṃ kammassakatattāyaṃ lokānuparivattati;</gatha>
    <gatha type="last">Lokadhamme parābhūto, attādheyyavivajjito.</gatha>
    <hangnum nr="1386"/>
    <gatha type="1"> Kiṃ nāmatthi samatthettha, pavattetuṃ yathāruci;</gatha>
    <gatha type="last">Kassa vā ruciyā honti, sukhitā vātha dukkhitā.</gatha>
    <hangnum nr="1387"/>
    <gatha type="1"> Yathāpaccayasambhūtā, sukhadukkhā hi pāṇino;</gatha>
    <gatha type="last">Na sakkā parivattetuṃ, aññena puna kenaci.</gatha>
    <hangnum nr="1388"/>
    <gatha type="1"> Micchāmaggamadhiṭṭhāya , vipajjanti ca mānavā;</gatha>
    <gatha type="last">Sammāmaggaṃ purodhāya, sampajjanti punattanā.</gatha>
    <hangnum nr="1389"/>
    <gatha type="1"> Tattha kāyavasenete, parivattanti aññathā;</gatha>
    <gatha type="last">Yathārucitakammantā, paccekavasavattino.</gatha>
    <hangnum nr="1390"/>
    <gatha type="1"> Niratthakavihesāyaṃ, maññe lokavicāraṇā;</gatha>
    <gatha type="last">Santametaṃ paṇītañca, yadidaṃ tatrupekkhanaṃ.</gatha>
    <hangnum nr="1391"/>
    <gatha type="1"> Ahaṃ ko nāma ke cete, kimaṭṭhānabudhantaro;</gatha>
    <gatha type="last">Paresupari pekkhanto, vihaññāmīti attano.</gatha>
    <hangnum nr="1392"/>
    <gatha type="1"> Sukhitā hontu vā mā vā, dukkhā muccantu vā na vā;</gatha>
    <gatha type="last">Samiddhā vā daliddā vā, kā mamettha vicāraṇā.</gatha>
    <hangnum nr="1393"/>
    <gatha type="1"> Attānaṃ parihārantu, yathākāmaṃ tu pāṇino;</gatha>
    <gatha type="last">Palibodho papañco vā, byāpādo vā na me tahiṃ.</gatha>
    <hangnum nr="1394"/>
    <gatha type="1"> Iti saṅkhāyupekkhanto, hitakāmopi pāṇinaṃ;</gatha>
    <gatha type="last">Apakkhapātupekkhāya, samaṃ pharati yoniso.</gatha>
    <hangnum nr="1395"/>
    <gatha type="1"> Aññāṇupekkhā nikkhanto, anurodhaṃ virājiya;</gatha>
    <gatha type="last">Mettāyamiva pāpeti, pañcamajjhānamappanaṃ.</gatha>
    <hangnum nr="1396"/>
    <gatha type="1"> Appamaññā  catasseva-mācikkhi vadataṃ varo;</gatha>
    <gatha type="last">Mahāpurisadhorayho, hitakāmo mahāmuni.</gatha>
    <hangnum nr="1397"/>
    <gatha type="1"> Na liṅgavisabhāgamhi, ādikammikayoginā;</gatha>
    <gatha type="last">Bhāvetabbā matasatte, mettameva na sabbathā.</gatha>
    <hangnum nr="1398"/>
    <gatha type="1"> Pattabbasampadākāraṃ, dukkhākārañca pāṇisu;</gatha>
    <gatha type="last">Āvajjaṃ muditākāramanattādhīnataṃ tathā.</gatha>
    <hangnum nr="1399"/>
    <gatha type="1"> Attani duggate mitte, majjhatteti yathākkamaṃ;</gatha>
    <gatha type="last">Paṭhamaṃ bhāvanāyogamārabhitvā tato paraṃ.</gatha>
    <hangnum nr="1400"/>
    <gatha type="1"> Attani mitte majjhatte, veriketi catūsupi;</gatha>
    <gatha type="last">Karonto sīmasambhedaṃ, sabbattha samamānaso.</gatha>
    <hangnum nr="1401"/>
    <gatha type="1"> Bhūmikādippabhedehi , paricchijjodhiso tathā;</gatha>
    <gatha type="last">Aparicchijja vā cetā, bhāvetabbāti bhāsitā.</gatha>
    <hangnum nr="1402"/>
    <gatha type="1"> Asaṅkhotitasantānā, tāhi bhūtānukampakā;</gatha>
    <gatha type="last">Viharantuttamā brahmavihārāti tato matā.</gatha>
    <hangnum nr="1403"/>
    <gatha type="1"> Appamāṇālambaṇattā, tathā suppaṭipattiyā;</gatha>
    <gatha type="last">Sattesu appamāṇattā, appamaññāti sammatā.</gatha>
    <hangnum nr="1404"/>
    <gatha type="1"> Asampattahitā sattā, dukkhitā laddhasampadā;</gatha>
    <gatha type="last">Kammassakāti cintetvā, tato tesu yathākkamaṃ.</gatha>
    <hangnum nr="1405"/>
    <gatha type="1"> ‘‘Sampattīhi samijjhantu,</gatha>
    <gatha type="2">Dukkhā muccantu pāṇino;</gatha>
    <gatha type="3">Aho sattā sukhappattā,</gatha>
    <gatha type="last">Hontu sattā yathā tathā’’.</gatha>
    <hangnum nr="1406"/>
    <gatha type="1"> Iccābhivuddhimicchanto, dukkhāpagamanaṃ tathā;</gatha>
    <gatha type="last">Samiddhe anumodanto, upekkhanto ca pīṇite.</gatha>
    <hangnum nr="1407"/>
    <gatha type="1"> Mātāva  dahare putte, gilāne yobbane ṭhite;</gatha>
    <gatha type="last">Sakiccapasute ceva, catudhā sampavattati.</gatha>
    <hangnum nr="1408"/>
    <gatha type="1"> Itthaṃ catudhā sattesu, sammā cittapavattanā;</gatha>
    <gatha type="last">Sabbathāpi catuddhāva, tato vuttā mahesinā.</gatha>
    <hangnum nr="1409"/>
    <gatha type="1"> Iccetā pana bhāvento, pasannamukhamānaso;</gatha>
    <gatha type="last">Sukhaṃ supati suttopi, pāpaṃ kiñci na passati.</gatha>
    <hangnum nr="1410"/>
    <gatha type="1"> Paṭibujjhatanutrāso, jāgarova pamodati;</gatha>
    <gatha type="last">Cetaso ca samādhānaṃ, khippamevādhigacchati.</gatha>
    <hangnum nr="1411"/>
    <gatha type="1"> Parissayā pahīyanti, vigacchanti cupaddavā;</gatha>
    <gatha type="last">Devatāpi ca rakkhanti, amuyhantaṃ anākulaṃ.</gatha>
    <hangnum nr="1412"/>
    <gatha type="1"> Phullaṃva  kamalaṃ kāle, candaṃva vimalaṃ jano;</gatha>
    <gatha type="last">Sommakomaladhammehi, piyacakkhūhi passati.</gatha>
    <hangnum nr="1413"/>
    <gatha type="1"> Asaṃhīro asaṃkuppo, sabbāvatthāsu paṇḍito;</gatha>
    <gatha type="last">Samaṃ pavattitārambho, lokamesonugaṇhati.</gatha>
    <hangnum nr="1414"/>
    <gatha type="1"> Khaṇamattopacārekā, pavattekamhi puggale;</gatha>
    <gatha type="last">Appamāṇā phalitveva, vaṇṇayanti mahesino.</gatha>
    <hangnum nr="1415"/>
    <gatha type="1"> Pageva sabbasattesu, appanāpattabhāvanā;</gatha>
    <gatha type="last">Catassopi samībhūtā, vasībhūtā nirantaraṃ.</gatha>
    <hangnum nr="1416"/>
    <gatha type="1"> Puññadhārābhisandantā, paripūrenti paṇḍitaṃ;</gatha>
    <gatha type="last">Appameyyamahoghova, sāgaraṃ vīcimālinaṃ.</gatha>
    <hangnum nr="1417"/>
    <gatha type="1"> Appamaññāmayānaṃ hi, puññānaṃ soḷasiṃ kalaṃ;</gatha>
    <gatha type="last">Sabbopadhikapuññāni, nāgghantīti pakāsitaṃ.</gatha>
    <hangnum nr="1418"/>
    <gatha type="1"> Avañjhā tassa pabbajjā, yassa hetāsu gāravo;</gatha>
    <gatha type="last">Sukhumodagyabahulo, tisso sikkhā susikkhati.</gatha>
    <hangnum nr="1419"/>
    <gatha type="1"> Amoghaṃ  raṭṭhapiṇḍañca, bhuñjateso visesato;</gatha>
    <gatha type="last">Tampi mahapphalaṃ hoti, saddhādeyyaṃ patiṭṭhitaṃ.</gatha>
    <hangnum nr="1420"/>
    <gatha type="1"> Saddhādikusalā dhammā, pavaḍḍhanti akhaṇḍitā;</gatha>
    <gatha type="last">Sambuddhicariyānañca, mahattaṃ tassa pākaṭaṃ.</gatha>
    <hangnum nr="1421"/>
    <gatha type="1"> Akicchapaṭivedhāya, pādakajjhānamuttamaṃ;</gatha>
    <gatha type="last">Uju cekāyano maggo, brahmalokūpapattiyā.</gatha>
    <hangnum nr="1422"/>
    <gatha type="1"> Vāsanābhāgiyā cetā, bodhisambhārakūlikā;</gatha>
    <gatha type="last">Sovaggikā sukhāhārā, lokārakkhā niruttarā.</gatha>
    <hangnum nr="1423"/>
    <gatha type="1"> Appameyyānisaṃsevaṃ, appameyyaguṇodayā;</gatha>
    <gatha type="last">Appamaññā tato tāsu, na pamajjeyya paṇḍito.</gatha>
    <hangnum nr="1424"/>
    <gatha type="1"> Paṭikkūlaṃ  panāhāre, bhāvento saññamuttamaṃ;</gatha>
    <gatha type="last">Kabaḷīkāramāhāra-mannapānādisaṅgahaṃ.</gatha>
    <hangnum nr="1425"/>
    <gatha type="1"> Asitaṃ khāyitaṃ pītaṃ, sāyitañca rahogato;</gatha>
    <gatha type="last">Paṭikkūlanti cinteyya, gamanādivasā kathaṃ.</gatha>
    <hangnum nr="1426"/>
    <gatha type="1"> Tapovanamidaṃ hitvā, ramaṇīyamanākulaṃ;</gatha>
    <gatha type="last">Āhārahetu gantabbo, gāmo gāmajanākulo.</gatha>
    <hangnum nr="1427"/>
    <gatha type="1"> Tatthāsuciparikliṭṭhe, dujjanāvārasaṅkare;</gatha>
    <gatha type="last">Dīnamesayatuttiṭṭhaṃ, gehe gehe tu bhojanaṃ.</gatha>
    <hangnum nr="1428"/>
    <gatha type="1"> Taṃ kheḷamalasaṃkliṭṭhaṃ, jivhaggaparivattitaṃ;</gatha>
    <gatha type="last">Dantacuṇṇitasambhinnaṃ, vaṇṇagandhaṃ vilissati.</gatha>
    <hangnum nr="1429"/>
    <gatha type="1"> Pittasemhaparibyuḷhaṃ, pubbalohitamissitaṃ;</gatha>
    <gatha type="last">Pavisantaṃ paṭikkūlaṃ, jegucchaṃ dhikkatāsivaṃ.</gatha>
    <hangnum nr="1430"/>
    <gatha type="1"> Kucchiyaṃ kuṇapākiṇṇe, duggandhaparibhāvite;</gatha>
    <gatha type="last">Suvānavamathākāraṃ, vantaṃva svānadoṇiyaṃ.</gatha>
    <hangnum nr="1431"/>
    <gatha type="1"> Tattacandanikāyaṃva , nānākimisamākule;</gatha>
    <gatha type="last">Tattha bubbuḷakacchannaṃ, kuthitaṃ paripaccati.</gatha>
    <hangnum nr="1432"/>
    <gatha type="1"> Saṃpaccantaṃ panetañca, sabhāvañca visevitaṃ;</gatha>
    <gatha type="last">Vaḍḍheti kesalomādiṃ, nānākuṇapasañcayaṃ.</gatha>
    <hangnum nr="1433"/>
    <gatha type="1"> Vipaccantamathopetamanekopaddavāvahaṃ;</gatha>
    <gatha type="last">Kuṭṭhagaṇḍakilāsādimahābyādhisatodayaṃ.</gatha>
    <hangnum nr="1434"/>
    <gatha type="1"> Pūtibhūtañca taṃ pakka-manekadvārasañcitaṃ;</gatha>
    <gatha type="last">Medapiṇḍaṃva kuthitaṃ, parissavati santataṃ.</gatha>
    <hangnum nr="1435"/>
    <gatha type="1"> Yena pūtigato kāyo, niccaṃ duggandhavāyiko;</gatha>
    <gatha type="last">Dhoviyantopi satataṃ, sucibhāvaṃ na gacchati.</gatha>
    <hangnum nr="1436"/>
    <gatha type="1"> Kucchito  soyamāhāro,</gatha>
    <gatha type="2">Kāyāsucinisevano;</gatha>
    <gatha type="3">Nissandamalaniṭṭhāno,</gatha>
    <gatha type="last">Upaklesaphalāvaho.</gatha>
    <hangnum nr="1437"/>
    <gatha type="1"> Kāmarāgasamuṭṭhānaṃ, rogajātinibandhanaṃ;</gatha>
    <gatha type="last">Madappamādādhiṭṭhānaṃ, pāpakammamahāpatho.</gatha>
    <hangnum nr="1438"/>
    <gatha type="1"> Ahitodayamaggoyaṃ, bhayabheravasambhavo;</gatha>
    <gatha type="last">Byasanāgamanadvāraṃ, apāyāvahitaṃ mukhaṃ.</gatha>
    <hangnum nr="1439"/>
    <gatha type="1"> Carantattasamattāva, yatthodariyamucchitā;</gatha>
    <gatha type="last">Kliṭṭhakammāni dummedhā, karontā dukkhabhāgino.</gatha>
    <hangnum nr="1440"/>
    <gatha type="1"> Tattha cittavirāgāya, kiṃ pakkaphalasannibhe;</gatha>
    <gatha type="last">Rasassādapiyākāre, ghorādīnavasañcite.</gatha>
    <hangnum nr="1441"/>
    <gatha type="1"> Bhāventassa paṭikkūla-saññamevaṃ vibhāvino;</gatha>
    <gatha type="last">Upacārapathaṃ patvā, cittaṃ hoti samāhitaṃ.</gatha>
    <hangnum nr="1442"/>
    <gatha type="1"> Soyaṃ  passambhitāhāra-</gatha>
    <gatha type="2">Visado so vicakkhaṇo;</gatha>
    <gatha type="3">Madappamādanikkhanto,</gatha>
    <gatha type="last">Rasassādanirālayo.</gatha>
    <hangnum nr="1443"/>
    <gatha type="1"> Limpento viya bhesajja-makkharabbhañjako yathā;</gatha>
    <gatha type="last">Puttamaṃsaṃva khādanto, āhāraṃ paribhuñjati.</gatha>
    <hangnum nr="1444"/>
    <gatha type="1"> Ariyavaṃsānupajāto,</gatha>
    <gatha type="2">Appicchādiguṇodito;</gatha>
    <gatha type="3">Kāmajālaṃ padāletvā,</gatha>
    <gatha type="last">Sotthiṃ pappoti paṇḍito.</gatha>
    <hangnum nr="1445"/>
    <gatha type="1">Catudhātuvavatthānaṃ, bhāvento pana pañcadhā;</gatha>
    <gatha type="last">Dhātuyo parigaṇheyya, catassopi sabhāvato.</gatha>
    <hangnum nr="1446"/>
    <gatha type="1"> Saṅkhepena  ca vitthārā, sambhārā ca salakkhaṇā;</gatha>
    <gatha type="last">Ajjhattañca bahiddhā ca, catudhā vibhaje kathaṃ.</gatha>
    <hangnum nr="1447"/>
    <gatha type="1"> Yaṃ kiñci kesalomādi, kakkhaḷattaṃ pavuccati;</gatha>
    <gatha type="last">Ajjhattaṃ pathavīdhātu, bahiddhā tu tatoparā.</gatha>
    <hangnum nr="1448"/>
    <gatha type="1"> Yūsabhūtanti yaṃ kiñci,</gatha>
    <gatha type="2">Āpova paripācakaṃ;</gatha>
    <gatha type="3">Tejo vāyoti gaṇheyya,</gatha>
    <gatha type="last">Vitthambhakamasesato.</gatha>
    <hangnum nr="1449"/>
    <gatha type="1"> Vitthāratopi sambhārā, kesalomādi vīsati;</gatha>
    <gatha type="last">Pathavīdhātu pittādi, dvādasāpoti bhāvaye.</gatha>
    <hangnum nr="1450"/>
    <gatha type="1"> Tejena yena kāyoyaṃ, santappati jirīyati;</gatha>
    <gatha type="last">Paridayhati sammā ca, paccanti asitādayo.</gatha>
    <hangnum nr="1451"/>
    <gatha type="1"> Tadetaṃ  catukoṭṭhāsaṃ, kāyasambhavamattano;</gatha>
    <gatha type="last">Tejodhātūti gaṇheyya, vāyodhātūticāparaṃ.</gatha>
    <hangnum nr="1452"/>
    <gatha type="1"> Uddhañcādhogamāvātā, kucchikoṭṭhāsayā tathā;</gatha>
    <gatha type="last">Aṅgamaṅgānusārī ca, chadhānāpānamiccapi.</gatha>
    <hangnum nr="1453"/>
    <gatha type="1"> Taṃ taṃ lakkhaṇamārabbha, niddhāretvā salakkhaṇaṃ;</gatha>
    <gatha type="last">Parigaṇheyya sabbattha, catudhā dhātusaṅgahaṃ.</gatha>
    <hangnum nr="1454"/>
    <gatha type="1"> Iccevaṃ catukoṭṭhāso,</gatha>
    <gatha type="2">Dhātumatto kaḷevaro;</gatha>
    <gatha type="3">Niccetano ca nissatto,</gatha>
    <gatha type="last">Nissāro parabhojano.</gatha>
    <hangnum nr="1455"/>
    <gatha type="1"> Ritto tuccho ca suñño ca,</gatha>
    <gatha type="2">Vivitto ca pavajjito;</gatha>
    <gatha type="3">Attā vā attanīyaṃ vā,</gatha>
    <gatha type="last">Natthevettha kathañcipi.</gatha>
    <hangnum nr="1456"/>
    <gatha type="1"> Kevalaṃ  cetanāviddho, kāyoyaṃ parivattati;</gatha>
    <gatha type="last">Kampito yāya yantaṃva, sādhippāyova khāyati.</gatha>
    <hangnum nr="1457"/>
    <gatha type="1"> Āyu usmā ca viññāṇaṃ, yadā kāyaṃ jahantimaṃ;</gatha>
    <gatha type="last">Apaviddho tadā seti, niratthaṃva kaliṅgaraṃ.</gatha>
    <hangnum nr="1458"/>
    <gatha type="1"> Viparītaṃ papañcentā, bahudhā mohapārutā;</gatha>
    <gatha type="last">Yattha micchāvipallāsaparābhūtā puthujjanā.</gatha>
    <hangnum nr="1459"/>
    <gatha type="1"> Saṃsāraddhānakantāraṃ, caturāpāyasaṅkaraṃ;</gatha>
    <gatha type="last">Byasanekāyanopāyaṃ, nātivattanti dujjanā.</gatha>
    <hangnum nr="1460"/>
    <gatha type="1"> Soyamevaṃ catuddhāti,</gatha>
    <gatha type="2">Dhātubhedena passato;</gatha>
    <gatha type="3">Tassopacāriko  nāma,</gatha>
    <gatha type="last">Samatho hoti cetasi.</gatha>
    <hangnum nr="1461"/>
    <gatha type="1"> Itthaṃ dhātuvavatthānaṃ, katvā tadanusārato;</gatha>
    <gatha type="last">Upādārūpadhamme ca, nāmadhamme ca sabbathā.</gatha>
    <hangnum nr="1462"/>
    <gatha type="1"> Bhūmibhūte pariggayha, passanto paccayaṭṭhitiṃ;</gatha>
    <gatha type="last">Ajjhattañca bahiddhā ca, vipassantodayabbayaṃ.</gatha>
    <hangnum nr="1463"/>
    <gatha type="1"> Yathābhūtamabhiññāya, nibbindanto virajjati;</gatha>
    <gatha type="last">Virāgā ca vimuccitvā, pāragūti pavuccati.</gatha>
    <hangnum nr="1464"/>
    <gatha type="1">Āruppaṃ pana bhāvento, kammaṭṭhānamanāvilaṃ;</gatha>
    <gatha type="last">Catukkapañcakajjhānaṃ, patvā kasiṇamaṇḍale.</gatha>
    <hangnum nr="1465"/>
    <gatha type="1"> Pariciṇṇavasībhūtā, jhānā vuṭṭhāya pañcamā;</gatha>
    <gatha type="last">Cinteti daṇḍādānādirūpadosamabhiṇhaso.</gatha>
    <hangnum nr="1466"/>
    <gatha type="1"> Nibbindanto tato rūpe, tadākāre ca gocare;</gatha>
    <gatha type="last">Tadālambaṇadhamme ca, patthento samatikkamaṃ.</gatha>
    <hangnum nr="1467"/>
    <gatha type="1"> Pattharitvāna yaṃ kiñci, ākāsakasiṇaṃ vinā;</gatha>
    <gatha type="last">Ugghāṭeti tamevātha, kasiṇaṃ dhitimā sato.</gatha>
    <hangnum nr="1468"/>
    <gatha type="1"> Na  taṃ manasi karoti, nāvajjati na pekkhati;</gatha>
    <gatha type="last">Cintābhogavinimutto, kasiṇaṃ pati sabbathā.</gatha>
    <hangnum nr="1469"/>
    <gatha type="1"> Tadappāyasamaññātamākāsaṃ pati mānasaṃ;</gatha>
    <gatha type="last">Sādhukaṃ paṭipādeti, yoniso paṭicintayaṃ.</gatha>
    <hangnum nr="1470"/>
    <gatha type="1"> Tassāvajjanasampannaṃ, upāyapaṭipāditaṃ;</gatha>
    <gatha type="last">Kasiṇāpagamākāsaṃ, cintanārabbha vattati.</gatha>
    <hangnum nr="1471"/>
    <gatha type="1"> Itthamantaradhāpetvā, kasiṇaṃ tu tato paraṃ;</gatha>
    <gatha type="last">Sabbāvantamanantaraṃ, pharatākāsagocaraṃ.</gatha>
    <hangnum nr="1472"/>
    <gatha type="1"> Tattha  vuttanayeneva, bhāventassopacārato;</gatha>
    <gatha type="last">Paṭhamāruppamappeti, ākāsānantagocare.</gatha>
    <hangnum nr="1473"/>
    <gatha type="1"> Tato tamhā vasībhūtā, vuṭṭhahitvā vicintayaṃ;</gatha>
    <gatha type="last">‘‘Āsannarūpāvacarajjhānapaccatthika’’nti taṃ.</gatha>
    <hangnum nr="1474"/>
    <gatha type="1"> Nikantiṃ pariyādāya, tamhā ākāsagocarā;</gatha>
    <gatha type="last">Appetuṃ dutiyāruppa-matisantanti gacchati.</gatha>
    <hangnum nr="1475"/>
    <gatha type="1"> Paṭhamāruppaviññāṇa-manantaṃ pharato tato;</gatha>
    <gatha type="last">Dutiyāruppamappeti, viññāṇānantagocare.</gatha>
    <hangnum nr="1476"/>
    <gatha type="1"> Paṭhamāruppaviññāṇa-mabhāvento tato paraṃ;</gatha>
    <gatha type="last">Appeti tatiyāruppa-mākiñcaññamhi gocare.</gatha>
    <hangnum nr="1477"/>
    <gatha type="1"> Tato ca tatiyāruppaṃ, ‘‘santameta’’nti passato;</gatha>
    <gatha type="last">Catutthāruppamappeti, tatiyāruppagocare.</gatha>
    <hangnum nr="1478"/>
    <gatha type="1"> Gūthamhi maṇḍape laggo, eko tannissitoparo;</gatha>
    <gatha type="last">Eko bahi anissāya, taṃ taṃ nissāya cāparo.</gatha>
    <hangnum nr="1479"/>
    <gatha type="1"> Ṭhito catūhi etehi, purisehi yathākkamaṃ;</gatha>
    <gatha type="last">Samānatāya ñātabbā, catassopi vibhāvinā.</gatha>
    <hangnum nr="1480"/>
    <gatha type="1"> Iccālambaṇabhedehi , catudhāruppabhāvanā;</gatha>
    <gatha type="last">Aṅgabhedaṃ panetāsaṃ, na kathenti tathāpi ca.</gatha>
    <hangnum nr="1481"/>
    <gatha type="1"> Suppaṇītatarā honti, uddhamuddhaṃ yathākkamaṃ;</gatha>
    <gatha type="last">Cātumahārājikādidibbasampattiyo yathā.</gatha>
    <hangnum nr="1482"/>
    <gatha type="1"> Āneñjamiti bhāvetvā, samāpattiṃ catubbidhaṃ;</gatha>
    <gatha type="last">Susamāhitasaṅkappo, sampannācalamānaso.</gatha>
    <hangnum nr="1483"/>
    <gatha type="1"> Vipassanto yathābhūtaṃ, sacchikatvā phaluttamaṃ;</gatha>
    <gatha type="last">Ubhatobhāgavimutto, arahāti pavuccati.</gatha>
    <hangnum nr="1484"/>
    <gatha type="1"> Kammaṭṭhānavidhiṃ  ñatvā, cattālīsavidhaṃ tato;</gatha>
    <gatha type="last">Abhiññāyopi viññeyyā, samathe bhāvanānaye.</gatha>
    <hangnum nr="1485"/>
    <gatha type="1"> Iddhividhā dibbasotā, cetopariyajānanā;</gatha>
    <gatha type="last">Pubbenivāsānussati, dibbacakkhu tathāparā.</gatha>
    <hangnum nr="1486"/>
    <gatha type="1"> Cetosamādhinissaṭṭhā, pañcābhiññā pakāsitā;</gatha>
    <gatha type="last">Rūpāvacaradhammāva, pañcamajjhānabhūmikā.</gatha>
    <hangnum nr="1487"/>
    <gatha type="1"> Bahubhāvādidhiṭṭhānaṃ, komārādivikubbanā;</gatha>
    <gatha type="last">Manomayābhinimmānamiccevaṃ tividhiddhiyo.</gatha>
    <hangnum nr="1488"/>
    <gatha type="1"> Dibbe ca mānuse sadde,</gatha>
    <gatha type="2">Tathā dūre ca santike;</gatha>
    <gatha type="3">Suṇanti yāya sā dibbā,</gatha>
    <gatha type="last">Sotadhātūti bhāsitā.</gatha>
    <hangnum nr="1489"/>
    <gatha type="1">Cetopariyañāṇanti, parapuggalacetaso;</gatha>
    <gatha type="last">Sarāgavītarāgādiparicchedakamīritaṃ.</gatha>
    <hangnum nr="1490"/>
    <gatha type="1"> Pubbenivutthakhandhānussaraṇe ñāṇamīritaṃ;</gatha>
    <gatha type="last">Pubbenivāsānussatiñāṇa nāmena tādinā.</gatha>
    <hangnum nr="1491"/>
    <gatha type="1"> Cavamāne ca jāyante, satte rūpamarūpakaṃ;</gatha>
    <gatha type="last">Tathā mānusakaṃ rūpaṃ, thūlaṃ sukhuma santikaṃ.</gatha>
    <hangnum nr="1492"/>
    <gatha type="1"> Dūre  pakāsaṃ channañca, yena passanti yogino;</gatha>
    <gatha type="last">Cutūpapātañāṇaṃ taṃ, dibbacakkhūti vuccati.</gatha>
    <hangnum nr="1493"/>
    <gatha type="1"> Anāgataṃsañāṇañca, yathākammupagaṃ tathā;</gatha>
    <gatha type="last">Tannissitattā gacchanti, dibbacakkhumhi saṅgahaṃ.</gatha>
    <hangnum nr="1494"/>
    <gatha type="1"> Iti pañcavidhaṃ pattumabhiññaṃ pana paṇḍito;</gatha>
    <gatha type="last">Katvāna pañcamajjhāne, pañcadhā vasitaṃ cidaṃ.</gatha>
    <hangnum nr="1495"/>
    <gatha type="1"> Tathā  samāhite citte, parisuddhe niraṅgaṇe;</gatha>
    <gatha type="last">Mudubhūte kammaniye, āneñjamhi patiṭṭhite.</gatha>
    <hangnum nr="1496"/>
    <gatha type="1"> Abhiññāpādakajjhānā, tato vuṭṭhāya pañcamā;</gatha>
    <gatha type="last">Abhiññāparikammāya, ninnāmeyyātha mānasaṃ.</gatha>
    <hangnum nr="1497"/>
    <gatha type="1"> Adhiṭṭheyyādikaṃ taṃ tamāvajjitvā yathārahaṃ;</gatha>
    <gatha type="last">Parikammaṃ karitvāna, samāpajjeyya pādakaṃ.</gatha>
    <hangnum nr="1498"/>
    <gatha type="1"> Punadeva ca vuṭṭhāya, parikammaṃ yathā pure;</gatha>
    <gatha type="last">Karontassa panappeti, abhiññāṇena pañcamaṃ.</gatha>
    <hangnum nr="1499"/>
    <gatha type="1"> Adhiṭṭhantaṃ vikubbantaṃ, nimminantaṃ yathārahaṃ;</gatha>
    <gatha type="last">Sadde suṇantaṃ sattānaṃ, parijānañca mānasaṃ.</gatha>
    <hangnum nr="1500"/>
    <gatha type="1"> Saraṃ pubbenivāsañca, passaṃ sugatiduggatiṃ;</gatha>
    <gatha type="last">Yathākammaṃ vipākañca, pajānantamanāgataṃ.</gatha>
    <hangnum nr="1501"/>
    <gatha type="1"> Yathāsambhavamiccevamupāyakusalo muni;</gatha>
    <gatha type="last">Upanissayasampanno, abhiññamadhigacchati.</gatha>
    <hangnum nr="1502"/>
    <gatha type="1"> Pattābhiñño mahāyogī, pariyodātamānaso;</gatha>
    <gatha type="last">Paripakkena ñāṇena, vipassitvā tilakkhaṇaṃ.</gatha>
    <hangnum nr="1503"/>
    <gatha type="1"> Laddhāsavakkhayaṃ ñāṇaṃ, chadhābhiññamanuttaraṃ;</gatha>
    <gatha type="last">Mahākhīṇāsavo nāma, chaḷabhiñño pavuccati.</gatha>
    <hangnum nr="1504"/>
    <gatha type="1"> Cattālīsavidhaṃ  panitthamamalocetomalakkhālanaṃ,</gatha>
    <gatha type="2">Kammaṭṭhānanayaṃ yamāha sugato sammā samādhānakaṃ;</gatha>
    <gatha type="3">Saṃkhittaṃ kathitaṃ tamettha sakalaṃ sābhiññamettāvatā,</gatha>
    <gatha type="last">Kattabbā muninettha sādhumatinā sambhāvanā sabbathā.</gatha>
    <hangnum nr="1505"/>
    <gatha type="1"> Varaguṇagaṇabhūsitānusiṭṭhaṃ,</gatha>
    <gatha type="2">Iti samathamimaṃ tu bhāvayitvā;</gatha>
    <gatha type="3">Paramamanupamaṃ  bhajanti dhīrā,</gatha>
    <gatha type="last">Hitasukhamukhamuttamānubuddhaṃ.</gatha>
    <centered>Iti nāmarūpaparicchede sesakammaṭṭhānavibhāgo nāma</centered>
    <centered>Dasamo paricchedo.</centered>
    <centered>Niṭṭhito ca nāmarūpaparicchede sabbathāpi</centered>
    <centered>Samathabhāvanāvibhāgo.</centered>
  </text>
</tree>
