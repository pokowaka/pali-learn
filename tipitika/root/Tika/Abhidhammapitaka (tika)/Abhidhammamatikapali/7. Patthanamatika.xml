<?xml version='1.0' encoding='UTF-8'?>
<tree text="7. Pa&#x1E6D;&#x1E6D;h&#x101;nam&#x101;tik&#x101;" target="text">
  <text>
    <paragraph>Hetupaccayo  ārammaṇapaccayo adhipatipaccayo anantarapaccayo samanantarapaccayo sahajātapaccayo aññamaññapaccayo nissayapaccayo upanissayapaccayo purejātapaccayo pacchājātapaccayo āsevanapaccayo kammapaccayo vipākapaccayo āhārapaccayo indriyapaccayo jhānapaccayo maggapaccayo sampayuttapaccayo vippayuttapaccayo atthipaccayo natthipaccayo vigatapaccayo avigatapaccayoti (paṭṭhā. 1.1.paccayuddesa).</paragraph>
    <centered>Paṭṭhānamātikā niṭṭhitā.</centered>
    <subhead>Nigamanaṃ</subhead>
    <gatha type="1">Sattappakaraṇanāmato , abhidhammamadesayi;</gatha>
    <gatha type="last">Devātidevo devānaṃ, devalokamhi taṃ pure.</gatha>
    <gatha type="1">Tassāyaṃ mātikā sabbā, sakalassāpi uddharā;</gatha>
    <gatha type="last">Ciraṭṭhitatthaṃ dhammassa, taṃ paggaṇhantu sādhavo.</gatha>
    <gatha type="1">Dvāvīsati tikā ceva, tatheva hetugocchakaṃ;</gatha>
    <gatha type="last">Cūḷantaradukā satta, gocchakā ca tato paraṃ.</gatha>
    <gatha type="1">Mahantaradukā cāpi, tato cuddasa niddise;</gatha>
    <gatha type="last">Gocchakāni duve piṭṭhi-dukāniṭṭhārasedisā.</gatha>
    <gatha type="1">Dvācattālīsa suttanta-dukā tevanti pañcadhā;</gatha>
    <gatha type="last">Sattappakaraṇikā bhinnā, dhammasaṅgaṇimātikā.</gatha>
    <centered>Abhidhammamātikāpāḷi niṭṭhitā.</centered>
    <centered> Namo tassa bhagavato arahato sammāsambuddhassa</centered>
    <subsubhead>Ganthārambhakathā</subsubhead>
    <gatha type="1"> Kāruññabhāvitaṃ  yassa, ñāṇacakkhu mahodayaṃ.</gatha>
    <gatha type="last">Andhabhūtassa lokassa, jātaṃ sāmaññalocanaṃ.</gatha>
    <gatha type="1"> Taṃ buddhaṃ sugataṃ dhīraṃ, sasaddhammaṃ sasāvakaṃ.</gatha>
    <gatha type="last">Vanditvānussaritvā ca, thometvā ca vināyakaṃ.</gatha>
    <gatha type="1"> There ca thirasīlādi-guṇālaṅkārasobhite.</gatha>
    <gatha type="last">Sāsanujjotake dhīre, pubbake vaṃsapālake.</gatha>
    <gatha type="1"> Visuddhidevadevo  yaṃ, devānaṃ tidasālaye.</gatha>
    <gatha type="last">Paññāya desayī tassa, abhidhammassa mātikā.</gatha>
    <gatha type="1"> Yā tassā vipulatthāya, dhammasaṅgaṇiādihi.</gatha>
    <gatha type="last">Anekehi pakārehi, pāḷiaṭṭhakathāhi ca.</gatha>
    <gatha type="1"> Attho vinicchayo ceva,</gatha>
    <gatha type="2">Vibhatto sāgarūpamo;</gatha>
    <gatha type="3">Anantanayavokiṇṇo,</gatha>
    <gatha type="last">Dukkhogāho yato tato.</gatha>
    <gatha type="1"> Samāsenābhidhammatthaṃ, mātikāmukhatokhilaṃ.</gatha>
    <gatha type="last">Ñātukāmehi suddhehi, antevāsīhi yācito.</gatha>
    <gatha type="1"> Saṅkaḍḍhitvāna  nayato, pāḷiaṭṭhakathāgataṃ.</gatha>
    <gatha type="last">Atthaṃ vinicchayañceva, samāsena nirākulaṃ.</gatha>
    <gatha type="1"> Sāmatthiyagataṃ atthaṃ, nikāyantaranissaṭaṃ.</gatha>
    <gatha type="last">Mahāvihāravāsīnaṃ, kamābhatanayānugaṃ.</gatha>
    <gatha type="1"> Dīpayanto nayaññūnaṃ, sadā sammodakāriniṃ.</gatha>
    <gatha type="last">Mohavicchedaniṃ nāma, karissāmatthavaṇṇananti.</gatha>
    <centered>Ganthārambhakathā niṭṭhitā.</centered>
  </text>
</tree>
