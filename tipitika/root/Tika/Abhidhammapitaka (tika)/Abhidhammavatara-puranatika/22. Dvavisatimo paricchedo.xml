<?xml version='1.0' encoding='UTF-8'?>
<tree text="22. Dv&#x101;v&#x12B;satimo paricchedo" target="text">
  <text>
    <subhead>Ñāṇadassanavisuddhiniddesavaṇṇanā</subhead>
    <paragraph nr="1319-22"> Āvajjanassa hitaṃ āvajjaniyaṃ, taṃ ṭhānaṃ etassāti āvajjaniyaṭhānaṃ, gotrabhūti attho. Taṃ gotrabhucittaṃ  maggacittassa āvajjaniyaṭhānattā. Paṭipadāñāṇadassanaṃ kudācanaṃ na ca bhajati, tatheva ñāṇadassanavisuddhiṃ kudācanaṃ na bhajateva. Ubhinnaṃ ñāṇānaṃ antarā ekaṃ abbohārikaṃ vohāre niyuttanti vohārikaṃ, na vohārikaṃ abbohārikaṃ. Vipassanāya sotasmiṃ vipassanāya sote patitattā vipassanā nāma voharitabbā. Tato nibbānato.</paragraph>
    <paragraph nr="1325">Sūraṃ tikkhaṃ vipassananti gotrabhucittaṃ sandhāyāha.</paragraph>
    <paragraph nr="1326-9">Visaṅkhāranti saṅkhārehi vigataṃ. Paṭhamāvajjanañcevāti paṭhamāvajjanaṃ viya. Paṭhamābhogatāpi cāti paṭhamamanasikārā viya. Maggassa anantarādīhi paccayehi. Tassāti maggassa. Sikhāpattāya tāya vipassanāya muddhamhi matthake. Anāvattanti anivattaṃ.</paragraph>
    <paragraph nr="1330-3"> Ekena  āvajjanena ekissāyeva vīthiyā. Anulomagotrabhucetasanti anulomagotrabhucittānaṃ nānārammaṇatā vuttā. Taṃ gotrabhucittaṃ anāvajjanampi maggassa āvajjanaṭṭhāne ṭhatvā. Saññaṃ datvā viyāti ‘‘ahaṃ nibbānaṃ ārammaṇaṃ karomi, tvampi tamevārammaṇaṃ karohi’’ iti saññaṃ datvā viyāti adhippāyo. Saññitanti saññaṃ. Kadācipi anibbiddhapubbaṃ maggo esa eso maggo pubbe anibbiddhapubbo.</paragraph>
    <paragraph nr="1336">Ujjhatīti chindati.</paragraph>
    <paragraph nr="1338"> Anekesaṃ ānisaṃsānaṃ dāyakena ādimaggena saṃyuttaṃ. Paṭhamamaggañāṇaṃ.</paragraph>
    <paragraph nr="1341">Ekassāsevanaṃnatthi ekassa cittuppādassa āsevanapaccayo natthi, tasmā kāraṇā dve cittuppādā anulomakā. Tehīti cittuppādehi āsevanapaccayaṃ laddhā labhitvā tatiyaṃ cittaṃ gotrabhu hoti.</paragraph>
    <paragraph nr="1345-7"> Maggapekkhanahetu yassa āvajjanamanaso, taṃ maggapekkhanahetukaṃ. Tasmiṃ niruddheti tasmiṃ āvajjanacitte niruddhe maggassa paccavekkhaṇasaññitāni satta javanāni paṭipāṭiyā jāyante. Paccavekkhaṇañāṇāni ekūnavīsati honti.</paragraph>
    <paragraph nr="1351">Tato tadā vipassanāvīthiṃ otarati. Dutiyamaggañāṇaṃ.</paragraph>
    <paragraph nr="1361">Mūlaghātanti mūlaghātanaṃ. Tatiyamaggañāṇaṃ.</paragraph>
    <paragraph nr="1363">Anāvattisabhāvatoti anivattato. Catutthamaggañāṇaṃ.</paragraph>
    <centered>Iti abhidhammāvatāraṭīkāya</centered>
    <centered>Ñāṇadassanavisuddhiniddesavaṇṇanā niṭṭhitā.</centered>
    <centered>Dvāvīsatimo paricchedo.</centered>
  </text>
</tree>
