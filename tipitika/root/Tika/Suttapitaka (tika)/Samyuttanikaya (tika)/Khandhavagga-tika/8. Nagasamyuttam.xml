<?xml version='1.0' encoding='UTF-8'?>
<tree text="8. N&#x101;gasa&#x1E43;yutta&#x1E43;" target="text">
  <text>
    <subhead>1. Suddhikasuttavaṇṇanā</subhead>
    <paragraph nr="342">Aṇḍajāti  aṇḍe jātā. Vatthikoseti vatthikosasaññite jarāyupuṭe jātā. Saṃsedeti saṃsinne kilinnaṭṭhāne uppannā. Upapatitvā viyāti kutocipi avapatitvā viya nibbattā. Puggalānanti tathā vinetabbapuggalānaṃ.</paragraph>
    <centered>Suddhikasuttavaṇṇanā niṭṭhitā.</centered>
    <subhead>2-50. Paṇītatarasuttādivaṇṇanā</subhead>
    <paragraph nr="343-391">Vissaṭṭhakāyāti ‘‘ye cammena vā rudhirena vā aṭṭhinā vā atthikā, te sabbaṃ gaṇhantū’’ti tattha nirapekkhacittatāya adhiṭṭhitasīlatāya pariccattasarīrā. Duvidhakārinoti ‘‘kālena kusalaṃ, kālena akusala’’nti evaṃ kusalākusalakārino. Saha byayati pavattatīti sahabyo, sahacāro. Tassa bhāvo sahabyatā, taṃ sahabyataṃ. Adanīyato annaṃ. Khādanīyato khajjaṃ. Pātabbato pānaṃ. Nivasanīyato vatthaṃ. Nivasitabbaṃ nivāsanaṃ. Parivaritabbaṃ pāvuraṇaṃ. Yānti tenāti yānaṃ, upāhanādiyānāni. Ādisaddena vayhasivikādīnaṃ saṅgaho. Chattampi parissayātapadukkhaparirakkhaṇena maggagamanasādhananti katvā ‘‘chattupāhana’’ntiādi vuttaṃ. Tena vuttaṃ ‘‘yaṃ kiñci gamanapaccaya’’nti. Patthanaṃ katvā…pe… tattha nibbattanti campeyyanāgarājā viyāti daṭṭhabbaṃ.</paragraph>
    <centered>Paṇītatarasuttādivaṇṇanā niṭṭhitā.</centered>
    <centered>Nāgasaṃyuttavaṇṇanā niṭṭhitā.</centered>
  </text>
</tree>
