<?xml version='1.0' encoding='UTF-8'?>
<tree text="8. Anuruddhasa&#x1E43;yutta&#x1E43;" target="text">
  <text>
    <title>1. Rahogatavaggo</title>
    <subhead>1-2. Paṭhamarahogatasuttādivaṇṇanā</subhead>
    <paragraph nr="899-900">Chattiṃsāyaṭhānesūti ajjhattaṃ kāye samudayadhammānupassī, vayo, samudayavayo, bahiddhā samudayo, vayo, samudayavayo, ajjhattabahiddhā samudayo, vayo, samudayavayadhammānupassīti nava anupassanā, tathā vedanāya citte dhammesūti evaṃ chattiṃsāya ṭhānesu. Dutiye dvādasasu ṭhānesūti kāye ajjhattaṃ bahiddhā ajjhattabahiddhā, vedanāya citte dhammesūti evaṃ dvādasasu ṭhānesu.</paragraph>
    <subhead>3. Sutanusuttavaṇṇanā</subhead>
    <paragraph nr="901">Imāya pāḷiyāti imāya hīnattikapāḷiyā. Ime dhammā hīnā lāmakaṭṭhena. Ime dhammā majjhimā hīnapaṇītānaṃ majjhe bhavāti. Uttamaṭṭhena attappakaṭṭhena padhānabhāvaṃ nītāti paṇītā.</paragraph>
    <subhead>4-7. Paṭhamakaṇḍakīsuttādivaṇṇanā</subhead>
    <paragraph nr="902-905"> Kaṇḍakā etissā atthīti kaṇḍakī, karamandagaccho. Osadhibhāvāpekkhāya itthiliṅganiddeso, tabbahulatāya taṃ vanaṃ ‘‘kaṇḍakīvana’’nteva paññāyittha. Sahassalokanti sahassacakkavāḷalokaṃ. Dasacakkavāḷasahassaṃ ekāvajjanassa āpāthaṃ āgacchati tathā ālokavaḍḍhanassa katattā.</paragraph>
    <subhead>9. Ambapālivanasuttavaṇṇanā</subhead>
    <paragraph nr="907">Arahattabhāvadīpakanti  arahattassa atthibhāvadīpakaṃ. ‘‘Arahattabhāvadīpika’’nti vā pāṭho.</paragraph>
    <centered>Rahogatavaggavaṇṇanā niṭṭhitā.</centered>
    <title>2. Dutiyavaggavaṇṇanā</title>
    <paragraph nr="909-922">Dasabalañāṇanti  dasavidhabalañāṇaṃ. Ekadesenāti padesavasena. Sāvakānampi attano abhinīhārānurūpaṃ ñāṇaṃ pavattatīti te kālapadesavasena ceva yathāparicayasattapadesavasena ca ṭhānānīti jānanti, sammāsambuddhānaṃ pana anantañāṇatāya sabbattheva appaṭihatameva ñāṇanti āha – ‘‘sabbaññubuddhānaṃ panā’’tiādi. Etaṃ dasabalañāṇaṃ anantavisayattā nippadesaṃ anūnatāya sabbākāraparipūraṃ.</paragraph>
    <centered>Dutiyavaggavaṇṇanā niṭṭhitā.</centered>
    <centered>Anuruddhasaṃyuttavaṇṇanā niṭṭhitā.</centered>
  </text>
</tree>
