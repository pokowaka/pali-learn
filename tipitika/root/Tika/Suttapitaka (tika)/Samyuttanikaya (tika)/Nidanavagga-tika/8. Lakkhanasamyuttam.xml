<?xml version='1.0' encoding='UTF-8'?>
<tree text="8. Lakkha&#x1E47;asa&#x1E43;yutta&#x1E43;" target="text">
  <text>
    <title>1. Paṭhamavaggo</title>
    <subhead>1. Aṭṭhisuttavaṇṇanā</subhead>
    <paragraph nr="202">Āyasmāca lakkhaṇotiādīsu ‘‘ko nāmāyasmā lakkhaṇo, kasmā ca ‘lakkhaṇo’ti nāmaṃ ahosi, ko cāyasmā moggallāno, kasmā ca sitaṃ pātvākāsī’’ti taṃ sabbaṃ pakāsetuṃ ‘‘yvāya’’ntiādi āraddhaṃ. Lakkhaṇasampannenāti purisalakkhaṇasampannena.</paragraph>
    <paragraph>Īsaṃ hasitaṃ ‘‘sita’’nti vuccatīti āha ‘‘mandahasita’’nti. Aṭṭhisaṅkhalikanti nayidaṃ aviññāṇakaṃ aṭṭhisaṅkhalikamattaṃ, atha kho eko petoti āha ‘‘petaloke nibbatta’’nti. Ete attabhāvāti petattabhāvā. Na āpāthaṃ āgacchantīti devattabhāvā viya na āpāthaṃ āgacchanti pakatiyā. Tesaṃ pana ruciyā āpāthaṃ āgaccheyyuṃ manussānaṃ. Dukkhābhibhūtānaṃ anāthabhāvadassanapadaṭṭhānā karuṇāti āha ‘‘kāruññe kattabbe’’ti. Attano ca sampattiṃ buddhañāṇassa ca sampattinti paccekaṃ sampattisaddo yojetabbo. Tadubhayaṃ vibhāvetuṃ ‘‘taṃ hī’’tiādi vuttaṃ. Tattha attano sampattiṃ anussaritvā sitaṃ pātvākāsīti padaṃ ānetvā sambandhitabbaṃ. Dhammadhātūti sabbaññutaññāṇaṃ sandhāya vadati. Dhammadhātūti vā dhammānaṃ sabhāvo.</paragraph>
    <paragraph>Itaroti lakkhaṇatthero. Upapattīti jāti. Upapattisīsena hi tathārūpaṃ attabhāvaṃ vadati. Lohatuṇḍakehīti lohamayeheva tuṇḍakehi. Carantīti ākāsena gacchanti. Acchariyaṃ vatāti garahacchariyaṃ nāmetaṃ. Cakkhubhūtāti sampattadibbacakkhukā, lokassa cakkhubhūtāti evaṃ vā ettha attho daṭṭhabbo.</paragraph>
    <paragraph>Yatrāti hetuatthe nipātoti āha ‘‘yatrāti kāraṇavacana’’nti. Aññatra hi ‘‘yatra hi nāmā’’ti attho vuccati. Appamāṇe sattanikāye te ca kho vibhāgena kāmabhavādibhede bhave, nirayādibhedā  gatiyo, nānattakāyanānattasaññiādiviññāṇaṭṭhitiyo, tathārūpe sattāvāse ca sabbaññutaññāṇañca me upanetuṃ paccakkhaṃ karontena.</paragraph>
    <paragraph>Goghātakoti  gunnaṃ abhiṇhaṃ hananako. Tenāha ‘‘vadhitvā vadhitvā’’ti. Tassāti gunnaṃ vadhakakammassa. Aparāpariyakammassāti aparāpariyavedanīyakammassa. Balavatā goghātakakammena vipāke dīyamāne aladdhokāsaṃ aparāpariyavedanīyaṃ tasmiṃ vipakkavipāke idāni laddhokāsaṃ ‘‘avasesakamma’’nti vuttaṃ. Paṭisandhīti pāpakammajanitā paṭisandhi. Kammasabhāgatāyāti kammasadisabhāvena. Ārammaṇasabhāgatāyāti ārammaṇassa sabhāgabhāvena sadisabhāvena. Yādise hi ārammaṇe pubbe taṃ kammaṃ tassa ca vipāko pavatto, tādiseyeva ārammaṇe idaṃ kammaṃ imassa vipāko ca pavattoti katvā vuttaṃ ‘‘tasseva kammassa vipākāvasesenā’’ti. Bhavati hi taṃsadisepi tabbohāro yathā ‘‘so eva tittiro, tāniyeva osadhānī’’ti. Nimittaṃ ahosīti pubbe katūpacitassa petūpapattinibbattanavasena katokāsassa tassa kammassa nimittabhūtaṃ idāni tathā upaṭṭhahantaṃ tassa vipākassa nimittaṃ ārammaṇaṃ ahosi. Soti goghātako. Aṭṭhisaṅkhalikapeto jāto kammasarikkhakavipākatāvasena.</paragraph>
    <centered>Aṭṭhisuttavaṇṇanā niṭṭhitā.</centered>
    <subhead>2. Pesisuttavaṇṇanā</subhead>
    <paragraph nr="203">Gomaṃsapesiyo katvāti gāviṃ vadhitvā vadhitvā gomaṃsaṃ phāletvā pesiyo katvā. Sukkhāpetvāti kālantaraṃ ṭhapanatthaṃ sukkhāpetvā. Sukkhāpiyamānānaṃ maṃsapesīnañhi vallūrasamaññā.</paragraph>
    <centered>Pesisuttavaṇṇanā niṭṭhitā.</centered>
    <subhead>3. Piṇḍasuttavaṇṇanā</subhead>
    <paragraph nr="204">Nippakkhacammeti vigatapakkhacamme.</paragraph>
    <subhead>4. Nicchavisuttavaṇṇanā</subhead>
    <paragraph nr="205"> Urabbhe hanatīti orabbhiko. Eḷaketi aje.</paragraph>
    <subhead>5. Asilomasuttavaṇṇanā</subhead>
    <paragraph nr="206">Nivāpapuṭṭheti  attanā dinnanivāpena posite. Asinā vadhitvā vadhitvā vikkiṇanto.</paragraph>
    <subhead>6. Sattisuttavaṇṇanā</subhead>
    <paragraph nr="207">Ekaṃ miganti ekaṃ dīpakamigaṃ.</paragraph>
    <subhead>7. Usulomasuttavaṇṇanā</subhead>
    <paragraph nr="208">Kāraṇāhīti yātanāhi. Ñatvāti kammaṭṭhānaṃ ñatvā.</paragraph>
    <subhead>8. Sūcilomasuttavaṇṇanā</subhead>
    <paragraph nr="209"> Suṇoti pūretīti sūto, assadamakādiko.</paragraph>
    <subhead>9. Dutiyasūcilomasuttavaṇṇanā</subhead>
    <paragraph nr="210"> Pesuññūpasaṃhāravasena ito sutaṃ amutra, amutra vā sutaṃ idha sūcetīti sūcako. Anayabyasanaṃ pāpesi manusseti sambandho.</paragraph>
    <subhead>10. Kumbhaṇḍasuttavaṇṇanā</subhead>
    <paragraph nr="211">Vinicchayāmaccoti raññā aḍḍakaraṇe ṭhapito vinicchayamahāmatto. So hi gāmajanakāyaṃ kūṭeti vañcetīti gāmakūṭakoti vuccati. Keci ‘‘tādiso eva gāmajeṭṭhako gāmakūṭako’’ti vadanti. Samena bhavitabbaṃ, ‘‘dhammaṭṭho’’ti vattabbato. Rahassaṅge nisīdanavasena visamā nisajjāva ahosi.</paragraph>
    <centered>Kumbhaṇḍasuttavaṇṇanā niṭṭhitā.</centered>
    <centered>Paṭhamavaggavaṇṇanā niṭṭhitā.</centered>
    <title>2. Dutiyavaggo</title>
    <subhead>1. Sasīsakasuttavaṇṇanā</subhead>
    <paragraph nr="212">Phusantoti  theyyāya phusanto.</paragraph>
    <subhead>3. Nicchavitthisuttavaṇṇanā</subhead>
    <paragraph nr="214">Mātugāmo sassāmiko attano phasse anissaro. Vaṭṭitvāti bhassitvā aparaṃ gantvā.</paragraph>
    <subhead>4. Maṅgulitthisuttavaṇṇanā</subhead>
    <paragraph nr="215"> Maṅganavasena ulatīti maṅguli, virūpabībhacchabhāvena pavattatīti attho. Tenāha ‘‘virūpaṃ duddasikaṃ bībhaccha’’nti.</paragraph>
    <subhead>5. Okilinīsuttavaṇṇanā</subhead>
    <paragraph nr="216"> Uddhaṃ uddhaṃ agginā pakkasarīratāya uppakkaṃ. Heṭṭhato paggharaṇavasena kilinnasarīratāya okilinī. Ito cito ca aṅgārasamparikiṇṇatāya okirinī. Tenāha ‘‘sā kirā’’tiādi. Aṅgāracitaketi aṅgārasañcaye. Sarīrato paggharanti asuciduggandhajegucchāni sedagatāni. Tassa kira raññoti tassa kāliṅgassa rañño. Nāṭakinīti nacce adhikatā itthī. Sedanti sedanaṃ, tāpananti attho.</paragraph>
    <centered>Okilinīsuttavaṇṇanā niṭṭhitā.</centered>
    <subhead>6. Asīsakasuttavaṇṇanā</subhead>
    <paragraph nr="217">Asīsakaṃ kabandhaṃ hutvā nibbatti kammāyūhanakāle tathā nimittaggahaṇaparicayato.</paragraph>
    <subhead>7-11. Pāpabhikkhusuttādivaṇṇanā</subhead>
    <paragraph nr="218-222">Lāmakabhikkhūti  hīnācāratāya lāmako, bhikkhuvesatāya, bhikkhāhārena jīvanato ca bhikkhu. Cittakeḷinti cittaruciyaṃ taṃ taṃ kīḷanto. Ayamevāti bhikkhuvatthusmiṃ vuttanayo eva.</paragraph>
    <centered>Pāpabhikkhusuttādivaṇṇanā niṭṭhitā.</centered>
    <centered>Sāratthappakāsiniyā saṃyuttanikāya-aṭṭhakathāya</centered>
    <centered>Lakkhaṇasaṃyuttavaṇṇanāya līnatthappakāsanā samattā.</centered>
  </text>
</tree>
