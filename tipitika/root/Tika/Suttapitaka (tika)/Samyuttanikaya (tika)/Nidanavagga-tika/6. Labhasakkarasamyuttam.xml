<?xml version='1.0' encoding='UTF-8'?>
<tree text="6. L&#x101;bhasakk&#x101;rasa&#x1E43;yutta&#x1E43;" target="text">
  <text>
    <title>1. Paṭhamavaggo</title>
    <subhead>1. Dāruṇasuttavaṇṇanā</subhead>
    <paragraph nr="157">Thaddhoti  kakkhaḷo aniṭṭhassa padānato. Catupaccayalābhoti catunnaṃ paccayānaṃ paṭilābho. Sakkāroti tehiyeva paccayehi susaṅkhatehi pūjanā, so pana atthato sampattiyevāti āha ‘‘tesaṃyeva…pe… lābho’’ti. Vaṇṇaghosoti guṇakittanā. Antarāyassa anativattanato antarāyiko anatthāvahattā.</paragraph>
    <centered>Dāruṇasuttavaṇṇanā niṭṭhitā.</centered>
    <subhead>2. Baḷisasuttavaṇṇanā</subhead>
    <paragraph nr="158"> Baḷisena carati, tena vā jīvatīti bāḷisiko. Tenāha ‘‘baḷisaṃ gahetvā caramāno’’ti. Āmisagatanti āmisūpagataṃ āmisapatitaṃ. Tenāha ‘‘āmisamakkhita’’nti. Bhinnādhikaraṇānampi bāhiratthasamāso hotevāti āha ‘‘āmise cakkhudassana’’nti. Ayo vuccati sukhaṃ, tabbidhuratāya anayo, dukkhanti āha ‘‘dukkhaṃ patto’’ti. Assāti etena. Kattuatthe hi etaṃ sāmivacanaṃ. Yathā kilesā vattanti, evaṃ pavattamāno puggalo kilesavippayogo na hotīti vuttaṃ ‘‘yathā kilesamārassa kāmo, evaṃ kattabbo’’ti.</paragraph>
    <centered>Baḷisasuttavaṇṇanā niṭṭhitā.</centered>
    <subhead>3-4. Kummasuttādivaṇṇanā</subhead>
    <paragraph nr="159-160"> Aṭṭhikacchapā vuccanti yesaṃ kapālamatthake tikhiṇā aṭṭhikoṭi hoti, tesaṃ samūho aṭṭhikacchapakulaṃ. Macchakacchapādīnaṃ sarīre lambantī papatatīti papatā, vuccamānākāro  ayakaṇṭako. Ayakosaketi  ayomayakosake. Kaṇṇikasallasaṇṭhānoti attanikāpanasallasaṇṭhāno. Ayakaṇṭakoti ayomayavaṅkakaṇṭako. Nikkhamati ettha athāvarato. Pavesitamatto hi so. Idāni tvaṃ ‘‘amhāka’’nti na vattabbo. Ito anantarasutteti catutthasuttamāha.</paragraph>
    <centered>Kummasuttādivaṇṇanā niṭṭhitā.</centered>
    <subhead>5. Mīḷhakasuttavaṇṇanā</subhead>
    <paragraph nr="161">Mīḷhakāti evaṃ itthiliṅgavasena vuccamānā. Gūthapāṇakāti gūthabhakkhapāṇakā. Antoti kucchiyaṃ.</paragraph>
    <centered>Mīḷhakasuttavaṇṇanā niṭṭhitā.</centered>
    <subhead>6. Asanisuttavaṇṇanā</subhead>
    <paragraph nr="162"> ‘‘Ime lābhasakkāraṃ anāharantā jighacchādidukkhaṃ pāpuṇantū’’ti evaṃ na sattānaṃ dukkhakāmatāya evamāhāti ānetvā sambandho. Anantadukkhaṃ anubhoti aparāparaṃ uppajjanakaakusalacittānaṃ bahubhāvato.</paragraph>
    <centered>Asanisuttavaṇṇanā niṭṭhitā.</centered>
    <subhead>7. Diddhasuttavaṇṇanā</subhead>
    <paragraph nr="163"> Acchavisayuttāti vā diddhe gatena gatadiddhena. Tenāha ‘‘visamakkhitenā’’ti.</paragraph>
    <centered>Diddhasuttavaṇṇanā niṭṭhitā.</centered>
    <subhead>8. Siṅgālasuttavaṇṇanā</subhead>
    <paragraph nr="164">Jarasiṅgālotveva  vuccati sarīrasobhāya abhāvato. Sarīrassa uggatakaṇṭakattā ukkaṇṭakena nāma. Phuṭatīti phalati bhijjati.</paragraph>
    <centered>Siṅgālasuttavaṇṇanā niṭṭhitā.</centered>
    <subhead>9. Verambhasuttavaṇṇanā</subhead>
    <paragraph nr="165">Kāyaṃna rakkhati nāma chabbīsatiyā sāruppānaṃ pariccajanato. Vācaṃ na rakkhati nāma rāgasāmantā ca kodhasāmantā ca yāva nicchāraṇato.</paragraph>
    <centered>Verambhasuttavaṇṇanā niṭṭhitā.</centered>
    <subhead>10. Sagāthakasuttavaṇṇanā</subhead>
    <paragraph nr="166">‘‘Yassa sakkariyamānassā’’ti ettha asakkārena cūbhayanti asakkārena ca ubhayañca, kadāci sakkārena, kadāci asakkārena kadāci ubhayenāti attho. Tenāha ‘‘asakkārenā’’tiādi. Satatavihārānaṃ sampattiyā sātatikoti āha ‘‘arahatta…pe… sukhumadiṭṭhī’’tiādi. Tathā hi sā ‘‘vajirūpamañāṇa’’nti vuccati. Āgatattāti phalasamāpattiṃ samāpajjituṃ tassā pubbaparikammaṃ upagatattā.</paragraph>
    <centered>Sagāthakasuttavaṇṇanā niṭṭhitā.</centered>
    <centered>Paṭhamavaggavaṇṇanā niṭṭhitā.</centered>
    <title>2. Dutiyavaggo</title>
    <subhead>1-2. Suvaṇṇapātisuttādivaṇṇanā</subhead>
    <paragraph nr="167-168">Cāletuṃ na sakkoti sīlapabbatasannissitattā. Aññaṃ vā kiccaṃ karoti pageva sīlassa chaḍḍitattā. Tatiyādīsu apubbaṃ natthi.</paragraph>
    <centered>Suvaṇṇapātisuttādivaṇṇanā niṭṭhitā.</centered>
    <centered>Dutiyavaggavaṇṇanā niṭṭhitā.</centered>
    <title>3. Tatiyavaggo</title>
    <subhead>1. Mātugāmasuttavaṇṇanā</subhead>
    <paragraph nr="170"> Yaṃ  visabhāgavatthu purisassa cittaṃ pariyādāya ṭhātuṃ sakkotīti vuccati, tato visesato lābhasakkārova sattānaṃ cittaṃ pariyādāya ṭhātuṃ sakkotīti dassento bhagavā ‘‘na tassa, bhikkhave’’tiādimavocāti dassento ‘‘na tassā’’tiādimāha.</paragraph>
    <centered>Mātugāmasuttavaṇṇanā niṭṭhitā.</centered>
    <subhead>2. Kalyāṇīsuttavaṇṇanā</subhead>
    <paragraph nr="171">Dutiyaṃ uttānameva, tasseva atthassa kevalaṃ janapadakalyāṇīvasena vuttaṃ.</paragraph>
    <centered>Kalyāṇīsuttavaṇṇanā niṭṭhitā.</centered>
    <subhead>3-6. Ekaputtakasuttādivaṇṇanā</subhead>
    <paragraph nr="172-175">Saddhāti ariyamaggena āgatasaddhā adhippetāti āha ‘‘sotāpannā’’ti.</paragraph>
    <centered>Ekaputtakasuttādivaṇṇanā niṭṭhitā.</centered>
    <subhead>7. Tatiyasamaṇabrāhmaṇasuttavaṇṇanā</subhead>
    <paragraph nr="176">Evamādīti ādi-saddena bāhusaccasaṃvarasīlādīnaṃ saṅgaho daṭṭhabbo. Lābhasakkārassa samudayaṃ uppattikāraṇaṃ samudayasaccavasena dukkhasaccassa uppattihetutāvasena.</paragraph>
    <centered>Tatiyasamaṇabrāhmaṇasuttavaṇṇanā niṭṭhitā.</centered>
    <subhead>8. Chavisuttavaṇṇanā</subhead>
    <paragraph nr="177">Lābhasakkārasilokonarakādīsu nibbattentoti idaṃ tannissayaṃ kilesagaṇaṃ sandhāyāha. Nibbattentoti nibbattāpento. Imaṃ manussaattabhāvaṃ nāseti manussattaṃ puna nibbattituṃ appadānavasena. Tasmāti duggatinibbattāpanato idha maraṇadukkhāvahanato ca.</paragraph>
    <centered>Chavisuttavaṇṇanā niṭṭhitā.</centered>
    <subhead>9. Rajjusuttavaṇṇanā</subhead>
    <paragraph nr="178">Kharā pharusā chaviādīni chindane samatthā.</paragraph>
    <centered>Rajjusuttavaṇṇanā niṭṭhitā.</centered>
    <subhead>10. Bhikkhusuttavaṇṇanā</subhead>
    <paragraph nr="179">Taṃ sandhāyāti diṭṭhadhammasukhavihārassa okāsābhāvaṃ sandhāya.</paragraph>
    <centered>Bhikkhusuttavaṇṇanā niṭṭhitā.</centered>
    <centered>Tatiyavaggavaṇṇanā niṭṭhitā.</centered>
    <title>4. Catutthavaggo</title>
    <subhead>1-4. Bhindisuttādivaṇṇanā</subhead>
    <paragraph nr="180-183">Devadatto sagge vā nibbatteyyātiādi parikappavacanaṃ. Na hi paccekabodhiyaṃ niyatagatiko antarā maggaphalāni adhigantuṃ bhabboti. Soti anavajjadhammo. Assāti devadattassa. Samucchedamagamā katūpacitassa mahato pāpadhammassa balena tasmiṃ attabhāve samucchedabhāvato, na accantāya. Akusalaṃ nāmetaṃ abalaṃ, kusalaṃ viya na mahābalaṃ, tasmā tasmiṃyeva attabhāve tādisānaṃ puggalānaṃ atekicchatā, aññathā sammattaniyāmo viya micchattaniyāmo accantiko  siyā. Yadi evaṃ vaṭṭakhāṇukajotanā kathanti? Āsevanāvasena, tasmā  yathā ‘‘sakiṃ nimuggo nimuggo eva bālo’’ti vuttaṃ, evaṃ vaṭṭakhāṇukajotanā. Yādise hi paccaye paṭicca puggalo taṃ dassanaṃ gaṇhi, tathā ca paṭipanno, puna acintappativatte paccaye patitato sīsukkhipanamassa na hotīti na vattabbaṃ.</paragraph>
    <centered>Bhindisuttādivaṇṇanā niṭṭhitā.</centered>
    <subhead>5. Acirapakkantasuttavaṇṇanā</subhead>
    <paragraph nr="184">Kāle sampatteti gabbhassa paripākagatattā vijāyanakāle sampatte. Potanti assatariyā puttaṃ. Etanti ‘‘gabbho assatariṃ yathā’’ti etaṃ vacanaṃ.</paragraph>
    <centered>Acirapakkantasuttavaṇṇanā niṭṭhitā.</centered>
    <subhead>6. Pañcarathasatasuttavaṇṇanā</subhead>
    <paragraph nr="185"> Abhiharīyatīti abhihāro, bhattaṃyeva abhihāro bhattābhihāroti āha ‘‘abhiharitabbaṃ bhatta’’nti. Macchapittanti vāḷamacchapittaṃ. Pakkhipeyyunti uragādinā osiñceyyuṃ.</paragraph>
    <centered>Pañcarathasatasuttavaṇṇanā niṭṭhitā.</centered>
    <subhead>7-13. Mātusuttādivaṇṇanā</subhead>
    <paragraph nr="186-187">Mātupi hetūti attano mātuyā uppannaanatthāvahassa pahānahetupi. Ito paresūti ‘‘pitupi hetū’’ti evamādīsu.</paragraph>
    <centered>Mātusuttādivaṇṇanā niṭṭhitā.</centered>
    <centered>Sāratthappakāsiniyā saṃyuttanikāya-aṭṭhakathāya</centered>
    <centered>Lābhasakkārasaṃyuttavaṇṇanāya līnatthappakāsanā samattā.</centered>
  </text>
</tree>
