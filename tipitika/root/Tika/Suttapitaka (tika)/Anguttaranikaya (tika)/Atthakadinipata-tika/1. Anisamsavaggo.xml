<?xml version='1.0' encoding='UTF-8'?>
<tree text="1. &#x100;nisa&#x1E43;savaggo" target="text">
  <text>
    <subhead>1. Kimatthiyasuttavaṇṇanā</subhead>
    <paragraph nr="1"> Dasakanipātassa  paṭhame avippaṭisāratthānīti avippaṭisārappayojanāni. Avippaṭisārānisaṃsānīti avippaṭisārudayāni. Etena avippaṭisāro nāma sīlasssa udayamattaṃ, saṃvaddhitassa rukkhassa chāyāpupphasadisaṃ, añño eva panānena nipphādetabbo samādhiādiguṇoti dasseti. ‘‘Yāva maggāmaggañāṇadassanavisuddhi, tāva taruṇavipassanā’’ti hi vacanato upakkilesavimuttaudayabbayañāṇato paraṃ ayañca vipassanā virajjati yogāvacaro viratto puriso viya bhariyāya saṅkhārato etenāti virāgo.</paragraph>
    <centered>Kimatthiyasuttavaṇṇanā niṭṭhitā.</centered>
    <subhead>2-5. Cetanākaraṇīyasuttādivaṇṇanā</subhead>
    <paragraph nr="2-5"> Dutiye  saṃsāramahoghassa paratīrabhāvato yo naṃ adhigacchati, taṃ pāreti gametīti pāraṃ, nibbānaṃ. Tabbidūratāya natthi ettha pāranti apāraṃ, saṃsāro. Tenāha ‘‘orimatīrabhūtā tebhūmakavaṭṭā’’tiādi. Tatiyādīsu natthi vattabbaṃ.</paragraph>
    <centered>Cetanākaraṇīyasuttādivaṇṇanā niṭṭhitā.</centered>
    <subhead>6. Samādhisuttavaṇṇanā</subhead>
    <paragraph nr="6"> Chaṭṭhe santaṃ santanti appetvā nisinnassātiādīsu santaṃ santaṃ paṇītaṃ paṇītantiādīni vadati. Iminā pana ākārena taṃ paṭivijjhitvā tattha  cittaṃ upasaṃharato phalasamāpattisaṅkhāto cittuppādo tathā pavattatīti veditabbo. Sesaṃ sabbattha uttānameva.</paragraph>
    <centered>Samādhisuttavaṇṇanā niṭṭhitā.</centered>
    <centered>Ānisaṃsavaggavaṇṇanā niṭṭhitā.</centered>
  </text>
</tree>
