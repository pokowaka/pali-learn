<?xml version='1.0' encoding='UTF-8'?>
<tree text="(7) 2. Yamakavaggo" target="text">
  <text>
    <subhead>1-7. Avijjāsuttādivaṇṇanā</subhead>
    <paragraph nr="61-67"> Dutiyassa  paṭhamādīni uttānatthāni. Sattame naḷakapānaketi evaṃnāmake nigame. Pubbe kira (jā. aṭṭha. 1.1.19 ādayo) amhākaṃ bodhisatto kapiyoniyaṃ nibbatto  mahākāyo kapirājā hutvā anekasatavānarasahassaparivuto pabbatapāde vicari, paññavā kho pana hoti mahāpañño. So parisaṃ evaṃ ovadati, ‘‘tātā, imasmiṃ pabbatapāde visaphalāni honti, amanussapariggahitā pokkharaṇikā nāma honti, tumhe pubbe khāditapubbāneva phalāni khādatha, pītapubbāneva pānīyāni pivatha, ettha vo paṭipucchitakiccaṃ natthī’’ti. Te apītapubbaṃ disvā sahasāva apivitvā samantā paridhāvitvā mahāsattassa āgamanaṃ olokayamānā nisīdiṃsu. Mahāsatto āgantvā ‘‘kiṃ, tātā, pānīyaṃ na pivathā’’ti āha. Tumhākaṃ āgamanaṃ olokemāti. ‘‘Sādhu, tātā’’ti samantā padaṃ pariyesamāno otiṇṇapadaṃyeva addasa, na uttiṇṇapadaṃ. Adisvā ‘‘saparissayā’’ti aññāsi. Tāvadeva ca tattha abhinibbattaamanusso udakaṃ dvedhā katvā uṭṭhāsi – setamukho, nīlakucchi, rattahatthapādo, mahādāṭhiko, vantadāṭho, virūpo, bībhaccho, udakarakkhaso. So evamāha – ‘‘kasmā pānīyaṃ na pivatha, madhuraṃ udakaṃ pivatha, kiṃ tumhe etassa vacanaṃ suṇāthā’’ti. Mahāsatto āha ‘‘tvaṃ adhivattho amanusso’’ti? Āmāhanti. ‘‘Tvaṃ idha otiṇṇe labhasī’’ti āha. Āma, tumhe pana sabbe khādissāmīti. Na sakkhissasi yakkhāti. Pānīyaṃ pana pivissathāti. Āma, pivissāmāti. Evaṃ sante ekampi vānaraṃ na muñcissanti. ‘‘Pānīyañca pivissāma, na ca te vasaṃ gamissāmā’’ti naḷaṃ āharāpetvā koṭiyaṃ gahetvā dhami. Sabbo ekacchiddo ahosi. Tīre nisīditvāva pānīyaṃ pivi. Sesavānarānampi pāṭiyekkaṃ naḷaṃ āharāpetvā dhamitvā adāsi. Sabbe te passantasseva pānīyaṃ piviṃsu. Vuttampi cetaṃ –</paragraph>
    <gatha type="1">‘‘Disvā padamanuttiṇṇaṃ, disvānotaritaṃ padaṃ;</gatha>
    <gatha type="last">Naḷena vāriṃ pissāma, neva maṃ tvaṃ vadhissasī’’ti. (jā. 1.1.20);</gatha>
    <paragraph>Tato  paṭṭhāya yāva ajjadivasā tasmiṃ ṭhāne naḷā ekacchiddāva honti. Imasmiñhi kappe kappaṭṭhiyapāṭihāriyāni nāma cande sasalakkhaṇaṃ (jā. 1.4.61 ādayo), vaṭṭajātake (jā. 1.1.35) saccakiriyaṭṭhāne aggijālassa āgamanupacchedo, ghaṭīkārassa mātāpitūnaṃ vasanaṭṭhāne anovassanaṃ (ma. ni. 2.291), pokkharaṇiyā tīre naḷānaṃ ekacchiddabhāvoti. Iti sā pokkharaṇī naḷena pānīyassa pivitattā ‘‘naḷakapānakā’’ti nāmaṃ labhi. Aparabhāge taṃ pokkharaṇiṃ nissāya  nigamo patiṭṭhāsi, tassapi ‘‘naḷakapāna’’ntveva nāmaṃ jātaṃ. Taṃ pana sandhāya vuttaṃ ‘‘naḷakapāne’’ti. Palāsavaneti kiṃsukavane.</paragraph>
    <paragraph>Tuṇhībhūtaṃ tuṇhībhūtanti byāpanicchāyaṃ idaṃ āmeḍitavacananti dassetuṃ ‘‘yaṃ yaṃ disa’’ntiādi vuttaṃ. Anuviloketvāti ettha anu-saddo ‘‘parī’’ti iminā samānatthoti āha ‘‘tato tato viloketvā’’ti. Kasmā āgilāyati koṭisahassahatthināgānaṃ balaṃ dhārentassāti codakassa adhippāyo. Ācariyo panassa ‘‘esa saṅkhārānaṃ sabhāvo, yadidaṃ aniccatā. Ye pana aniccā, te ekanteneva udayavayappaṭipīḷitatāya dukkhā eva. Dukkhasabhāvesu tesu satthukāye dukkhuppattiyā ayaṃ paccayo’’ti dassetuṃ ‘‘bhagavato’’tiādi vuttaṃ. Piṭṭhivāto uppajji, so ca kho pubbekatakammapaccayā. Etthāha ‘‘kiṃ pana taṃ kammaṃ, yena aparimāṇakālaṃ sakkaccaṃ upacitavipulapuññasambhāro satthā evarūpaṃ dukkhavipākamanubhavatī’’ti? Vuccate – ayameva bhagavā bodhisattabhūto atītajātiyaṃ mallaputto hutvā pāpajanasevī ayonisomanasikārabahulo carati. So ekadivasaṃ nibbuddhe vattamāne ekaṃ mallaputtaṃ gahetvā gāḷhataraṃ nippīḷesi. Tena kammena idāni buddho hutvāpi dukkhamanubhavi. Yathā cetaṃ, evaṃ ciñcamāṇavikādīnamitthīnaṃ yāni bhagavato abbhakkhānādīni dukkhāni, sabbāni pubbekatassa vipākāvasesāni, yāni kammapilotikānīti vuccanti. Vuttañhetaṃ apadāne (apa. thera 1.39.64-96) –</paragraph>
    <gatha type="1">‘‘Anotattasarāsanne, ramaṇīye silātale;</gatha>
    <gatha type="last">Nānāratanapajjote, nānāgandhavanantare.</gatha>
    <gatha type="1">‘‘Mahatā bhikkhusaṅghena, pareto lokanāyako;</gatha>
    <gatha type="last">Āsīno byākarī tattha, pubbakammāni attano.</gatha>
    <gatha type="1">‘‘Suṇātha  bhikkhavo mayhaṃ, yaṃ kammaṃ pakataṃ mayā;</gatha>
    <gatha type="last">Pilotikassa kammassa, buddhattepi vipaccati.</gatha>
    <hangnum nr="1"/>
    <gatha type="1"> ‘‘Munāḷi nāmahaṃ dhutto, pubbe aññāsu jātisu;</gatha>
    <gatha type="last">Paccekabuddhaṃ surabhiṃ, abbhācikkhiṃ adūsakaṃ.</gatha>
    <gatha type="1">‘‘Tena  kammavipākena, niraye saṃsariṃ ciraṃ;</gatha>
    <gatha type="last">Bahū vassasahassāni, dukkhaṃ vedesi vedanaṃ.</gatha>
    <gatha type="1">‘‘Tena kammāvasesena, idha pacchimake bhave;</gatha>
    <gatha type="last">Abbhakkhānaṃ mayā laddhaṃ, sundarikāya kāraṇā.</gatha>
    <hangnum nr="2"/>
    <gatha type="1"> ‘‘Sabbābhibhussa buddhassa, nando nāmāsi sāvako;</gatha>
    <gatha type="last">Taṃ abbhakkhāya niraye, ciraṃ saṃsaritaṃ mayā.</gatha>
    <gatha type="1">‘‘Dasa vassasahassāni, niraye saṃsariṃ ciraṃ;</gatha>
    <gatha type="last">Manussabhāvaṃ laddhāhaṃ, abbhakkhānaṃ bahuṃ labhiṃ.</gatha>
    <gatha type="1">‘‘Tena kammāvasesena, ciñcamāṇavikā mamaṃ;</gatha>
    <gatha type="last">Abbhācikkhi abhūtena, janakāyassa aggato.</gatha>
    <hangnum nr="3"/>
    <gatha type="1"> ‘‘Brāhmaṇo sutavā āsiṃ, ahaṃ sakkatapūjito;</gatha>
    <gatha type="last">Mahāvane pañcasate, mante vācesi māṇave.</gatha>
    <gatha type="1">‘‘Tatthāgato isi bhīmo, pañcābhiñño mahiddhiko;</gatha>
    <gatha type="last">Tañcāhaṃ āgataṃ disvā, abbhācikkhiṃ adūsakaṃ.</gatha>
    <gatha type="1">‘‘Tatohaṃ avacaṃ sisse, kāmabhogī ayaṃ isi;</gatha>
    <gatha type="last">Mayhampi bhāsamānassa, anumodiṃsu māṇavā.</gatha>
    <gatha type="1">‘‘Tato  māṇavakā sabbe, bhikkhamānaṃ kule kule;</gatha>
    <gatha type="last">Mahājanassa āhaṃsu, kāmabhogī ayaṃ isi.</gatha>
    <gatha type="1">‘‘Tena kammavipākena, pañca bhikkhusatā ime;</gatha>
    <gatha type="last">Abbhakkhānaṃ labhuṃ sabbe, sundarikāya kāraṇā.</gatha>
    <hangnum nr="4"/>
    <gatha type="1"> ‘‘Vemātubhātaraṃ pubbe, dhanahetu haniṃ ahaṃ;</gatha>
    <gatha type="last">Pakkhipiṃ giriduggasmiṃ, silāya ca apiṃsayiṃ.</gatha>
    <gatha type="1">‘‘Tena kammavipākena, devadatto silaṃ khipi;</gatha>
    <gatha type="last">Aṅguṭṭhaṃ piṃsayī pāde, mama pāsāṇasakkharā.</gatha>
    <hangnum nr="5"/>
    <gatha type="1"> ‘‘Purehaṃ dārako hutvā, kīḷamāno mahāpathe;</gatha>
    <gatha type="last">Paccekabuddhaṃ disvāna, magge sakalikaṃ khipiṃ.</gatha>
    <gatha type="1">‘‘Tena  kammavipākena, idha pacchimake bhave;</gatha>
    <gatha type="last">Vadhatthaṃ maṃ devadatto, abhimāre payojayi.</gatha>
    <hangnum nr="6"/>
    <gatha type="1"> ‘‘Hatthāroho pure āsiṃ, paccekamunimuttamaṃ;</gatha>
    <gatha type="last">Piṇḍāya vicarantaṃ taṃ, āsādesiṃ gajenahaṃ.</gatha>
    <gatha type="1">‘‘Tena kammavipākena, bhanto nāḷāgirī gajo;</gatha>
    <gatha type="last">Giribbaje puravare, dāruṇo samupāgami.</gatha>
    <hangnum nr="7"/>
    <gatha type="1"> ‘‘Rājāhaṃ patthivo āsiṃ, sattiyā purisaṃ haniṃ;</gatha>
    <gatha type="last">Tena kammavipākena, niraye paccisaṃ bhusaṃ.</gatha>
    <gatha type="1">‘‘Kammuno tassa sesena, idāni sakalaṃ mama;</gatha>
    <gatha type="last">Pāde chaviṃ pakappesi, na hi kammaṃ vinassati.</gatha>
    <hangnum nr="8"/>
    <gatha type="1"> ‘‘Ahaṃ  kevaṭṭagāmasmiṃ, ahuṃ kevaṭṭadārako;</gatha>
    <gatha type="last">Macchake ghātite disvā, janayiṃ somanassakaṃ.</gatha>
    <gatha type="1">‘‘Tena kammavipākena, sīsadukkhaṃ ahū mama;</gatha>
    <gatha type="last">Sabbe sakkā ca haññiṃsu, yadā hani viṭaṭūbho.</gatha>
    <hangnum nr="9"/>
    <gatha type="1"> ‘‘Phussassāhaṃ pāvacane, sāvake paribhāsayiṃ;</gatha>
    <gatha type="last">Yavaṃ khādatha bhuñjatha, mā ca bhuñjatha sālayo.</gatha>
    <gatha type="1">‘‘Tena kammavipākena, temāsaṃ khāditaṃ yavaṃ;</gatha>
    <gatha type="last">Nimantito brāhmaṇena, verañjāyaṃ vasiṃ tadā.</gatha>
    <hangnum nr="10"/>
    <gatha type="1"> ‘‘Nibbuddhe vattamānamhi, mallaputtaṃ niheṭhayiṃ;</gatha>
    <gatha type="last">Tena kammavipākena, piṭṭhidukkhaṃ ahū mama.</gatha>
    <hangnum nr="11"/>
    <gatha type="1"> ‘‘Tikicchako ahaṃ āsiṃ, seṭṭhiputtaṃ virecayiṃ;</gatha>
    <gatha type="last">Tena kammavipākena, hoti pakkhandikā mama.</gatha>
    <hangnum nr="12"/>
    <gatha type="1"> ‘‘Avacāhaṃ jotipālo, sugataṃ kassapaṃ tadā;</gatha>
    <gatha type="last">Kuto nu bodhi muṇḍassa, bodhi paramadullabhā.</gatha>
    <gatha type="1">‘‘Tena kammavipākena, acariṃ dukkaraṃ bahuṃ;</gatha>
    <gatha type="last">Chabbassānuruvelāyaṃ, tato bodhimapāpuṇiṃ.</gatha>
    <gatha type="1">‘‘Nāhaṃ  etena maggena, pāpuṇiṃ bodhimuttamaṃ;</gatha>
    <gatha type="last">Kummaggena gavesissaṃ, pubbakammena vārito.</gatha>
    <gatha type="1">‘‘Puññapāpaparikkhīṇo, sabbasantāpavajjito;</gatha>
    <gatha type="last">Asoko anupāyāso, nibbāyissamanāsavo.</gatha>
    <gatha type="1">‘‘Evaṃ  jino viyākāsi, bhikkhusaṅghassa aggato;</gatha>
    <gatha type="last">Sabbābhiññābalappatto, anotatte mahāsare’’ti. (apa. thera 1.39.64-96);</gatha>
    <centered>Avijjāsuttādivaṇṇanā niṭṭhitā.</centered>
    <subhead>9-10. Paṭhamakathāvatthusuttādivaṇṇanā</subhead>
    <paragraph nr="69-70"> Navame (dī. ni. ṭī. 1.17; dī. ni. abhi. ṭī. 1.17; saṃ. ni. ṭī. 2.5.1080) duggatito saṃsārato ca niyyāti etenāti niyyānaṃ, saggamaggo, mokkhamaggo ca. Taṃ niyyānaṃ arahati, niyyāne vā niyuttā, niyyānaṃ vā phalabhūtaṃ etissā atthīti niyyānikā. Vacīduccaritasaṃkilesato niyyātīti vā īkārassa rassattaṃ, yakārassa ca kakāraṃ katvā niyyānikā, cetanāya saddhiṃ samphappalāpā veramaṇi. Tappaṭipakkhato aniyyānikā, tassā bhāvo aniyyānikattaṃ, tasmā aniyyānikattā. Tiracchānabhūtanti tirokaraṇabhūtaṃ. Gehassitakathāti gehappaṭisaṃyuttā. Kammaṭṭhānabhāveti aniccatāpaṭisaṃyuttacatusaccakammaṭṭhānabhāve.</paragraph>
    <paragraph>Saha atthenāti sātthakaṃ, hitappaṭisaṃyuttanti attho. ‘‘Surākathā’’tipi pāṭhoti āha ‘‘surākathanti pāḷiyaṃ panā’’ti. Sā panesā kathā ‘‘evarūpā navasurā pītā ratijananī hotī’’ti assādavasena na vaṭṭati, ādīnavavasena pana ‘‘ummattakasaṃvattanikā’’tiādinā nayena vaṭṭati. Tenāha ‘‘anekavidhaṃ…pe… ādīnavavasena vaṭṭatī’’ti. Visikhāti gharasanniveso. Visikhāgahaṇena ca tannivāsino gahitā ‘‘gāmo āgato’’tiādīsu viya. Tenevāha ‘‘sūrā samatthā’’ti ca ‘‘saddhā pasannā’’ti ca. Kumbhaṭṭhānappadesena kumbhadāsiyo vuttāti āha ‘‘kumbhadāsikathā vā’’ti.</paragraph>
    <paragraph>Rājakathādipurimakathāya , lokakkhāyikādipacchimakathāya vā vinimuttā purimapacchimakathā vimuttā. Uppattiṭhitisaṃhārādivasena lokaṃ akkhāyatīti lokakkhāyikā. Asukena nāmāti pajāpatinā brahmunā, issarena vā. Vitaṇḍasallāpakathāti ‘‘aṭṭhīnaṃ setattā setoti na vattabbo, pattānaṃ kāḷattā kāḷoti pana vattabbo’’ti evamādikā. Ādi-saddena ‘‘selapupphalakāni viya jīvidāvirapārayattivisālā natthi, yaṃ yo koci tiriyāmānā katattā’’ti  evamādīnaṃ saṅgaho daṭṭhabbo. Sāgaradevenāti sāgaraputtarājūhi. Khatoti etaṃ ekavacanaṃ tehi paccekaṃ khatattā ‘‘sāgaradevena khatattā’’ti vuttaṃ. Sahamuddā samuddoti vutto. Bhavati vaddhati etenāti bhavo. Bhavābhavā hontīti itibhavābhavakathā. Ettha ca bhavoti sassataṃ, abhavoti ucchedaṃ. Bhavoti vuddhi, abhavoti hāni. Bhavoti kāmasukhaṃ, abhavoti attakilamathoti iti imāya chabbidhāya itibhavābhavakathāya saddhiṃ bāttiṃsa tiracchānakathā nāma honti. Atha vā pāḷiyaṃ sarūpato anāgatāpi araññapabbatanadīdīpakathā itisaddena saṅgaṇhitvā bāttiṃsa tiracchānakathā vuttā. Dasame natthi vattabbaṃ.</paragraph>
    <centered>Paṭhamakathāvatthusuttādivaṇṇanā niṭṭhitā.</centered>
    <centered>Yamakavaggavaṇṇanā niṭṭhitā.</centered>
  </text>
</tree>
