<?xml version='1.0' encoding='UTF-8'?>
<tree text="(6) 1. Puggalavaggava&#x1E47;&#x1E47;an&#x101;" target="text">
  <text>
    <paragraph nr="53"> Dutiyapaṇṇāsakassa  paṭhame hitaggahaṇena mettā vuttā hoti, na karuṇā, anukampāgahaṇena pana karuṇāti cakkavattinā saddhiṃ gahitattā ‘‘lokānukampāyā’’ti na vuttaṃ. Nippariyāyato lokānukampā nāma sammāsambuddhādhīnāti. Dveti manussadevasampattivasena dve sampattiyo. Tā dve, nibbānasampatti cāti tisso.</paragraph>
    <paragraph nr="54"> Dutiye bahuso loke na ciṇṇā na pavattā manussāti āciṇṇamanussā. Kadācideva hi nesaṃ loke nibbatti abhūtapubbā bhūtāti abbhutamanussā.</paragraph>
    <paragraph nr="55"> Tatiye dasasu cakkavāḷasahassesu anutāpaṃ karoti tassa ekabuddhakhettabhāvato.</paragraph>
    <paragraph nr="56"> Catutthe thūpassa yuttāti dhātuyo pakkhipitvā thūpakaraṇassa yuttā.</paragraph>
    <paragraph nr="57"> Pañcame attano ānubhāvenāti sayambhuñāṇena. Buddhāti buddhavanto.</paragraph>
    <paragraph nr="58"> Chaṭṭhe pahīnattā na bhāyatīti attasinehābhāvato na bhāyati. Sakkāyadiṭṭhiggahaṇañcettha nidassanamattaṃ, attasinehassa paṭighassa tadekaṭṭhasammohassa ca vasena bhāyanaṃ hotīti tesampi pahīnattā na bhāyati, aññathā sotāpannādīnaṃ abhayena bhavitabbaṃ siyā. Sakkāyadiṭṭhiyā balavattāti ettha ahaṃkārasammohanatādīnampi balavattāti vattabbaṃ.</paragraph>
    <paragraph nr="59"> Sattame assājānīyoti likhanti, usabhājānīyoti pana pāṭhoti.</paragraph>
    <paragraph nr="61"> Navame tatthāti antarāpaṇe. Ekoti dvīsu kinnaresu eko. Ambilikāphalañca addasāti ānetvā sambandho. Ambilikāphalanti tintiṇīphalanti  vadanti, caturambilanti apare. Dve attheti pāḷiyaṃ vutte dve atthe.</paragraph>
    <paragraph nr="62"> Dasame  yathāāraddhe kicce vattamāne antarā eva paṭigamanaṃ paṭivānaṃ, natthi etassa paṭivānanti appaṭivāno. Tattha asaṃkocappatto. Tenāha ‘‘anukkaṇṭhito’’tiādi.</paragraph>
    <paragraph nr="63"> Ekādasame sannivāsanti sahavāsaṃ. Yathā asappurisā saha vasantā aññamaññaṃ agāravena anādariyaṃ karonti, tappaṭikkhepena sappurisānaṃ sagāravappaṭipattidassanaparamidaṃ suttaṃ daṭṭhabbaṃ.</paragraph>
    <paragraph nr="64"> Dvādasame dvīsupi pakkhesūti vivādāpannānaṃ bhikkhūnaṃ dvīsupi pakkhesu. Saṃsaramānāti pavattamānā. Diṭṭhipaḷāsoti diṭṭhisannissayo paḷāso yugaggāho. Āghātentoti āhananto bādhento. Anabhirādhanavasenāti yassa uppajjati, tassa tadaññesañca atthassa anabhirādhanavasena. Sabbampetanti vacīsaṃsāroti sabbampetaṃ. Attano citte parisāya ca citteti ānetvā sambandho.</paragraph>
    <centered>Puggalavaggavaṇṇanā niṭṭhitā.</centered>
  </text>
</tree>
