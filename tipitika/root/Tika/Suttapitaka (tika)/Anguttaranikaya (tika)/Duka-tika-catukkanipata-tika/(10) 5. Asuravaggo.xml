<?xml version='1.0' encoding='UTF-8'?>
<tree text="(10) 5. Asuravaggo" target="text">
  <text>
    <subhead>1-2. Asurasuttādivaṇṇanā</subhead>
    <paragraph nr="91-92"> Pañcamassa  paṭhamadutiyāni uttānatthāneva.</paragraph>
    <centered>Asurasuttādivaṇṇanā niṭṭhitā.</centered>
    <subhead>3. Dutiyasamādhisuttavaṇṇanā</subhead>
    <paragraph nr="93"> Tatiye appaṭivānīti bhāvappadhāno niddesoti āha ‘‘anivattanatā’’ti. ‘‘Appaṭivānitā’’ti vattabbe ‘‘appaṭivānī’’ti vuttaṃ. Tathā hi vīriyappavāhe vattamāne antarā eva paṭigamanaṃ nivattanaṃ paṭivānaṃ, taṃ assa atthīti paṭivānī, na paṭivānī appaṭivānī, tassa bhāvo appaṭivānitā, anivattanāti attho. Appaṭivānīti vā itthiliṅgavasenevāyaṃ niddeso. Antarāyeva paṭigamanaṃ nivattanaṃ paṭivānī, na paṭivānī appaṭivānī, anivattanāti attho.</paragraph>
    <centered>Dutiyasamādhisuttavaṇṇanā niṭṭhitā.</centered>
    <subhead>4. Tatiyasamādhisuttavaṇṇanā</subhead>
    <paragraph nr="94"> Catutthe saṇṭhapetabbanti sammadeva ṭhapetabbaṃ. Yathā pana ṭhapitaṃ saṇṭhapitaṃ hoti, taṃ dassetuṃ ‘‘sannisādetabba’’ntiādi vuttaṃ. Tattha sannisādetabbanti samādhippaṭipakkhe kilese sannisīdāpentena cittaṃ gocarajjhatte sannisīdāpetabbanti. Ekodi kātabbanti abyaggabhāvāpādanena ekaggaṃ kātabbaṃ. Samādahitabbanti yathā ārammaṇe suṭṭhu appitaṃ hoti, evaṃ sammā sammadeva ādahitabbaṃ, suṭṭhu āropetabbaṃ samāhitaṃ kātabbanti attho.</paragraph>
    <centered>Tatiyasamādhisuttavaṇṇanā niṭṭhitā.</centered>
    <subhead>5-6. Chavālātasuttādivaṇṇanā</subhead>
    <paragraph nr="95-96"> Pañcame chavālātanti chavānaṃ daḍḍhaṭṭhāne alātaṃ. Tenevāha ‘‘susāne alāta’’nti. Majjhaṭṭhāne gūthamakkhitanti pamāṇena aṭṭhaṅgulamattaṃ dvīsu ṭhānesu ādittaṃ majjhe gūthamakkhitaṃ. Kaṭṭhatthanti kaṭṭhena kātabbakiccaṃ. Sesamettha uttānameva. Chaṭṭhaṃ uttānameva.</paragraph>
    <centered>Chavālātasuttādivaṇṇanā niṭṭhitā.</centered>
    <subhead>7-10. Khippanisantisuttādivaṇṇanā</subhead>
    <paragraph nr="97-100"> Sattame khippanisantīti khippapañño. Tenāha ‘‘khippanisāmano’’tiādi. Anurūpadhammanti lokuttarādhigamassa anucchavikasabhāvaṃ. Kalyāṇā sundarā parimaṇḍalapadabyañjanā vācā assāti kalyāṇavāco. Tenāha ‘‘sundaravacano’’ti. Kalyāṇaṃ madhuraṃ vākkaraṇaṃ udāhāraghoso assāti kalyāṇavākkaraṇo. Guṇaparipuṇṇabhāvena pūre puṇṇabhāve bhavāti porī, tāya poriyā. Tenāha ‘‘guṇaparipuṇṇāyā’’ti. Pure bhavattā poriyā nāgarikitthiyā sukhumālattanena sadisāti porī, tāya poriyā. ‘‘Sukhumālattanenā’’ti iminā tassā vācāya mudusaṇhabhāvo vutto. Apalibuddhāyāti pittasemhādīhi na paliveṭhitāya. Adosāyāti sandiddhavilambitādidosarahitāya agaḷitapadabyañjanāyāti apatitapadabyañjanāya avirahitapadabyañjanāya. Ubhayametaṃ anelagalāyāti imasseva atthavacanaṃ. Anelagalāyāti hi anelāya ceva agalāya cāti attho. Atthaṃ viññāpetuṃ samatthāyāti ādimajjhapariyosānaṃ pākaṭaṃ katvā bhāsitatthassa viññāpanasatthāya. Aṭṭhamanavamadasamāni uttānatthāneva.</paragraph>
    <centered>Khippanisantisuttādivaṇṇanā niṭṭhitā.</centered>
    <centered>Asuravaggavaṇṇanā niṭṭhitā.</centered>
    <centered>Dutiyapaṇṇāsakaṃ niṭṭhitaṃ.</centered>
    <title>3. Tatiyapaṇṇāsakaṃ</title>
  </text>
</tree>
