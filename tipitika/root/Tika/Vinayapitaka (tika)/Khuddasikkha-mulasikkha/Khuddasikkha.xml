<?xml version='1.0' encoding='UTF-8'?>
<tree text="Khuddasikkh&#x101;" target="text">
  <text>
    <centered> Namo tassa bhagavato arahato sammāsambuddhassa</centered>
    <subsubhead>Ganthārambhakathā</subsubhead>
    <paragraph>(Ka)</paragraph>
    <gatha type="1">Ādito  upasampanna-sikkhitabbaṃ samātikaṃ;</gatha>
    <gatha type="last">Khuddasikkhaṃ pavakkhāmi, vanditvā ratanattayaṃ.</gatha>
    <paragraph type="indent">Tatrāyaṃ mātikā –</paragraph>
    <paragraph>(Kha)</paragraph>
    <gatha type="1">Pārājikā ca cattāro, garukā nava cīvaraṃ;</gatha>
    <gatha type="last">Rajanāni ca patto ca, thālakā ca pavāraṇā.</gatha>
    <paragraph>(Ga)</paragraph>
    <gatha type="1">Kālikā  ca paṭiggāho, maṃsesu ca akappiyaṃ;</gatha>
    <gatha type="last">Nissaggiyāni pācitti, samaṇakappa bhūmiyo.</gatha>
    <paragraph>(Gha)</paragraph>
    <gatha type="1">Upajjhācariyavattāni, vaccappassāvaṭhānikaṃ;</gatha>
    <gatha type="last">Āpucchakaraṇaṃ naggo, nhānakappo avandiyo.</gatha>
    <paragraph>(Ṅa)</paragraph>
    <gatha type="1">Cammaṃ upāhanā ceva, anolokiyamañjanī;</gatha>
    <gatha type="last">Akappiyasayanāni, samānāsanikopi ca.</gatha>
    <paragraph>(Ca)</paragraph>
    <gatha type="1">Asaṃvāsiko ca kammaṃ, micchājīvavivajjanā;</gatha>
    <gatha type="last">Vattaṃ vikappanā ceva, nissayo kāyabandhanaṃ.</gatha>
    <paragraph>(Cha)</paragraph>
    <gatha type="1">Pathavī  ca parikkhāro, bhesajjuggahadūsanaṃ;</gatha>
    <gatha type="last">Vassūpanāyikā cevāvebhaṅgiyaṃ pakiṇṇakaṃ.</gatha>
    <paragraph>(Ja)</paragraph>
    <gatha type="1">Desanā chandadānādi, uposathappavāraṇā;</gatha>
    <gatha type="last">Saṃvaro suddhi santoso, caturakkhā vipassanāti.</gatha>
    <subhead>1. Pārājikaniddeso</subhead>
    <paragraph>Pārājikā ca cattāroti –</paragraph>
    <hangnum nr="1"/>
    <gatha type="1"> Maggattaye anikkhittasikkho santhatasanthate;</gatha>
    <gatha type="last">Allokāse nimittaṃ saṃ, tilamattampi santhataṃ.</gatha>
    <hangnum nr="2"/>
    <gatha type="1"> Asanthatamupādiṇṇaṃ, pavesanto cutotha vā;</gatha>
    <gatha type="last">Pavesanaṭṭhituddhārapaviṭṭhakkhaṇasādako.</gatha>
    <hangnum nr="3"/>
    <gatha type="1"> Ādiyeyya  hareyyāvahareyya iriyāpathaṃ;</gatha>
    <gatha type="last">Kopeyya ṭhānā cāveyya, saṅketaṃ vītināmaye.</gatha>
    <hangnum nr="4"/>
    <gatha type="1"> Adinnaṃ theyyacittena, bhave pārājikotha vā;</gatha>
    <gatha type="2">Theyyābalakusacchannaparikappāvahārako;</gatha>
    <gatha type="last">Bhaṇḍakālagghadesehi, paribhogettha nicchayo.</gatha>
    <hangnum nr="5"/>
    <gatha type="1"> Manussaviggahaṃ cicca, jīvitā vā viyojaye;</gatha>
    <gatha type="last">Satthahārakaṃ vāssa maraṇacetano upanikkhipe.</gatha>
    <hangnum nr="6"/>
    <gatha type="1"> Gāheyya maraṇūpāyaṃ, vadeyya maraṇe guṇaṃ;</gatha>
    <gatha type="last">Cuto payogā sāhatthinissaggāṇattithāvarā.</gatha>
    <hangnum nr="7"/>
    <gatha type="1"> Iddhivijjāmayā kālavatthāvudhiriyāpathā;</gatha>
    <gatha type="last">Kriyāviseso okāso, cha āṇattiniyāmakā.</gatha>
    <hangnum nr="8"/>
    <gatha type="1"> Jhānādibheda nosantamattanattupanāyikaṃ;</gatha>
    <gatha type="last">Katvā koṭṭhāsamekekaṃ, paccuppannabhavassitaṃ.</gatha>
    <hangnum nr="9"/>
    <gatha type="1"> Aññāpadesarahitaṃ , dīpentonadhimāniko;</gatha>
    <gatha type="last">Kāyena vācā viññatti-pathe ñāte cuto bhave.</gatha>
    <hangnum nr="10"/>
    <gatha type="1"> Pārājikete cattāro, asaṃvāsā yathā pure;</gatha>
    <gatha type="last">Abhabbā bhikkhubhāvāya, sīsacchinnova jīvituṃ.</gatha>
    <hangnum nr="11"/>
    <gatha type="1"> Pariyāyo ca āṇatti, tatiye dutiye pana;</gatha>
    <gatha type="last">Āṇattiyeva sesesu, dvayametaṃ na labbhati.</gatha>
    <hangnum nr="12"/>
    <gatha type="1"> Sevetukāmatācittaṃ , magge maggappavesanaṃ;</gatha>
    <gatha type="last">Imaṃ methunadhammassa, āhu aṅgadvayaṃ budhā.</gatha>
    <hangnum nr="13"/>
    <gatha type="1"> Manussasaṃ tathāsaññī, theyyacittañca vatthuno;</gatha>
    <gatha type="last">Garutā avahāro ca, adinnādānahetuyo.</gatha>
    <hangnum nr="14"/>
    <gatha type="1"> Pāṇo mānussako pāṇa-saññitā ghātacetanā;</gatha>
    <gatha type="last">Payogo tena maraṇaṃ, pañcete vadhahetuyo.</gatha>
    <hangnum nr="15"/>
    <gatha type="1"> Asantatā attani pāpamicchatā-</gatha>
    <gatha type="2">Yārocanā tassa manussajātitā;</gatha>
    <gatha type="3">Nāññāpadeso ca tadeva jānanaṃ,</gatha>
    <gatha type="last">Pañcettha aṅgāni asantadīpane.</gatha>
    <hangnum nr="16"/>
    <gatha type="1"> Asādhāraṇā cattāro, bhikkhunīnamabhabbakā;</gatha>
    <gatha type="last">Ekādasa ca vibbhantā, bhikkhunī mudupiṭṭhiko.</gatha>
    <hangnum nr="17"/>
    <gatha type="1"> Lambī mukhena gaṇhanto, aṅgajātaṃ parassa ca;</gatha>
    <gatha type="last">Tatthevābhinisīdanto, cattāro anulomikā.</gatha>
    <hangnum nr="18"/>
    <gatha type="1"> Magge maggappavesanā, methunassa idhāgatā;</gatha>
    <gatha type="last">Cattāroti catubbīsa, samodhānā parājikāti.</gatha>
    <subhead>2. Saṅghādisesaniddeso</subhead>
    <paragraph>Garukānavāti –</paragraph>
    <hangnum nr="19"/>
    <gatha type="1"> Mocetukāmatā sukka-ssupakkamma vimocayaṃ;</gatha>
    <gatha type="last">Aññatra supinantena, samaṇo garukaṃ phuse.</gatha>
    <hangnum nr="20"/>
    <gatha type="1"> Itthisaññī  manussitthiṃ, kāyasaṃsaggarāgavā;</gatha>
    <gatha type="last">Samphusanto upakkamma, samaṇo garukaṃ phuse.</gatha>
    <hangnum nr="21"/>
    <gatha type="1"> Tathā suṇantiṃ viññuñca, maggaṃ vārabbha methunaṃ;</gatha>
    <gatha type="last">Duṭṭhullavācārāgena, obhāsetvā garuṃ phuse.</gatha>
    <hangnum nr="22"/>
    <gatha type="1"> Vatvāttakāmupaṭṭhāna-vaṇṇaṃ methunarāgino;</gatha>
    <gatha type="last">Vācā methunayuttena, garuṃ methunayācane.</gatha>
    <hangnum nr="23"/>
    <gatha type="1"> Paṭiggahetvā sandesaṃ, itthiyā purisassa vā;</gatha>
    <gatha type="last">Vīmaṃsitvā haraṃ paccā, samaṇo garukaṃ phuse.</gatha>
    <hangnum nr="24"/>
    <gatha type="1"> Saṃyācitaparikkhāraṃ, katvādesitavatthukaṃ;</gatha>
    <gatha type="last">Kuṭiṃ pamāṇātikkantaṃ, attuddesaṃ garuṃ phuse.</gatha>
    <hangnum nr="25"/>
    <gatha type="1"> Mahallakaṃ vihāraṃ vā, katvādesitavatthukaṃ;</gatha>
    <gatha type="last">Attano vasanatthāya, samaṇo garukaṃ phuse.</gatha>
    <hangnum nr="26"/>
    <gatha type="1"> Amūlakena codento, codāpentova vatthunā;</gatha>
    <gatha type="last">Antimena ca cāvetuṃ, suṇamānaṃ garuṃ phuse.</gatha>
    <hangnum nr="27"/>
    <gatha type="1"> Aññassa kiriyaṃ disvā, tena lesena codayaṃ;</gatha>
    <gatha type="last">Vatthunā antimenāññaṃ, cāvetuṃ garukaṃ phuse.</gatha>
    <hangnum nr="28"/>
    <gatha type="1"> Chādeti jānamāpannaṃ, parivaseyya tāvatā;</gatha>
    <gatha type="last">Careyya saṅghe mānattaṃ, parivuttho cha rattiyo.</gatha>
    <paragraph>Ciṇṇamānattamabbheyya, taṃ saṅgho vīsatīgaṇo.</paragraph>
    <hangnum nr="29"/>
    <gatha type="1"> Āpattinukkhittamanantarāya </gatha>
    <gatha type="2">Pahuttatāyo tathasaññitā ca;</gatha>
    <gatha type="3">Chādetukāmo atha chādanāti,</gatha>
    <gatha type="last">Channā dasaṅgehyaruṇuggamamhīti.</gatha>
    <subhead>3. Cīvaraniddeso</subhead>
    <paragraph>Cīvaranti –</paragraph>
    <hangnum nr="30"/>
    <gatha type="1"> Khomakoseyyakappāsa-sāṇabhaṅgāni kambalaṃ;</gatha>
    <gatha type="last">Kappiyāni chaḷetāni, sānulomāni jātito.</gatha>
    <hangnum nr="31"/>
    <gatha type="1"> Dukūlañceva paṭṭuṇṇa-paṭaṃ somāracīnajaṃ;</gatha>
    <gatha type="last">Iddhijaṃ devadinnañca, tassa tassānulomikaṃ.</gatha>
    <hangnum nr="32"/>
    <gatha type="1"> Ticīvaraṃ parikkhāra-coḷaṃ vassikasāṭikaṃ;</gatha>
    <gatha type="last">Adhiṭṭhe na vikappeyya, mukhapuñchananisīdanaṃ.</gatha>
    <hangnum nr="33"/>
    <gatha type="1"> Paccattharaṇakaṃ kaṇḍu-cchādimettha ticīvaraṃ;</gatha>
    <gatha type="last">Na vaseyya vinekāhaṃ, cātumāsaṃ nisīdanaṃ.</gatha>
    <hangnum nr="34"/>
    <gatha type="1"> ‘‘Imaṃ saṅghāṭiṃdhiṭṭhāmi’’, saṅghāṭimiccadhiṭṭhaye;</gatha>
    <gatha type="last">Ahatthapāsametanti, sesesupi ayaṃ nayo.</gatha>
    <hangnum nr="35"/>
    <gatha type="1"> Adhiṭṭhahanto saṅghāṭi-ppabhutiṃ pubbacīvaraṃ;</gatha>
    <gatha type="last">Paccuddharitvādhiṭṭheyya, pattādhiṭṭhahane tathā.</gatha>
    <hangnum nr="36"/>
    <gatha type="1"> Etaṃ  imaṃ va saṅghāṭiṃ, saṃse paccuddharāmiti;</gatha>
    <gatha type="last">Evaṃ sabbāni nāmena, vatvā paccuddhare vidū.</gatha>
    <hangnum nr="37"/>
    <gatha type="1"> Saṅghāṭi pacchimantena, dīghaso muṭṭhipañcako;</gatha>
    <gatha type="last">Uttamantena sugata-cīvarūnāpi vaṭṭati.</gatha>
    <hangnum nr="38"/>
    <gatha type="1"> Muṭṭhittikañca tiriyaṃ, tathā ekaṃsikassapi;</gatha>
    <gatha type="2">Antaravāsako cāpi, dīghaso muṭṭhipañcako;</gatha>
    <gatha type="last">Aḍḍhateyyo dvihattho vā, tiriyantena vaṭṭati.</gatha>
    <hangnum nr="39"/>
    <gatha type="1"> Nisīdanassa  dīghena, vidatthi dve visālato;</gatha>
    <gatha type="last">Diyaḍḍhaṃ dasā vidatthi, sugatassa vidatthiyā.</gatha>
    <hangnum nr="40"/>
    <gatha type="1"> Kaṇḍuppaṭicchādikassa, tiriyaṃ dve vidatthiyo;</gatha>
    <gatha type="last">Dīghantato catassova, sugatassa vidatthiyā.</gatha>
    <hangnum nr="41"/>
    <gatha type="1"> Vassikasāṭikāyāpi, dīghaso cha vidatthiyo;</gatha>
    <gatha type="last">Tiriyaṃ aḍḍhateyyāva, sugatassa vidatthiyā.</gatha>
    <hangnum nr="42"/>
    <gatha type="1"> Ettha chedanapācitti, karontassa taduttari;</gatha>
    <gatha type="last">Paccattharaṇa mukhacoḷā, ākaṅkhitappamāṇikā.</gatha>
    <hangnum nr="43"/>
    <gatha type="1"> Parikkhāracoḷe gaṇanā, pamāṇaṃ vā na dīpitaṃ;</gatha>
    <gatha type="last">Tathā vatvā adhiṭṭheyya, thavikādiṃ vikappiyaṃ.</gatha>
    <hangnum nr="44"/>
    <gatha type="1"> Ahatāhatakappānaṃ, saṅghāṭi diguṇā siyā;</gatha>
    <gatha type="last">Ekacciyottarāsaṅgo, tathā antaravāsako.</gatha>
    <hangnum nr="45"/>
    <gatha type="1"> Utuddhaṭāna  dussānaṃ, saṅghāṭi ca catugguṇā;</gatha>
    <gatha type="last">Bhaveyyuṃ diguṇā sesā, paṃsukūle yathāruci.</gatha>
    <hangnum nr="46"/>
    <gatha type="1"> Tīsu dve vāpi ekaṃ vā, chinditabbaṃ pahoti yaṃ;</gatha>
    <gatha type="2">Sabbesu appahontesu, anvādhimādiyeyya vā;</gatha>
    <gatha type="last">Acchinnañca anādiṇṇaṃ, na dhāreyya ticīvaraṃ.</gatha>
    <hangnum nr="47"/>
    <gatha type="1"> Gāme nivesane uddo-sitapāsādahammiye;</gatha>
    <gatha type="last">Nāvāṭṭamāḷaārāme, satthakhettakhale dume.</gatha>
    <hangnum nr="48"/>
    <gatha type="1"> Ajjhokāse vihāre vā, nikkhipitvā ticīvaraṃ;</gatha>
    <gatha type="last">Bhikkhusammutiyāññatra, vippavatthuṃ na vaṭṭati.</gatha>
    <hangnum nr="49"/>
    <gatha type="1"> Rogavassānapariyantā, kaṇḍucchādikasāṭikā;</gatha>
    <gatha type="last">Tato paraṃ vikappeyya, sesā apariyantikā.</gatha>
    <hangnum nr="50"/>
    <gatha type="1"> Paccattharaṇa  parikkhāra-mukhapuñchanacoḷakaṃ;</gatha>
    <gatha type="last">Dasaṃ pyarattanādiṇṇakappaṃ labbhaṃ nisīdanaṃ.</gatha>
    <hangnum nr="51"/>
    <gatha type="1"> Adasaṃ rajitaṃyeva, sesacīvarapañcakaṃ;</gatha>
    <gatha type="last">Kappatādiṇṇakappaṃva, sadasaṃva nisīdanaṃ.</gatha>
    <hangnum nr="52"/>
    <gatha type="1"> Anadhiṭṭhitanissaṭṭhaṃ, kappetvā paribhuñjaye;</gatha>
    <gatha type="last">Hatthadīghaṃ tatopaḍḍha-vitthārañca vikappiyaṃ.</gatha>
    <hangnum nr="53"/>
    <gatha type="1"> Ticīvarassa bhikkhussa, sabbametaṃ pakāsitaṃ;</gatha>
    <gatha type="last">Parikkhāracoḷiyo sabbaṃ, tathā vatvā adhiṭṭhati.</gatha>
    <hangnum nr="54"/>
    <gatha type="1"> Acchedavissajjanagāhavibbhamā ,</gatha>
    <gatha type="2">Paccuddharo māraṇaliṅgasikkhā;</gatha>
    <gatha type="3">Sabbesvadhiṭṭhānaviyogakāraṇā,</gatha>
    <gatha type="last">Vinividdhachiddañca ticīvarassa.</gatha>
    <hangnum nr="55"/>
    <gatha type="1"> Kusavākaphalakāni, kambalaṃ kesavālajaṃ;</gatha>
    <gatha type="last">Thullaccayaṃ dhārayatolūkapakkhājinakkhipe.</gatha>
    <hangnum nr="56"/>
    <gatha type="1"> Kadalerakakkadusse, potthake cāpi dukkaṭaṃ;</gatha>
    <gatha type="last">Sabbanīlakamañjeṭṭha-pītalohitakaṇhake.</gatha>
    <hangnum nr="57"/>
    <gatha type="1"> Mahāraṅgamahānāma-raṅgaratte tirīṭake;</gatha>
    <gatha type="2">Acchinnadīghadasake, phalapupphadase tathā;</gatha>
    <gatha type="last">Kañcuke veṭhane sabbaṃ, labhaticchinnacīvaroti.</gatha>
    <subhead>4. Rajananiddeso</subhead>
    <paragraph>Rajanāni cāti –</paragraph>
    <hangnum nr="58"/>
    <gatha type="1"> Mūlakkhandhatacapatta-phalapupphappabhedato;</gatha>
    <gatha type="last">Rajanā chappakārāni, anuññātāni satthunā.</gatha>
    <hangnum nr="59"/>
    <gatha type="1"> Mūle  haliddiṃ khandhe ca, mañjeṭṭha tuṅgahārake;</gatha>
    <gatha type="2">Alliṃ nīlañca pattesu, tace loddañca kaṇḍulaṃ;</gatha>
    <gatha type="last">Kusumbhaṃ kiṃsukaṃ pupphe, sabbaṃ labbhaṃ vivajjiyāti.</gatha>
    <subhead>5. Pattaniddeso</subhead>
    <paragraph>Pattocāti –</paragraph>
    <hangnum nr="60"/>
    <gatha type="1"> Ayopatto bhūmipatto, jātiyā kappiyā duve;</gatha>
    <gatha type="last">Ukkaṭṭho majjhimo ceva, omako ca pamāṇato.</gatha>
    <hangnum nr="61"/>
    <gatha type="1"> Ukkaṭṭho magadhe nāḷi-dvayataṇḍulasādhitaṃ;</gatha>
    <gatha type="last">Gaṇhāti odanaṃ sūpaṃ, byañjanañca tadūpiyaṃ.</gatha>
    <hangnum nr="62"/>
    <gatha type="1"> Majjhimo tassupaḍḍhova, tatopaḍḍhova omako;</gatha>
    <gatha type="last">Ukkaṭṭhato ca ukkaṭṭho, apatto omakomako.</gatha>
    <hangnum nr="63"/>
    <gatha type="1"> Atirekapatto dhāreyyo, dasāhaparamaṃ sako;</gatha>
    <gatha type="last">Kappo nissaggiyo hoti, tasmiṃ kāletināmite.</gatha>
    <hangnum nr="64"/>
    <gatha type="1"> Acchedadānagāhehi, vibbhamā maraṇuddhaṭā;</gatha>
    <gatha type="last">Liṅgasikkhāhi chiddena, pattādhiṭṭhānamujjhati.</gatha>
    <hangnum nr="65"/>
    <gatha type="1"> Pattaṃ na paṭisāmeyya, sodakaṃ na ca otape;</gatha>
    <gatha type="last">Uṇhe na nidahe bhumyā, na ṭhape no ca laggaye.</gatha>
    <hangnum nr="66"/>
    <gatha type="1"> Miḍḍhante paribhaṇḍante, aṅke vā ātapattake;</gatha>
    <gatha type="last">Pādesu mañcapīṭhe vā, ṭhapetuṃ na ca kappati.</gatha>
    <hangnum nr="67"/>
    <gatha type="1"> Na nīhareyya ucchiṭṭho-dakañca calakaṭṭhikaṃ;</gatha>
    <gatha type="last">Pattena pattahattho vā, kavāṭaṃ na paṇāmaye.</gatha>
    <hangnum nr="68"/>
    <gatha type="1"> Bhūmiādhārake  dārudaṇḍādhāre susajjite;</gatha>
    <gatha type="last">Duve patte ṭhapeyyekaṃ, nikkujjitvāna bhūmiyaṃ.</gatha>
    <hangnum nr="69"/>
    <gatha type="1"> Dārurūpiyasovaṇṇa-maṇiveḷuriyāmayā ;</gatha>
    <gatha type="last">Kaṃsakācatipusīsaphalikātambalohajā.</gatha>
    <hangnum nr="70"/>
    <gatha type="1"> Chavasīsamayo cāpi, ghaṭītumbakaṭāhajā;</gatha>
    <gatha type="last">Pattā akappiyā sabbe, vuttā dukkaṭavatthukāti.</gatha>
    <subhead>6. Thālakaniddeso</subhead>
    <paragraph>Thālakā cāti –</paragraph>
    <hangnum nr="71"/>
    <gatha type="1"> Kappiyā thālakā tisso, tambāyomattikāmayā;</gatha>
    <gatha type="last">Dārusovaṇṇarajatamaṇiveḷuriyāmayā.</gatha>
    <hangnum nr="72"/>
    <gatha type="1"> Akappā phalikākācakaṃsajā gihisantakā;</gatha>
    <gatha type="last">Saṅghikā kappiyā tumbaghaṭijā tāvakālikāti.</gatha>
    <subhead>7. Pavāraṇāniddeso</subhead>
    <paragraph>Pavāraṇāti –</paragraph>
    <hangnum nr="73"/>
    <gatha type="1"> Yenīriyāpathenāyaṃ, bhuñjamāno pavārito;</gatha>
    <gatha type="last">Tato aññena bhuñjeyya, pācittinatirittakaṃ.</gatha>
    <hangnum nr="74"/>
    <gatha type="1"> Asanaṃ bhojanañceva, abhihāro samīpatā;</gatha>
    <gatha type="last">Kāyavācāpaṭikkhepo, pañcaaṅgā pavāraṇā.</gatha>
    <hangnum nr="75"/>
    <gatha type="1"> Odano  sattu kummāso, maccho maṃsañca bhojanaṃ;</gatha>
    <gatha type="2">Sāli vīhi yavo kaṅgu, kudrūsavaragodhumā;</gatha>
    <gatha type="last">Sattannamesaṃ dhaññānaṃ, odano bhojjayāgu ca.</gatha>
    <hangnum nr="76"/>
    <gatha type="1"> Sāmākāditiṇaṃ kudrūsake varakacorako;</gatha>
    <gatha type="last">Varake sāliyañceva, nīvāro saṅgahaṃ gato.</gatha>
    <hangnum nr="77"/>
    <gatha type="1"> Bhaṭṭhadhaññamayo sattu, kummāso yavasambhavo;</gatha>
    <gatha type="last">Maṃso ca kappiyo vutto, maccho udakasambhavo.</gatha>
    <hangnum nr="78"/>
    <gatha type="1"> Bhuñjanto  bhojanaṃ kappa-makappaṃ vā nisedhayaṃ;</gatha>
    <gatha type="last">Pavāreyyābhihaṭaṃ kappaṃ, tannāmena imanti vā.</gatha>
    <hangnum nr="79"/>
    <gatha type="1"> Lājā taṃsattubhattāni, goraso suddhakhajjako;</gatha>
    <gatha type="last">Taṇḍulā bhaṭṭhapiṭṭhañca, puthukā veḷuādinaṃ.</gatha>
    <hangnum nr="80"/>
    <gatha type="1"> Bhattaṃ vuttāvasesānaṃ, rasayāgu rasopi ca;</gatha>
    <gatha type="last">Suddhayāguphalādīni, na janenti pavāraṇaṃ.</gatha>
    <hangnum nr="81"/>
    <gatha type="1"> Pavāritena vuṭṭhāya, abhuttena ca bhojanaṃ;</gatha>
    <gatha type="last">Atirittaṃ na kātabbaṃ, yena yaṃ vā pure kataṃ.</gatha>
    <hangnum nr="82"/>
    <gatha type="1"> Kappiyaṃ gahitañcevu-ccāritaṃ hatthapāsagaṃ;</gatha>
    <gatha type="last">Atirittaṃ karontevaṃ, ‘‘alameta’’nti bhāsatu.</gatha>
    <hangnum nr="83"/>
    <gatha type="1"> Na karenupasampanna-hatthagaṃ pesayitvāpi;</gatha>
    <gatha type="last">Kāretuṃ labbhate sabbo, bhuñjituṃ tamakārakoti.</gatha>
    <subhead>8. Kālikaniddeso</subhead>
    <paragraph>Kālikācāti –</paragraph>
    <hangnum nr="84"/>
    <gatha type="1"> Paṭiggahitā cattāro, kālikā yāvakālikaṃ;</gatha>
    <gatha type="last">Yāmakālikaṃ sattāha-kālikaṃ yāvajīvikaṃ.</gatha>
    <hangnum nr="85"/>
    <gatha type="1"> Piṭṭhaṃ mūlaṃ phalaṃ khajjaṃ, goraso dhaññabhojanaṃ;</gatha>
    <gatha type="last">Yāgusūpappabhutayo, hontete yāvakālikā.</gatha>
    <hangnum nr="86"/>
    <gatha type="1"> Madhumuddikasālūka-cocamocambajambujaṃ;</gatha>
    <gatha type="last">Phārusaṃ naggisantattaṃ, pānakaṃ yāmakālikaṃ.</gatha>
    <hangnum nr="87"/>
    <gatha type="1"> Sānulomāni dhaññāni, ṭhapetvā phalajo raso;</gatha>
    <gatha type="last">Madhūkapupphamaññatra, sabbo puppharasopi ca.</gatha>
    <hangnum nr="88"/>
    <gatha type="1"> Sabbapattaraso ceva, ṭhapetvā pakkaḍākajaṃ;</gatha>
    <gatha type="last">Sītodamadditodicca-pāko vā yāmakāliko.</gatha>
    <hangnum nr="89"/>
    <gatha type="1"> Sappinonītatelāni , madhuphāṇitameva ca;</gatha>
    <gatha type="last">Sattāhakālikā sappi, yesaṃ maṃsamavāritaṃ.</gatha>
    <hangnum nr="90"/>
    <gatha type="1"> Telaṃ tilavaseraṇḍa-madhusāsapasambhavaṃ;</gatha>
    <gatha type="2">Khuddābhamaramadhukari-makkhikāhi kataṃ madhu;</gatha>
    <gatha type="last">Rasādiucchuvikati, pakkāpakkā ca phāṇitaṃ.</gatha>
    <hangnum nr="91"/>
    <gatha type="1"> Savatthupakkā sāmaṃ vā, vasā kāle amānusā;</gatha>
    <gatha type="last">Aññesaṃ na pace vatthuṃ, yāvakālikavatthunaṃ.</gatha>
    <hangnum nr="92"/>
    <gatha type="1"> Haliddiṃ  siṅgiverañca, vacattaṃ lasuṇaṃ vacā;</gatha>
    <gatha type="2">Usīraṃ bhaddamuttañcātivisā kaṭurohiṇī;</gatha>
    <gatha type="last">Pañcamūlādikañcāpi, mūlaṃ taṃ yāvajīvikaṃ.</gatha>
    <hangnum nr="93"/>
    <gatha type="1"> Biḷaṅgaṃ maricaṃ goṭṭha-phalaṃ pipphali rājikā;</gatha>
    <gatha type="last">Tiphaleraṇḍakādīnaṃ, phalaṃ taṃ yāvajīvikaṃ.</gatha>
    <hangnum nr="94"/>
    <gatha type="1"> Kappāsanimbakuṭajapaṭolasulasādinaṃ;</gatha>
    <gatha type="last">Sūpeyyapaṇṇaṃ vajjetvā, paṇṇaṃ taṃ yāvajīvikaṃ.</gatha>
    <hangnum nr="95"/>
    <gatha type="1"> Ṭhapetvā ucchuniyyāsaṃ,</gatha>
    <gatha type="2">Sarasaṃ ucchujaṃ tacaṃ;</gatha>
    <gatha type="3">Niyyāso ca taco sabbo,</gatha>
    <gatha type="last">Loṇaṃ lohaṃ silā tathā.</gatha>
    <hangnum nr="96"/>
    <gatha type="1"> Suddhasitthañca sevālo, yañca kiñci sujhāpitaṃ;</gatha>
    <gatha type="last">Vikaṭādippabhedañca, ñātabbaṃ yāvajīvikaṃ.</gatha>
    <hangnum nr="97"/>
    <gatha type="1"> Mūlaṃ sāraṃ taco pheggu, paṇṇaṃ pupphaṃ phalaṃ latā;</gatha>
    <gatha type="last">Āhārattha masādhentaṃ, sabbaṃ taṃ yāvajīvikaṃ.</gatha>
    <hangnum nr="98"/>
    <gatha type="1"> Sabbakālikasambhogo, kāle sabbassa kappati;</gatha>
    <gatha type="last">Sati paccaye vikāle, kappate kālikattayaṃ.</gatha>
    <hangnum nr="99"/>
    <gatha type="1"> Kālayāmamatikkantā , pācittiṃ janayantubho;</gatha>
    <gatha type="last">Janayanti ubhopete, antovutthañca sannidhiṃ.</gatha>
    <hangnum nr="100"/>
    <gatha type="1"> Sattāhakālike  satta, ahāni atināmite;</gatha>
    <gatha type="last">Pācitti pāḷināruḷhe, sappiādimhi dukkaṭaṃ.</gatha>
    <hangnum nr="101"/>
    <gatha type="1"> Nissaṭṭhaladdhaṃ makkheyya, naṅgaṃ najjhohareyya ca;</gatha>
    <gatha type="2">Vikappentassa sattāhe, sāmaṇerassadhiṭṭhato;</gatha>
    <gatha type="last">Makkhanādiñca nāpatti, aññassa dadatopi ca.</gatha>
    <hangnum nr="102"/>
    <gatha type="1"> Yāvakālikaādīni, saṃsaṭṭhāni sahattanā;</gatha>
    <gatha type="last">Gāhāpayanti sabbhāvaṃ, tasmā evamudīritaṃ.</gatha>
    <hangnum nr="103"/>
    <gatha type="1"> Pure paṭiggahitañca, sattāhaṃ yāvajīvikaṃ;</gatha>
    <gatha type="last">Sesakālikasammissaṃ, pācitti paribhuñjato.</gatha>
    <hangnum nr="104"/>
    <gatha type="1"> Yāvakālikasammissaṃ, itaraṃ kālikattayaṃ;</gatha>
    <gatha type="last">Paṭiggahitaṃ tadahu, tadaheva ca bhuñjaye.</gatha>
    <hangnum nr="105"/>
    <gatha type="1"> Yāmakālikasammissaṃ, sesamevaṃ vijāniyaṃ;</gatha>
    <gatha type="last">Sattāhakālikamissañca, sattāhaṃ kappatetaranti.</gatha>
    <subhead>9. Paṭiggāhaniddeso</subhead>
    <paragraph>Paṭiggāhoti –</paragraph>
    <hangnum nr="106"/>
    <gatha type="1"> Dātukāmābhihāro ca, hatthapāseraṇakkhamaṃ;</gatha>
    <gatha type="last">Tidhā dente dvidhā gāho, pañcaṅgevaṃ paṭiggaho.</gatha>
    <hangnum nr="107"/>
    <gatha type="1"> Asaṃhāriye tatthajāte, sukhume ciñcaādinaṃ;</gatha>
    <gatha type="last">Paṇṇe vāsayhabhāre ca, paṭiggāho na rūhati.</gatha>
    <hangnum nr="108"/>
    <gatha type="1"> Sikkhāmaraṇaliṅgehi, anapekkhavisaggato;</gatha>
    <gatha type="last">Acchedānupasampanna-dānā gāhopasammati.</gatha>
    <hangnum nr="109"/>
    <gatha type="1"> Appaṭiggahitaṃ  sabbaṃ, pācitti paribhuñjato;</gatha>
    <gatha type="last">Suddhañca nātibahalaṃ, kappate udakaṃ tathā.</gatha>
    <hangnum nr="110"/>
    <gatha type="1"> Aṅgalaggamavicchinnaṃ, dantakkhikaṇṇagūthakaṃ;</gatha>
    <gatha type="last">Loṇassukheḷasiṅghāṇi-semhamuttakarīsakaṃ.</gatha>
    <hangnum nr="111"/>
    <gatha type="1"> Gūthamattikamuttāni, chārikañca tathāvidhe;</gatha>
    <gatha type="last">Sāmaṃ gahetvā seveyya, asante kappakārake.</gatha>
    <hangnum nr="112"/>
    <gatha type="1"> Durūpaciṇṇe rajokiṇṇe, athuggahappaṭiggahe;</gatha>
    <gatha type="last">Antovutthe sayaṃpakke, antopakke ca dukkaṭanti.</gatha>
    <subhead>10. Akappiyamaṃsaniddeso</subhead>
    <paragraph>Maṃsesu ca akappiyanti –</paragraph>
    <hangnum nr="113"/>
    <gatha type="1"> Manussahatthiassānaṃ, maṃsaṃ sunakhadīpinaṃ;</gatha>
    <gatha type="last">Sīhabyagghataracchānaṃ, acchassa uragassa ca.</gatha>
    <hangnum nr="114"/>
    <gatha type="1"> Uddissakatamaṃsañca, yañca appaṭivekkhitaṃ;</gatha>
    <gatha type="last">Thullaccayaṃ manussānaṃ, maṃse sesesu dukkaṭaṃ.</gatha>
    <hangnum nr="115"/>
    <gatha type="1"> Aṭṭhīpi lohitaṃ cammaṃ, lomamesaṃ na kappati;</gatha>
    <gatha type="last">Sacittakaṃva uddissa-kataṃ sesā acittakāti.</gatha>
    <subhead>11. Nissaggiyaniddeso</subhead>
    <paragraph>Nissaggiyānīti  –</paragraph>
    <hangnum nr="116"/>
    <gatha type="1"> Arūpiyaṃ rūpiyena, rūpiyaṃ itarena ca;</gatha>
    <gatha type="last">Rūpiyaṃ parivatteyya, nissaggi idha rūpiyaṃ.</gatha>
    <hangnum nr="117"/>
    <gatha type="1"> Kahāpaṇo sajjhu siṅgī, vohārūpagamāsakaṃ;</gatha>
    <gatha type="last">Vatthamuttādi itaraṃ, kappaṃ dukkaṭavatthu ca.</gatha>
    <hangnum nr="118"/>
    <gatha type="1"> ‘‘Imaṃ  gahetvā bhutvā vā, imaṃ dehi karānaya;</gatha>
    <gatha type="last">Demi vā’’ti samāpanne, nissaggi kayavikkaye.</gatha>
    <hangnum nr="119"/>
    <gatha type="1"> Attano aññato lābhaṃ, saṅghassaññassa vā nataṃ;</gatha>
    <gatha type="last">Pariṇāmeyya nissaggi, pācitti cāpi dukkaṭaṃ.</gatha>
    <hangnum nr="120"/>
    <gatha type="1"> Anissajjitvā nissaggiṃ, paribhuñje na deyya vā;</gatha>
    <gatha type="last">Nissaṭṭhaṃ sakasaññāya, dukkaṭaṃ aññathetaranti.</gatha>
    <subhead>12. Pācittiyaniddeso</subhead>
    <paragraph>Pācittīti –</paragraph>
    <hangnum nr="121"/>
    <gatha type="1"> Musāvādomasāvāde, pesuññaharaṇe tathā;</gatha>
    <gatha type="last">Padasodhammasāgāre, ujjhāpanakakhīyane.</gatha>
    <hangnum nr="122"/>
    <gatha type="1"> Talasattianādarakukkuccuppādanesu ca;</gatha>
    <gatha type="last">Gāmappavesanāpucchā, bhojane ca paramparā.</gatha>
    <hangnum nr="123"/>
    <gatha type="1"> Anuddharitvā  gamane, seyyaṃ senāsanāni vā;</gatha>
    <gatha type="last">Itthiyāddhānagamane, ekekāya nisīdane.</gatha>
    <hangnum nr="124"/>
    <gatha type="1"> Bhīsāpanākoṭanaaññavāde,</gatha>
    <gatha type="2">Vihesaduṭṭhullapakāsachāde;</gatha>
    <gatha type="3">Hāsodake nicchubhane vihārā,</gatha>
    <gatha type="last">Pācitti vuttānupakhajjasayaneti.</gatha>
    <subhead>13. Samaṇakappaniddeso</subhead>
    <paragraph>Samaṇakappāti –</paragraph>
    <hangnum nr="125"/>
    <gatha type="1"> Bhūtagāmasamārambhe, pācitti katakappiyaṃ;</gatha>
    <gatha type="last">Nakhena vāggisatthehi, bhave samaṇakappiyaṃ.</gatha>
    <hangnum nr="126"/>
    <gatha type="1"> Sa mūlakhandhabījagga-phaḷubījappabhāvito;</gatha>
    <gatha type="last">Ārambhe dukkaṭaṃ bījaṃ, bhūtagāmaviyojitaṃ.</gatha>
    <hangnum nr="127"/>
    <gatha type="1"> Nibbaṭṭabījaṃ  nobīja-makatañcāpi kappati;</gatha>
    <gatha type="last">Kaṭāhabaddhabījāni, bahiddhā vāpi kāraye.</gatha>
    <hangnum nr="128"/>
    <gatha type="1"> Ekābaddhesu bījesu, bhājane vāpi bhūmiyaṃ;</gatha>
    <gatha type="last">Kate ca kappiyekasmiṃ, sabbesveva kataṃ bhave.</gatha>
    <hangnum nr="129"/>
    <gatha type="1"> Nikkhitte kappiyaṃ katvā, mūlapaṇṇāni jāyaruṃ;</gatha>
    <gatha type="last">Kappiyaṃ puna kāreyya, bhūtagāmo hi so tadā.</gatha>
    <hangnum nr="130"/>
    <gatha type="1"> Sapaṇṇo  vā apaṇṇo vā, sevālodakasambhavo;</gatha>
    <gatha type="2">Cetiyādīsu sevālo, nibbaṭṭadvattipattako;</gatha>
    <gatha type="last">Bhūtagāmova bījampi, mūlapaṇṇe viniggate.</gatha>
    <hangnum nr="131"/>
    <gatha type="1"> Ghaṭādipiṭṭhe sevālo, makuḷaṃ ahichattakaṃ;</gatha>
    <gatha type="last">Dukkaṭasseva vatthūni, phullamabyavahārikaṃ.</gatha>
    <hangnum nr="132"/>
    <gatha type="1"> Lākhāniyyāsachattāni, allarukkhe vikopiya;</gatha>
    <gatha type="last">Gaṇhato tattha pācitti, chindato vāpi akkharaṃ.</gatha>
    <hangnum nr="133"/>
    <gatha type="1"> Pīḷetuṃ nāḷikerādiṃ, dārumakkaṭakādinā;</gatha>
    <gatha type="last">Chindituṃ gaṇṭhikaṃ kātuṃ, tiṇādiṃ na ca kappati.</gatha>
    <hangnum nr="134"/>
    <gatha type="1"> Bhūtagāmaṃ va bījaṃ vā, chinda bhindocināhi vā;</gatha>
    <gatha type="last">Phālehi vijjha paca vā, niyametvā na bhāsaye.</gatha>
    <hangnum nr="135"/>
    <gatha type="1"> Imaṃ karohi kappiyaṃ, imaṃ gaṇhedamāhara;</gatha>
    <gatha type="last">Imaṃ dehi imaṃ sodhehevaṃ vaṭṭati bhāsitunti.</gatha>
    <subhead>14. Bhūminiddeso</subhead>
    <paragraph>Bhūmiyoti –</paragraph>
    <hangnum nr="136"/>
    <gatha type="1"> Sammutussāvanantā ca, gonisādī gahāpati;</gatha>
    <gatha type="last">Kappiyā bhūmiyo yāsu, vutthaṃ pakkañca kappati.</gatha>
    <hangnum nr="137"/>
    <gatha type="1"> Vāsatthāya  kate gehe, saṅghike vekasantake;</gatha>
    <gatha type="last">Kappiyā kuṭi laddhabbā, sahaseyyappahonake.</gatha>
    <hangnum nr="138"/>
    <gatha type="1"> Gehe  saṅghassa vekassa, karamānevamīrayaṃ;</gatha>
    <gatha type="2">Paṭhamiṭṭhakathambhādiṃ, ṭhapeyyussāvanantikā;</gatha>
    <gatha type="last">‘‘Kappiyakuṭiṃ karoma, kappiyakuṭiṃ karomā’’ti.</gatha>
    <hangnum nr="139"/>
    <gatha type="1"> Yebhuyyenāparikkhitto, ārāmo sakalopi vā;</gatha>
    <gatha type="last">Vuccate ‘‘gonisādī’’ti, sammutī saṅghasammatā.</gatha>
    <hangnum nr="140"/>
    <gatha type="1"> Bhikkhuṃ ṭhapetvā aññehi, dinno tesaṃva santako;</gatha>
    <gatha type="last">Atthāya kappakuṭiyā, geho gahapatī mato.</gatha>
    <hangnum nr="141"/>
    <gatha type="1"> Akappakuṭiyā vutthasappiādīhi missitaṃ;</gatha>
    <gatha type="last">Vajeyya antovutthattaṃ, purimaṃ kālikadvayaṃ.</gatha>
    <hangnum nr="142"/>
    <gatha type="1"> Teheva bhikkhunā pakkaṃ, kappate yāvajīvikaṃ;</gatha>
    <gatha type="last">Nirāmisaṃva sattāhaṃ, sāmise sāmapākatā.</gatha>
    <hangnum nr="143"/>
    <gatha type="1"> Ussāvanantikā yehi, thambhādīhi adhiṭṭhitā;</gatha>
    <gatha type="last">Tesuyevāpanītesu, tadaññesupi tiṭṭhati.</gatha>
    <hangnum nr="144"/>
    <gatha type="1"> Sabbesu apanītesu, bhave jahitavatthukā;</gatha>
    <gatha type="last">Gonisādī parikkhitte, sesā chadanavibbhamāti.</gatha>
    <subhead>15. Upajjhācariyavattaniddeso</subhead>
    <paragraph>Upajjhācariyavattānīti –</paragraph>
    <hangnum nr="145"/>
    <gatha type="1"> Nissāyupajjhācariye, vasamāno supesalo;</gatha>
    <gatha type="last">Dantakaṭṭhāsanaṃ toyaṃ, yāguṃ kāle dade sadā.</gatha>
    <hangnum nr="146"/>
    <gatha type="1"> Patte vattaṃ care gāma-ppavese gamanāgame;</gatha>
    <gatha type="last">Āsane pādapīṭhe ca, kathalopāhanacīvare.</gatha>
    <hangnum nr="147"/>
    <gatha type="1"> Paribhojanīyapānīya-vaccappassāvaṭhānisu ;</gatha>
    <gatha type="last">Vihārasodhane vattaṃ, puna paññāpane tathā.</gatha>
    <hangnum nr="148"/>
    <gatha type="1"> Na  papphoṭeyya sodhento, paṭivāte ca saṅgaṇe;</gatha>
    <gatha type="last">Vihāraṃ bhikkhu pānīya-sāmantā sayanāsanaṃ.</gatha>
    <hangnum nr="149"/>
    <gatha type="1"> Nhāne nhātassa kātabbe, raṅgapāke ca dhovane;</gatha>
    <gatha type="last">Sibbane cīvare theve, rajanto na vaje ṭhite.</gatha>
    <hangnum nr="150"/>
    <gatha type="1"> Ekaccassa anāpucchā, pattaṃ vā cīvarāni vā;</gatha>
    <gatha type="last">Na dadeyya na gaṇheyya, parikkhārañca kiñcanaṃ.</gatha>
    <hangnum nr="151"/>
    <gatha type="1"> Ekaccaṃ pacchato kātuṃ, gantuṃ vā tassa pacchato;</gatha>
    <gatha type="last">Piṇḍapātañca ninnetuṃ, nīharāpetumattano.</gatha>
    <hangnum nr="152"/>
    <gatha type="1"> Kiccayaṃ parikammaṃ vā, kesacchedañca attano;</gatha>
    <gatha type="last">Kārāpetuṃ va kātuṃ vā, anāpucchā na vaṭṭati.</gatha>
    <hangnum nr="153"/>
    <gatha type="1"> Gāmaṃ susānaṃ nissīmaṃ, disaṃ vā gantumicchato;</gatha>
    <gatha type="last">Attano kiccayaṃ vāpi, anāpucchā na vaṭṭati.</gatha>
    <hangnum nr="154"/>
    <gatha type="1"> Uppannaṃ aratiṃ diṭṭhiṃ, kukkuccaṃ vā vinodaye;</gatha>
    <gatha type="last">Kareyya vāpi ussukkaṃ, saṅghāyattesu kammasu.</gatha>
    <hangnum nr="155"/>
    <gatha type="1"> Gilānesu upaṭṭheyya, vuṭṭhānaṃ nesamāgame;</gatha>
    <gatha type="last">Vattabhedena sabbattha, anādarena dukkaṭanti.</gatha>
    <subhead>16. Vaccapassāvaṭṭhānikaniddeso</subhead>
    <paragraph>Vaccapassāvaṭṭhānikanti  –</paragraph>
    <hangnum nr="156"/>
    <gatha type="1"> Na kareyya yathāvuḍḍhaṃ, vaccaṃ yātānupubbiyā;</gatha>
    <gatha type="last">Vaccapassāvakuṭiyo, nhānatitthañca labbhati.</gatha>
    <hangnum nr="157"/>
    <gatha type="1"> Paviseyyubbhajitvā no, sahasā paviseyya ca;</gatha>
    <gatha type="last">Ukkāsitvāvubbhajeyya, pādukāsveva saṇṭhito.</gatha>
    <hangnum nr="158"/>
    <gatha type="1"> Na  kare nitthunaṃ vaccaṃ, dantakaṭṭhañca khādayaṃ;</gatha>
    <gatha type="last">Vaccapassāvadoṇīnaṃ, na kareyyubhayaṃ bahi.</gatha>
    <hangnum nr="159"/>
    <gatha type="1"> Kūpe kaṭṭhaṃ na pāteyya, kheḷaṃ passāvadoṇiyā;</gatha>
    <gatha type="last">Nāvalekheyya pharuse-nuhatañcāpi dhovaye.</gatha>
    <hangnum nr="160"/>
    <gatha type="1"> Na nikkhameyya sahasā-vubbhajitvā na nikkhame;</gatha>
    <gatha type="last">Capu capu nācameyya, uklāpañca visodhayeti.</gatha>
    <subhead>17. Āpucchakaraṇaniddeso</subhead>
    <paragraph>Āpucchakaraṇanti –</paragraph>
    <hangnum nr="161"/>
    <gatha type="1"> Anajjhiṭṭhova therena, pātimokkhaṃ na uddise;</gatha>
    <gatha type="last">Dhammaṃ na kathaye pañhaṃ, na pucche na ca vissaje.</gatha>
    <hangnum nr="162"/>
    <gatha type="1"> Āpucchitvā kathentassa, puna vuḍḍhatarāgame;</gatha>
    <gatha type="last">Puna āpucchanaṃ natthi, bhattagge cānumodato.</gatha>
    <hangnum nr="163"/>
    <gatha type="1"> Vasanto  ca anāpucchā, vuḍḍhenekavihārake;</gatha>
    <gatha type="last">Na sajjhāyeyya uddesaṃ, paripucchañca no dade.</gatha>
    <hangnum nr="164"/>
    <gatha type="1"> Dhammaṃ na bhāsaye dīpaṃ, na kare na ca vijjhape;</gatha>
    <gatha type="last">Vātapānaṃ kavāṭaṃ vā, vivareyya thakeyya ca.</gatha>
    <hangnum nr="165"/>
    <gatha type="1"> Caṅkame caṅkamantopi, vuḍḍhena parivattaye;</gatha>
    <gatha type="last">Yena vuḍḍho sa saṅghāṭi-kaṇṇenenaṃ na ghaṭṭayeti.</gatha>
    <subhead>18. Nagganiddeso</subhead>
    <paragraph>Naggoti –</paragraph>
    <hangnum nr="166"/>
    <gatha type="1"> Naggo maggaṃ vaje bhuñje, pive khāde na sāyaye;</gatha>
    <gatha type="last">Na gaṇhe na dade neva, vande vandāpayeyya vā.</gatha>
    <hangnum nr="167"/>
    <gatha type="1"> Parikammaṃ na kāreyya, na kare paṭichādisu;</gatha>
    <gatha type="last">Parikamme duve vattha-cchādi sabbattha kappiyāti.</gatha>
    <subhead>19. Nhānakappaniddeso</subhead>
    <paragraph>Nhānakappoti  –</paragraph>
    <hangnum nr="168"/>
    <gatha type="1"> Na ca nhāyeyya therānaṃ, puratopari vā tathā;</gatha>
    <gatha type="last">Dadeyya otarantānaṃ, maggamuttaramānako.</gatha>
    <hangnum nr="169"/>
    <gatha type="1"> Kuṭṭatthambhataruṭṭāne, nhāyamāno na ghaṃsaye;</gatha>
    <gatha type="last">Kāyaṃ gandhabbahatthena, kuruvindakasuttiyā.</gatha>
    <hangnum nr="170"/>
    <gatha type="1"> Mallakenāññamaññaṃ  vā, sarīrena na ghaṃsaye;</gatha>
    <gatha type="last">Kapāliṭṭhakakhaṇḍāni, vatthavaṭṭi ca vaṭṭati.</gatha>
    <hangnum nr="171"/>
    <gatha type="1"> Sabbesaṃ puthupāṇī cā-kallassākatamallakaṃ;</gatha>
    <gatha type="last">Pāsāṇapheṇakathalā, kappanti pādaghaṃsaneti.</gatha>
    <subhead>20. Avandiyaniddeso</subhead>
    <paragraph>Avandiyoti –</paragraph>
    <hangnum nr="172"/>
    <gatha type="1"> Ukkhittānupasampanna-nānāsaṃvāsaitthiyo;</gatha>
    <gatha type="last">Navo ca garukaṭṭho ca, paṇḍako ca avandiyāti.</gatha>
    <subhead>21. Cammaniddeso</subhead>
    <paragraph>Cammanti –</paragraph>
    <hangnum nr="173"/>
    <gatha type="1"> Migājeḷakacammāni, kappanti paribhuñjituṃ;</gatha>
    <gatha type="last">Rohiteṇipasadā ca, kuruṅgā migajātikā.</gatha>
    <hangnum nr="174"/>
    <gatha type="1"> Anuññātattayā aññaṃ, cammaṃ dukkaṭavatthukaṃ;</gatha>
    <gatha type="last">Thavikopāhane cammaṃ, sabbaṃ kappatimānusanti.</gatha>
    <subhead>22. Upāhananiddeso</subhead>
    <paragraph>Upāhanā cevāti –</paragraph>
    <hangnum nr="175"/>
    <gatha type="1"> Majjhadese na kappanti, gaṇaṅgaṇūpāhanā navā;</gatha>
    <gatha type="last">Sabbassa kappantārāme, sabbatthākallakassa ca.</gatha>
    <hangnum nr="176"/>
    <gatha type="1"> Sabbanīlakaodātapītalohitakaṇhakā ;</gatha>
    <gatha type="last">Mahāraṅgamahānāma-raṅgarattā cupāhanā.</gatha>
    <hangnum nr="177"/>
    <gatha type="1"> Sabbamañjeṭṭhikā citrā, nīlapītādivaddhikā;</gatha>
    <gatha type="last">Tittirapattikā meṇḍa-ajavisāṇavaddhikā.</gatha>
    <hangnum nr="178"/>
    <gatha type="1"> Khallabaddhā puṭabaddhā, tūlapuṇṇā cupāhanā;</gatha>
    <gatha type="last">Pāliguṇṭhimakā mora-piñchena parisibbitā.</gatha>
    <hangnum nr="179"/>
    <gatha type="1"> Vicchikāḷikatā sīhabyagghuddājinadīpinaṃ;</gatha>
    <gatha type="2">Majjārakāḷakolūkacammehi ca parikkhaṭā;</gatha>
    <gatha type="last">Pādukā saṅkamanīyā, koci dhāreyya dukkaṭaṃ.</gatha>
    <hangnum nr="180"/>
    <gatha type="1"> Nīlādivaṇṇaṃ sakalaṃ, puñchitvā vekadesakaṃ;</gatha>
    <gatha type="last">Upāhanā vaḷañjeyya, hāretvā khallakādikanti.</gatha>
    <subhead>23. Anolokiyaniddeso</subhead>
    <paragraph>Anolokiyanti –</paragraph>
    <hangnum nr="181"/>
    <gatha type="1"> Sāratto itthiyā yoniṃ, mukhaṃ vā bhikkhadāyiyā;</gatha>
    <gatha type="2">Parassa pattamujjhānasaññī vā attano mukhaṃ;</gatha>
    <gatha type="last">Ādāsodakapatte vā, olokeyyassa dukkaṭanti.</gatha>
    <subhead>24. Añjanīniddeso</subhead>
    <paragraph>Añjanīti  –</paragraph>
    <hangnum nr="182"/>
    <gatha type="1"> Vaṭṭāṭṭhasoḷasaṃsā vā, maṭṭhā vaṭṭati añjanī;</gatha>
    <gatha type="last">Tissopi mūle gīvāyaṃ, lekhā ekāva bandhituṃ.</gatha>
    <hangnum nr="183"/>
    <gatha type="1"> Yaṃ kiñci rūpaṃ mālādikammaṃ makaradantakaṃ;</gatha>
    <gatha type="last">Gomuttakaḍḍhacandādi-vikāraṃ nettha vaṭṭati.</gatha>
    <hangnum nr="184"/>
    <gatha type="1"> Labbhekavaṇṇasuttena, sibbituṃ thavikā tathā;</gatha>
    <gatha type="last">Sipāṭi kuñcikākoso, salākāpi acittakā.</gatha>
    <hangnum nr="185"/>
    <gatha type="1"> Saṅkhanābhivisāṇaṭṭhi-naḷadantamayā  tathā;</gatha>
    <gatha type="last">Phalakaṭṭhamayā veḷu-lākhālohamayāpi ca.</gatha>
    <hangnum nr="186"/>
    <gatha type="1"> Añjaniyo salākāyo, dhūmanettā ca labbhare;</gatha>
    <gatha type="last">Tathā satthakadaṇḍāni, natthudānā ca tammayāti.</gatha>
    <subhead>25. Akappiyasayananiddeso</subhead>
    <paragraph>Akappiyasayanānīti –</paragraph>
    <hangnum nr="187"/>
    <gatha type="1"> Āsandī tūlī pallaṅko, paṭikaṃ gonacittakaṃ;</gatha>
    <gatha type="last">Paṭalī vikatī udda-lomī ekantalomikā.</gatha>
    <hangnum nr="188"/>
    <gatha type="1"> Kuttaṃ koseyyaṃ kaṭṭissaṃ, hatthiassarathattharā;</gatha>
    <gatha type="last">Jinappaveṇikadalī-migappavaraattharā.</gatha>
    <hangnum nr="189"/>
    <gatha type="1"> Salohitavitānañcu-bhatorattūpadhānakaṃ ;</gatha>
    <gatha type="last">Akappiyāni etāni, dukkaṭaṃ paribhuñjato.</gatha>
    <hangnum nr="190"/>
    <gatha type="1"> Āsandādittayā sese, labbhate gihisantake;</gatha>
    <gatha type="2">Dhammāsane ca bhattagge, ghare cāpi nisīdituṃ;</gatha>
    <gatha type="last">Bhūmattharaṇasaṅkhepe, sayituñcāpi kappati.</gatha>
    <hangnum nr="191"/>
    <gatha type="1"> Caturaṃsapīṭhā sattaṅgā, pañcaṅgā uccapādakā;</gatha>
    <gatha type="last">Tūlonaddhā ghareyeva, mañcapīṭhā nisīdituṃ.</gatha>
    <hangnum nr="192"/>
    <gatha type="1"> Coḷavākuṇṇapaṇṇānaṃ, tiṇānañceva pūritā;</gatha>
    <gatha type="last">Cīvaracchaviyo pañca, bhisī sabbattha kappiyā.</gatha>
    <hangnum nr="193"/>
    <gatha type="1"> Tūlattayaṃ bhisigabbho, lomāni migapakkhinaṃ;</gatha>
    <gatha type="last">Bimbohane anuññātaṃ, tūlavajjā masūrake.</gatha>
    <hangnum nr="194"/>
    <gatha type="1"> Manussalomamuṇṇāyaṃ, paṇṇe pupphaṃ tamālakaṃ;</gatha>
    <gatha type="last">Suddhaṃ na āsanañceva, labbhamappaṭivekkhitanti.</gatha>
    <subhead>26. Samānāsanikaniddeso</subhead>
    <paragraph>Samānāsanikopicāti –</paragraph>
    <hangnum nr="195"/>
    <gatha type="1"> Tivassantarānuññātaṃ, bhikkhūnamekamāsanaṃ;</gatha>
    <gatha type="last">Sattavassativassehi, pañcavasso nisīdituṃ.</gatha>
    <hangnum nr="196"/>
    <gatha type="1"> Ṭhapetvā paṇḍakaṃ itthiṃ, ubhatobyañjanaṃ muni;</gatha>
    <gatha type="last">Dīghāsane anuññāsi, sabbeheva nisīdituṃ.</gatha>
    <hangnum nr="197"/>
    <gatha type="1"> Antaṃ  dīghāsanaṃ tiṇṇaṃ, yaṃ pahoti nisīdituṃ;</gatha>
    <gatha type="last">Mañcake vāpi pīṭhe vā, dvinnaṃ labbhaṃ nisīditunti.</gatha>
    <subhead>27. Asaṃvāsikaniddeso</subhead>
    <paragraph>Asaṃvāsiko cāti –</paragraph>
    <hangnum nr="198"/>
    <gatha type="1"> Ukkhittonupasampanno, bhikkhunī chinnamūlako;</gatha>
    <gatha type="2">Nānāsaṃvāsanissīma-ṭṭhitavehāyasaṇṭhitā;</gatha>
    <gatha type="last">Ekādasa abhabbā ca, asaṃvāsāti dīpitāti.</gatha>
    <subhead>28. Kammaniddeso</subhead>
    <paragraph>Kammañcāti –</paragraph>
    <hangnum nr="199"/>
    <gatha type="1"> Vaggena adhammakammaṃ, samaggena adhammikaṃ;</gatha>
    <gatha type="2">Vaggena dhammakammañca, samaggena ca dhammikaṃ;</gatha>
    <gatha type="last">Catutthaṃyevānuññātaṃ, sesakammesu dukkaṭaṃ.</gatha>
    <hangnum nr="200"/>
    <gatha type="1"> Catuvaggo pañcavaggo, dasavīsativaggiko;</gatha>
    <gatha type="last">Tirekavīsativaggo, pañca saṅghā vibhāvitā.</gatha>
    <hangnum nr="201"/>
    <gatha type="1"> Catuvaggettha abbhānu-pasampadāpavāraṇā;</gatha>
    <gatha type="last">Pañcavaggo ca abbhānaṃ, majjhadesupasampadaṃ.</gatha>
    <hangnum nr="202"/>
    <gatha type="1"> Dasavaggo  ca abbhānaṃ, ṭhapetvā sabbakammiko;</gatha>
    <gatha type="last">Itaro sabbakammesu, kammappattoti dīpito.</gatha>
    <hangnum nr="203"/>
    <gatha type="1"> Catuvaggena  kattabbe, cattāro pakatattakā;</gatha>
    <gatha type="last">Kammappattā pare chandā-rahā sesepyayaṃ nayo.</gatha>
    <hangnum nr="204"/>
    <gatha type="1"> Catuvaggādikattabbaṃ, asaṃvāsakammāraha;</gatha>
    <gatha type="2">Garukaṭṭhesvaññataraṃ, katvāna gaṇapūrakaṃ;</gatha>
    <gatha type="last">Parivāsādikaṃ kammaṃ, kataṃ kuppañca dukkaṭaṃ.</gatha>
    <hangnum nr="205"/>
    <gatha type="1"> Adhammakammaṃ vāreyya, antarāye duve tayo;</gatha>
    <gatha type="last">Diṭṭhāvimekodhiṭṭhānaṃ, vārenteva tatodhikā.</gatha>
    <hangnum nr="206"/>
    <gatha type="1"> Kammārahā asaṃvāsā, khittacittadukhaṭṭitā;</gatha>
    <gatha type="last">Etesaṃ saṅghamajjhamhi, paṭikkhepo na ruhati.</gatha>
    <hangnum nr="207"/>
    <gatha type="1"> Pakatattekasīmaṭṭha-samasaṃvāsabhikkhuno;</gatha>
    <gatha type="last">Ārocentassantamaso-nantarassāpi rūhati.</gatha>
    <hangnum nr="208"/>
    <gatha type="1"> Kopetuṃ dhammikaṃ kammaṃ, paṭikkoseyya sammukhā;</gatha>
    <gatha type="last">Tirokkhā kāyasāmaggiṃ, chandaṃ no deyya dukkaṭanti.</gatha>
    <subhead>29. Micchājīvavivajjanāniddeso</subhead>
    <paragraph>Micchājīvavivajjanāti –</paragraph>
    <hangnum nr="209"/>
    <gatha type="1"> Dāruṃ veḷuṃ phalaṃ pupphaṃ, cuṇṇaṃ nhānamukhodakaṃ;</gatha>
    <gatha type="last">Mattikādantakaṭṭhādiṃ, na dade kulasaṅgahā.</gatha>
    <hangnum nr="210"/>
    <gatha type="1"> Pāribhaṭakatāmugga-sūpyatāvatthuvijjayā;</gatha>
    <gatha type="last">Paheṇadūtakammena, jaṅghapesaniyena vā.</gatha>
    <hangnum nr="211"/>
    <gatha type="1"> Anuppadānappaṭipiṇḍa-vejjakammena  vā pana;</gatha>
    <gatha type="last">Nāññena vāpi sambuddhappaṭikuṭṭhena jīvaye.</gatha>
    <hangnum nr="212"/>
    <gatha type="1"> Viññattinesanābhūtullapanākuhanādihi;</gatha>
    <gatha type="last">Kuladūsādinuppannapaccaye parivajjayeti.</gatha>
    <subhead>30. Vattaniddeso</subhead>
    <paragraph>Vattanti –</paragraph>
    <hangnum nr="213"/>
    <gatha type="1"> Āgantuko na ārāmaṃ, pavise saupāhano;</gatha>
    <gatha type="last">Sachattoguṇṭhito sīse, karitvā vāpi cīvaraṃ.</gatha>
    <hangnum nr="214"/>
    <gatha type="1"> Pānīyena na dhoveyya, pāde vuḍḍhatarepi ca;</gatha>
    <gatha type="last">Āvāsikebhivādeyya, puccheyya sayanāsanaṃ.</gatha>
    <hangnum nr="215"/>
    <gatha type="1"> Gamiko paṭisāmetvā, dārumattikabhaṇḍakaṃ;</gatha>
    <gatha type="last">Vihārañca thaketvāna, āpuccha sayanāsanaṃ.</gatha>
    <hangnum nr="216"/>
    <gatha type="1"> Āpucchitabbe asati, saṃgopetvāna sādhukaṃ;</gatha>
    <gatha type="last">Pakkameyyaññathā tassa, pakkantuṃ na ca kappati.</gatha>
    <hangnum nr="217"/>
    <gatha type="1"> Āvāsiko paññāpeyya, vuḍḍhāgantussa āsanaṃ;</gatha>
    <gatha type="last">Upanikkhipe pādoda-ppabhutiṃ pattacīvaraṃ.</gatha>
    <hangnum nr="218"/>
    <gatha type="1"> Paccuggantvāna gaṇheyya, pānīyena ca pucchaye;</gatha>
    <gatha type="last">Āgantukebhivādeyya, paññape sayanāsanaṃ.</gatha>
    <hangnum nr="219"/>
    <gatha type="1"> Ajjhāvutthamavutthaṃ  vā, gocarāgocaraṃ vade;</gatha>
    <gatha type="last">Vaccapassāvaṭhānāni, katikaṃ sekkhasammutiṃ.</gatha>
    <hangnum nr="220"/>
    <gatha type="1"> Pavesanikkhame kālaṃ, paribhojiyapāniyaṃ;</gatha>
    <gatha type="last">Nisinnova navakassa, etaṃ sabbaṃ samuddiseti.</gatha>
    <subhead>31. Vikappanāniddeso</subhead>
    <paragraph>Vikappanācevāti –</paragraph>
    <hangnum nr="221"/>
    <gatha type="1"> Sammukhā parammukhāti, duve vuttā vikappanā;</gatha>
    <gatha type="2">Sammukhāya vikappento, byattassekassa santike;</gatha>
    <gatha type="last">‘‘Imaṃ cīvaraṃ tuyhaṃ, vikappemī’’ti bhāsaye.</gatha>
    <hangnum nr="222"/>
    <gatha type="1"> Ettāvatā nidhetuṃva, kappatī na ca kappati;</gatha>
    <gatha type="last">Paribhogādikaṃ tena, appaccuddhaṭabhāvato.</gatha>
    <paragraph nr="223"> ‘‘Mayhaṃ santakaṃ paribhuñja vā vissajjehi vā yathāpaccayaṃ vā karohī’’ti –</paragraph>
    <gatha type="last">Tena paccuddhaṭeyeva, paribhogādi kappati.</gatha>
    <hangnum nr="224"/>
    <gatha type="1"> Aparā sammukhāvekā, bhikkhussekassa santike;</gatha>
    <gatha type="last">Gahetvā nāmamekassa, pañcannaṃ sahadhamminaṃ.</gatha>
    <paragraph nr="225"> ‘‘Imaṃ cīvaraṃ tissassa bhikkhuno, tissāya bhikkhuniyā, tissassa sāmaṇerassa, tissāya sāmaṇeriyā, tissāya sikkhamānāya vikappemī’’ti vattabbaṃ.</paragraph>
    <paragraph>Tena bhikkhunā ‘‘tissassa bhikkhuno, tissāya bhikkhuniyā, tissassa sāmaṇerassa , tissāya sāmaṇeriyā, tissāya sikkhamānāya santakaṃ paribhuñja vā vissajjehi vā yathāpaccayaṃ vā karohī’’ti vattabbaṃ.</paragraph>
    <hangnum nr="226"/>
    <gatha type="1"> Parammukhāvikappane-kassantikevamīraye;</gatha>
    <gatha type="last">‘‘Imaṃ cīvaraṃ tuyhaṃ vikappanatthāya dammī’’ti.</gatha>
    <paragraph nr="227"> Tena vattabbo ‘‘ko te mitto vā sandiṭṭho vā’’ti. Itarena cevaṃ vattabbaṃ ‘‘tisso bhikkhū’’ti vā  ‘‘tissā bhikkhunī’’ti vā ‘‘tisso sāmaṇero’’ti vā ‘‘tissā sāmaṇerī’’ti vā ‘‘tissā sikkhamānā’’ti vā.</paragraph>
    <paragraph>Puna tena ‘‘ahaṃ tissassa tissāya vā dammī’’ti vikappetvā teneva ‘‘tissassa bhikkhuno, tissāya bhikkhuniyā, tissassa sāmaṇerassa, tissāya sāmaṇeriyā, tissāya sikkhamānāya santakaṃ paribhuñja vā vissajjehi vā yathāpaccayaṃ vā karohī’’ti paccuddharitabbaṃ.</paragraph>
    <hangnum nr="228"/>
    <gatha type="1"> Dūrasantikattekattabahubhāvaṃ vijāniya;</gatha>
    <gatha type="last">‘‘Etaṃ ima’’nti ‘‘etāni, imānī’’tettha yojaye.</gatha>
    <hangnum nr="229"/>
    <gatha type="1"> Dasāhaṃ māsamekaṃ vā, pañca vā kathinatthate;</gatha>
    <gatha type="2">Pāripūratthamūnassa, paccāsā sati māsakaṃ;</gatha>
    <gatha type="last">Nuppādayati nissaggiṃ, nādhiṭṭhitavikappitanti.</gatha>
    <subhead>32. Nissayaniddeso</subhead>
    <paragraph>Nissayoti –</paragraph>
    <hangnum nr="230"/>
    <gatha type="1"> Byattassa pañcavassassa, natthi nissaya kāriyaṃ;</gatha>
    <gatha type="last">Yāvajīvampi abyatto, nissitoyeva jīvati.</gatha>
    <hangnum nr="231"/>
    <gatha type="1"> Ekaṃsaṃ  cīvaraṃ katvā, paggaṇhitvāna añjaliṃ;</gatha>
    <gatha type="2">Ukkuṭikaṃ nisīditvā, vade yāvatatīyakaṃ;</gatha>
    <gatha type="3">‘‘Ācariyo me, bhante, hohi,</gatha>
    <gatha type="last">Āyasmato nissāya vacchāmī’’ti.</gatha>
    <hangnum nr="232"/>
    <gatha type="1"> Pakkante pakkhasaṅkante, vibbhante vāpi nissayo;</gatha>
    <gatha type="last">Maraṇāṇattupajjhāya-samodhānehi sammati.</gatha>
    <hangnum nr="233"/>
    <gatha type="1"> Nissāya  na vaselajjiṃ, apubbaṃ ṭhānamāgato;</gatha>
    <gatha type="last">Āgame catupañcāhaṃ, ñātuṃ bhikkhusabhāgataṃ.</gatha>
    <hangnum nr="234"/>
    <gatha type="1"> Addhikassa gilānassa, gilānupaṭṭhakassa ca;</gatha>
    <gatha type="2">Yācitassa araññe vā, sallakkhantena phāsukaṃ;</gatha>
    <gatha type="last">Sabhāge dāyakesante, vasituṃ tāva labbhatīti.</gatha>
    <subhead>33. Kāyabandhananiddeso</subhead>
    <paragraph>Kāyabandhananti –</paragraph>
    <hangnum nr="235"/>
    <gatha type="1"> Akāyabandhano gāmaṃ, dukkaṭaṃ paviseyya ce;</gatha>
    <gatha type="last">Bandheyya yattha sarati, tatthevāsatiyā gato.</gatha>
    <hangnum nr="236"/>
    <gatha type="1"> Paṭṭikā sūkarantanti, duvidhaṃ kāyabandhanaṃ;</gatha>
    <gatha type="last">Dussapaṭṭo ca rajju ca, ekā tadanulomikā.</gatha>
    <hangnum nr="237"/>
    <gatha type="1"> Macchakaṇṭakakhajjūrī-pattā maṭṭhā ca paṭṭikā;</gatha>
    <gatha type="last">Labbhā dasā catassopi, ante diguṇasuttakaṃ.</gatha>
    <hangnum nr="238"/>
    <gatha type="1"> Mālādiṃ  kakkaṭacchādiṃ, dassetvā guṇasuttaka;</gatha>
    <gatha type="last">Koṭṭitā kuñjaracchādiṃ, paṭṭikā na ca kappati.</gatha>
    <hangnum nr="239"/>
    <gatha type="1"> Ghaṭakaṃ makaramukhādiṃ, na kappanti dasāmukhe;</gatha>
    <gatha type="last">Ubhante ghaṭakā lekhā, vidhe aññañca cittakaṃ.</gatha>
    <hangnum nr="240"/>
    <gatha type="1"> Deḍḍubhakañca murajaṃ, maddavīṇaṃ kalābukaṃ;</gatha>
    <gatha type="last">Na kappanti dasāsu dve, majjhimāyeva kappare.</gatha>
    <hangnum nr="241"/>
    <gatha type="1"> Veḷudantavisāṇaṭṭhikaṭṭhalākhāphalāmayā;</gatha>
    <gatha type="2">Saṅkhanābhimayā suttanaḷalohamayāpi ca;</gatha>
    <gatha type="last">Vidhā kappanti kappiyā, gaṇṭhiyo cāpi tammayāti.</gatha>
    <centered>Paṭhamabhāṇavāraṃ niṭṭhitaṃ.</centered>
    <subhead>34. Pathavīniddeso</subhead>
    <paragraph>Pathavī cāti –</paragraph>
    <hangnum nr="242"/>
    <gatha type="1"> Jātājātāti  duvidhā, suddhamattikapaṃsukā;</gatha>
    <gatha type="2">Jātādaḍḍhā ca pathavī, bahumattikapaṃsukā;</gatha>
    <gatha type="last">Cātumāsādhikovaṭṭhapaṃsumattikarāsi ca.</gatha>
    <hangnum nr="243"/>
    <gatha type="1"> Suddhasakkharapāsāṇamarumbakathalavālukā;</gatha>
    <gatha type="2">Daḍḍhā ca bhūmi yebhuyyasakkharādimahīpi ca;</gatha>
    <gatha type="last">Dutiyā vuttarāsi ca, cātumāsomavaṭṭhako.</gatha>
    <hangnum nr="244"/>
    <gatha type="1"> Dve  bhāgā tīsu bhāgesu, mattikā yassa bhūmiyā;</gatha>
    <gatha type="last">Yebhuyyamattikā esā, sesesupi ayaṃ nayo.</gatha>
    <hangnum nr="245"/>
    <gatha type="1"> Pācitti khaṇane jāte, jātasaññissa dukkaṭaṃ;</gatha>
    <gatha type="last">Dveḷhassājātasaññissa, nāpattāṇāpane tathā.</gatha>
    <hangnum nr="246"/>
    <gatha type="1"> Pahāre pahārāpatti, khaṇamānassa attanā;</gatha>
    <gatha type="last">Ekāyāṇattiyā ekā, nānāṇattīsu vācaso.</gatha>
    <hangnum nr="247"/>
    <gatha type="1"> ‘‘Imaṃ ṭhānamimaṃ kandamidha vāpiṃ khaṇettha ca;</gatha>
    <gatha type="last">Jālehaggi’’nti vā vattuṃ, niyametvā na vaṭṭati.</gatha>
    <hangnum nr="248"/>
    <gatha type="1"> ‘‘Thambhassimassāvāṭaṃ vā, mattikaṃ jāna māhara;</gatha>
    <gatha type="last">Karohi kappiyañce’’ti, vacanaṃ vaṭṭatedisaṃ.</gatha>
    <hangnum nr="249"/>
    <gatha type="1"> Asambaddhaṃ pathaviyā, sukkhakaddamaādikaṃ;</gatha>
    <gatha type="last">Kopetuṃ tanukaṃ labbhamussiñcanīyakaddamaṃ.</gatha>
    <hangnum nr="250"/>
    <gatha type="1"> Gaṇḍuppādaṃ upacikāmattikaṃ mūsikukkiraṃ;</gatha>
    <gatha type="last">Cātumāsādhikovaṭṭhaṃ, leḍḍādiñca na kopaye.</gatha>
    <hangnum nr="251"/>
    <gatha type="1"> Patite vāpiādīnaṃ, kūle udakasantike;</gatha>
    <gatha type="last">Pāsāṇe ca raje lagge, patite navasoṇḍiyā.</gatha>
    <hangnum nr="252"/>
    <gatha type="1"> Vammike  mattikākuṭṭe, abbhokāsuṭṭhite tathā;</gatha>
    <gatha type="last">Yebhuyyakathalaṭṭhāne, tiṭṭhatiṭṭhakakuṭṭako.</gatha>
    <hangnum nr="253"/>
    <gatha type="1"> Thambhādiṃ  gaṇhituṃ bhūmiṃ, sañcāletvā vikopayaṃ;</gatha>
    <gatha type="last">Dhārāya bhindituṃ bhūmiṃ, kātuṃ vā visamaṃ samaṃ.</gatha>
    <hangnum nr="254"/>
    <gatha type="1"> Sammuñjanīhi ghaṃsituṃ, kaṇṭakādiṃ pavesituṃ;</gatha>
    <gatha type="last">Dassessāmīti bhindanto, bhūmiṃ caṅkamituṃ padaṃ.</gatha>
    <hangnum nr="255"/>
    <gatha type="1"> Ghaṃsituṃ aṅgapaccaṅgaṃ, kaṇḍurogī taṭādisu;</gatha>
    <gatha type="last">Hatthaṃ vā dhovituṃ bhūmiṃ, ghaṃsituṃ na ca kappati.</gatha>
    <hangnum nr="256"/>
    <gatha type="1"> Thambhādiujukuddhāro, pāsāṇādipavaṭṭanaṃ;</gatha>
    <gatha type="last">Sākhādikaḍḍhanaṃ rukkhalatācchedanaphālanaṃ.</gatha>
    <hangnum nr="257"/>
    <gatha type="1"> Seko passāvaādīnaṃ, suddhacittassa vaṭṭati;</gatha>
    <gatha type="last">Allahatthaṃ ṭhapetvāna, rajaggāho ca bhūmiyā.</gatha>
    <hangnum nr="258"/>
    <gatha type="1"> Aggissa anupādāne, kapāle iṭṭhakāya vā;</gatha>
    <gatha type="last">Pātetuṃ labbhate aggiṃ, bhūmiyaṃ vāvase satīti.</gatha>
    <subhead>35. Parikkhāraniddeso</subhead>
    <paragraph>Parikkhāroti –</paragraph>
    <hangnum nr="259"/>
    <gatha type="1"> Pañcavaṇṇehi suttehi, anto bahi ca sibbituṃ;</gatha>
    <gatha type="last">Girikūṭaḍḍhacandādiṃ, chatte paṇṇe ca chindituṃ.</gatha>
    <hangnum nr="260"/>
    <gatha type="1"> Ghaṭakaṃ vāḷarūpaṃ vā, daṇḍe lekhā na vaṭṭati;</gatha>
    <gatha type="last">Vaṭṭatī daṇḍabundamhi, ahicchattakasādisaṃ.</gatha>
    <hangnum nr="261"/>
    <gatha type="1"> Sibbituṃ  ekavaṇṇena, pañjaraṃ vā vinandhituṃ;</gatha>
    <gatha type="last">Thiratthaṃ vaṭṭatī chatte, daṇḍe lekhāva bandhituṃ.</gatha>
    <hangnum nr="262"/>
    <gatha type="1"> Ante  paṭṭamukhe vāpi, veṇi saṅkhalikāpi vā;</gatha>
    <gatha type="2">Sūcivikāramaññaṃ vā, cīvare na ca kappati;</gatha>
    <gatha type="last">Kappabinduvikārampi, pāḷikaṇṇikaādikaṃ.</gatha>
    <hangnum nr="263"/>
    <gatha type="1"> Gaṇṭhipāsakapaṭṭāpi, catukkoṇāva agghiyaṃ;</gatha>
    <gatha type="last">Muggaro kakkaṭacchādi-vikāraṃ nettha vaṭṭati.</gatha>
    <hangnum nr="264"/>
    <gatha type="1"> Koṇasuttā ca pīḷakā, duviññeyyāva kappare;</gatha>
    <gatha type="last">Gandhaṃ telaṃ va lākhaṃ vā, rajane na ca pakkhipe.</gatha>
    <hangnum nr="265"/>
    <gatha type="1"> Rattaṃ saṅkhena maṇinā, ghaṭṭeyyaññena vā na ca;</gatha>
    <gatha type="last">Ghaṃseyya doṇiyaṃ katvā, pahāre na ca muṭṭhinā.</gatha>
    <hangnum nr="266"/>
    <gatha type="1"> Kaṇṇakoṇakasuttāni, ratte chindeyya cīvare;</gatha>
    <gatha type="last">Lekhā na vaṭṭatī dhamma-karaṇe chattavaṭṭiyaṃ.</gatha>
    <hangnum nr="267"/>
    <gatha type="1"> Lekhaṃ ṭhapetvā maṇikā, pīḷakā kuñcikāya ca;</gatha>
    <gatha type="last">Pipphale ca pariccheda-lekhā daṇḍamhi vaṭṭati.</gatha>
    <hangnum nr="268"/>
    <gatha type="1"> Mālādyaraṇiyaṃ patta-maṇḍale bhittikamma ca;</gatha>
    <gatha type="last">Heṭṭhā lekhādvayaṃ uddhaṃ, ahicchattakasādisaṃ.</gatha>
    <hangnum nr="269"/>
    <gatha type="1"> Hitvā kattarayaṭṭhimhi, sūcisaṇḍāsakepi ca;</gatha>
    <gatha type="last">Yaṃ kiñci girikūṭādi-vaṇṇamaṭṭhaṃ na vaṭṭati.</gatha>
    <hangnum nr="270"/>
    <gatha type="1"> Bimbohane  bhisimañca-pīṭhādisayanāsane;</gatha>
    <gatha type="last">Sammuñjanimhi saṅkāra-chaḍḍane raṅgabhājane.</gatha>
    <hangnum nr="271"/>
    <gatha type="1"> Pānīyabhājane pāda-pīṭhe kathalikāya ca;</gatha>
    <gatha type="2">Pattādhārapidhānesu, tālavaṇṭe ca bījane;</gatha>
    <gatha type="last">Yaṃ kiñci mālākammādi-vaṇṇamaṭṭhamavāritaṃ.</gatha>
    <hangnum nr="272"/>
    <gatha type="1"> Senāsane pana dvārakavāṭādippabhedane;</gatha>
    <gatha type="last">Sovaṇṇamayanuññātaṃ, vaṇṇamaṭṭhamhi kā kathā.</gatha>
    <hangnum nr="273"/>
    <gatha type="1"> Visāṇanāḷilābvādippabhede  telabhājane;</gatha>
    <gatha type="last">Pumitthirūparahitaṃ, vaṇṇamaṭṭhamavāritanti.</gatha>
    <subhead>36. Bhesajjaniddeso</subhead>
    <paragraph>Bhesajjanti –</paragraph>
    <hangnum nr="274"/>
    <gatha type="1"> Janassa kātuṃ bhesajjaṃ, dātuṃ vattuṃ na labbhati;</gatha>
    <gatha type="last">Bhikkhācariyaviññatti, sakehi sahadhamminaṃ.</gatha>
    <hangnum nr="275"/>
    <gatha type="1"> Pitūnaṃ tadupaṭṭhākabhikkhunissitabhaṇḍunaṃ;</gatha>
    <gatha type="last">Labbhaṃ bhesajjakaraṇaṃ, veyyāvaccakarassa ca.</gatha>
    <hangnum nr="276"/>
    <gatha type="1"> Mahācūḷapitāmātābhātābhaginiādinaṃ;</gatha>
    <gatha type="last">Tesaṃ sakenattaniye, dātabbaṃ tāvakālikaṃ.</gatha>
    <hangnum nr="277"/>
    <gatha type="1"> Kuladūsanaviññatti, bhesajjakaraṇādi hi;</gatha>
    <gatha type="last">Mātāpitūhi sambandhañātakesu na rūhati.</gatha>
    <hangnum nr="278"/>
    <gatha type="1"> Piṇḍapāto  anāmaṭṭho, mātādīnamavārito;</gatha>
    <gatha type="last">Channaṃ dāmarikacorassa, dātumissariyassa ca.</gatha>
    <hangnum nr="279"/>
    <gatha type="1"> Tesaṃ suttodakeheva, parittaṃ kayirā nattano;</gatha>
    <gatha type="last">Bhaṇitabbaṃ bhaṇāpente, parittaṃ sāsanogadhaṃ.</gatha>
    <hangnum nr="280"/>
    <gatha type="1"> Sīlaṃ dhammaṃ parittaṃ vā, āgantvā detu bhāsatu;</gatha>
    <gatha type="last">Dātuṃ vattuñca labbhati, gantvā kenaci pesitoti.</gatha>
    <subhead>37. Uggahaniddeso</subhead>
    <paragraph>Uggahoti –</paragraph>
    <hangnum nr="281"/>
    <gatha type="1"> Kammacetiyasaṅghañña-puggalatthaṃ gaṇassa ca;</gatha>
    <gatha type="last">Dasabhedampi ratanaṃ, uggaṇhantassa dukkaṭaṃ.</gatha>
    <hangnum nr="282"/>
    <gatha type="1"> Nissaggi  tesu attatthaṃ, dvīsu sesesu dukkaṭaṃ;</gatha>
    <gatha type="last">Anāmasitvā vutte tu, gaṇaṃ saṅghañca puggalaṃ.</gatha>
    <hangnum nr="283"/>
    <gatha type="1"> ‘‘Cetyassa navakammassa, dammī’’ti na paṭikkhipe;</gatha>
    <gatha type="last">Vade kappiyakārānaṃ, ‘‘vadantevamime’’ iti.</gatha>
    <hangnum nr="284"/>
    <gatha type="1"> Khettaṃ vatthuṃ taḷākaṃ vā, dente dāsapasvādikaṃ;</gatha>
    <gatha type="2">Paṭikkhipitvā gaṇheyya, kappiyena kamena ca;</gatha>
    <gatha type="last">Khettādīni vihārassa, vutte dammīti vaṭṭati.</gatha>
    <hangnum nr="285"/>
    <gatha type="1"> Navamātikakedāra-taḷākakiriyānave;</gatha>
    <gatha type="last">Mattikuddharaṇaṃ bandho, thirakāro ca āḷiyā.</gatha>
    <hangnum nr="286"/>
    <gatha type="1"> Tirekabhāgagahaṇaṃ , kedāre anave nave;</gatha>
    <gatha type="2">Aparicchannabhāge ca, sasse ‘‘dethettake’’ iti;</gatha>
    <gatha type="last">Kahāpaṇuṭṭhāpanañca, sabbesampi akappiyaṃ.</gatha>
    <hangnum nr="287"/>
    <gatha type="1"> Avatvā kasa vappiccādettikāya ca bhūmiyā;</gatha>
    <gatha type="last">Patiṭṭhāpeti bhūmiṃ vā, bhāgo deyyoti ettako.</gatha>
    <hangnum nr="288"/>
    <gatha type="1"> Bhūmibhāge kataṃ sassaṃ, ettake gaṇhathettakaṃ;</gatha>
    <gatha type="last">Gaṇhanatthaṃ vadantevaṃ, pamāṇaṃ daṇḍarajjubhi.</gatha>
    <hangnum nr="289"/>
    <gatha type="1"> Minane rakkhaṇe ṭhatvā, khale taṃnīharāpane;</gatha>
    <gatha type="last">Koṭṭhādipaṭisāmane, tassevetamakappiyaṃ.</gatha>
    <hangnum nr="290"/>
    <gatha type="1"> Paṭisāmeyya pācitti, yaṃ kiñci gihisantakaṃ;</gatha>
    <gatha type="last">Bhaṇḍāgārikasīsena, sacepi pitusantakaṃ.</gatha>
    <hangnum nr="291"/>
    <gatha type="1"> Pitūnaṃ kappiyaṃ vatthuṃ, avassaṃ paṭisāmiyaṃ;</gatha>
    <gatha type="last">Attano santakaṃ katvā, labbhate paṭisāmituṃ.</gatha>
    <hangnum nr="292"/>
    <gatha type="1"> Dehīti paṭisāmetvā, vutte cāpi paṭikkhipe;</gatha>
    <gatha type="last">Pātetvāna gate labbhaṃ, palibodhoti gopituṃ.</gatha>
    <hangnum nr="293"/>
    <gatha type="1"> Kammaṃ  karonto ārāme, sakaṃ vaḍḍhakiādayo;</gatha>
    <gatha type="last">Parikkhārañca sayana-bhaṇḍaṃ vā rājavallabhā.</gatha>
    <hangnum nr="294"/>
    <gatha type="1"> Dehīti paṭisāmetvā, vadanti yadi chandato;</gatha>
    <gatha type="last">Na kareyya bhayā ṭhānaṃ, guttaṃ dassetu vaṭṭati.</gatha>
    <hangnum nr="295"/>
    <gatha type="1"> Balakkārena  pātetvā, gatesu paṭisāmituṃ;</gatha>
    <gatha type="last">Bhikkhuṃ manussā saṅkanti, naṭṭhe vatthumhi tādise.</gatha>
    <hangnum nr="296"/>
    <gatha type="1"> Vihārāvasathassanto, ratanaṃ ratnasammataṃ;</gatha>
    <gatha type="2">Nikkhipeyya gahetvāna, maggeraññepi tādise;</gatha>
    <gatha type="last">Sāmikānāgamaṃ ñatvā, patirūpaṃ karīyatīti.</gatha>
    <subhead>38. Kuladūsananiddeso</subhead>
    <paragraph>Dūsananti –</paragraph>
    <hangnum nr="297"/>
    <gatha type="1"> Pupphaṃ veḷuṃ phalaṃ cuṇṇaṃ, dantakaṭṭhañca mattikaṃ;</gatha>
    <gatha type="last">Saṅgahaṇatthaṃ dadato, kuladūsanadukkaṭaṃ.</gatha>
    <hangnum nr="298"/>
    <gatha type="1"> Thullaccayaṃ garubhaṇḍaṃ, issarenettha saṅghikaṃ;</gatha>
    <gatha type="last">Dentassa dukkaṭādīni, theyyā saṅghañña santakaṃ.</gatha>
    <hangnum nr="299"/>
    <gatha type="1"> Kulasaṅgahā ropetuṃ, ropāpetuñca sabbathā;</gatha>
    <gatha type="last">Phalapupphūpagaṃ rukkhaṃ, jaggituñca na vaṭṭati.</gatha>
    <hangnum nr="300"/>
    <gatha type="1"> Nimittobhāsato kappavohārapariyāyato;</gatha>
    <gatha type="last">Attano paribhogatthaṃ, ropanādīni labbhare.</gatha>
    <hangnum nr="301"/>
    <gatha type="1"> Vuttāva vejjikā jaṅghapesane gihikammasu;</gatha>
    <gatha type="last">Ṭhapetvā pitaro bhaṇḍuṃ, veyyāvaccakaraṃ sakaṃ.</gatha>
    <hangnum nr="302"/>
    <gatha type="1"> Dukkaṭaṃ padavārena, haraṇe dūtasāsanaṃ;</gatha>
    <gatha type="last">Sāsanaṃ aggahetvāpi, paṭhamaṃ vadato puna.</gatha>
    <hangnum nr="303"/>
    <gatha type="1"> Uppannapaccayā  evaṃ, pañcannampi akappiyā;</gatha>
    <gatha type="last">Abhūtārocanārūpa-saṃvohāruggahādisā.</gatha>
    <hangnum nr="304"/>
    <gatha type="1"> Harāpetvā haritvāpi, pitūnaṃ sesañātinaṃ;</gatha>
    <gatha type="2">Pattānaṃ vatthupūjatthaṃ, dātuṃ pupphāni labbhati;</gatha>
    <gatha type="last">Maṇḍanatthañca liṅgādi-pūjatthañca na labbhati.</gatha>
    <hangnum nr="305"/>
    <gatha type="1"> Tathā phalaṃ gilānānaṃ, sampattissariyassa ca;</gatha>
    <gatha type="last">Paribbayavihīnānaṃ, dātuṃ saparasantakaṃ.</gatha>
    <hangnum nr="306"/>
    <gatha type="1"> Bhājente phalapupphamhi, deyyaṃ pattassa kassaci;</gatha>
    <gatha type="last">Sammatenāpaloketvā, dātabbamitarena tu.</gatha>
    <hangnum nr="307"/>
    <gatha type="1"> Vihāre vā paricchijja, katvāna katikaṃ tato;</gatha>
    <gatha type="2">Deyyaṃ yathāparicchedaṃ, gilānassetarassa vā;</gatha>
    <gatha type="last">Yācamānassa katikaṃ, vatvā rukkhāva dassiyā.</gatha>
    <hangnum nr="308"/>
    <gatha type="1"> Sirīsakasavādīnaṃ, cuṇṇe sese ca nicchayo;</gatha>
    <gatha type="last">Yathāvuttanayo eva, paṇṇampettha pavesayeti.</gatha>
    <subhead>39. Vassūpanāyikaniddeso</subhead>
    <paragraph>Vassūpanāyikā cevāti –</paragraph>
    <hangnum nr="309"/>
    <gatha type="1"> Purimikā pacchimikā, duve vassūpanāyikā;</gatha>
    <gatha type="last">Tatthālayapariggāho, vacībhedo ca ediso.</gatha>
    <hangnum nr="310"/>
    <gatha type="1"> ‘‘Imasmiṃ  vihāre imaṃ, temāsaṃ vassaṃ upemi;</gatha>
    <gatha type="last">Idha vassaṃ upemī’’ti, cittuppādettha ālayo.</gatha>
    <hangnum nr="311"/>
    <gatha type="1"> Nopetukāmo āvāsaṃ, tadahūtikkameyya vā;</gatha>
    <gatha type="last">Bhaveyya dukkaṭāpatti, jānaṃ vānupagacchato.</gatha>
    <hangnum nr="312"/>
    <gatha type="1"> Dutiyaṃ  upagaccheyya, chinnavassonupāgato;</gatha>
    <gatha type="last">Na pakkameyya temāsaṃ, avasitvāna cārikaṃ.</gatha>
    <hangnum nr="313"/>
    <gatha type="1"> Mātāpitūnamatthāya, pañcannaṃ sahadhamminaṃ;</gatha>
    <gatha type="last">Gilānatadupaṭṭhāka-bhattamesissamosadhaṃ.</gatha>
    <hangnum nr="314"/>
    <gatha type="1"> Pucchissāmi upaṭṭhissaṃ, gantvānabhirataṃ ahaṃ;</gatha>
    <gatha type="last">Vūpakāsissaṃ kukkuccaṃ, diṭṭhiṃ garukamādikaṃ.</gatha>
    <hangnum nr="315"/>
    <gatha type="1"> Karissaṃ vāpi kāressaṃ, vinodanaṃ vivecanaṃ;</gatha>
    <gatha type="2">Vuṭṭhānaṃ vāpi ussukkaṃ, gantumiccevamādinā;</gatha>
    <gatha type="last">Labbhaṃ sattāhakiccena, pahitāpahitepi vā.</gatha>
    <hangnum nr="316"/>
    <gatha type="1"> Saṅghakamme vaje dhamma-ssavanatthaṃ nimantito;</gatha>
    <gatha type="last">Garūhi pahito vāpi, garūnaṃ vāpi passituṃ.</gatha>
    <hangnum nr="317"/>
    <gatha type="1"> Na bhaṇḍadhovanuddesa-ñātupaṭṭhākadassane;</gatha>
    <gatha type="last">Labbhaṃ na pāpuṇeyyajje-vāgamissantudūrago.</gatha>
    <hangnum nr="318"/>
    <gatha type="1"> Sesañātīhi pahite, bhikkhunissitakena ca;</gatha>
    <gatha type="last">Upāsakopāsikāhi, niddisitvāva pesite.</gatha>
    <hangnum nr="319"/>
    <gatha type="1"> Vassacchede  anāpatti, antarāye satattano;</gatha>
    <gatha type="last">Saṅghasāmaggiyā vā no, chinnavasso pavāraye.</gatha>
    <hangnum nr="320"/>
    <gatha type="1"> Ajjhokāse ca rukkhassa, susire viṭapepi vā;</gatha>
    <gatha type="last">Chavakuṭichattacāṭī-sūpagantuṃ na vaṭṭati.</gatha>
    <hangnum nr="321"/>
    <gatha type="1"> Asenāsanikenāpi, upagantuṃ na labbhati;</gatha>
    <gatha type="last">Pavāretuñca labbhati, nāvāsatthavajūpagoti.</gatha>
    <subhead>40. Avebhaṅgiyaniddeso</subhead>
    <paragraph>Avebhaṅgiyanti –</paragraph>
    <hangnum nr="322"/>
    <gatha type="1"> Ārāmārāmavatthūni, vihāro tassa vatthu ca;</gatha>
    <gatha type="last">Mañco pīṭhaṃ bhisi bibbo-hanādisayanāsanaṃ.</gatha>
    <hangnum nr="323"/>
    <gatha type="1"> Lohakumbhī  kaṭāho ca,</gatha>
    <gatha type="2">Lohabhāṇakavārako;</gatha>
    <gatha type="3">Kuṭhārī vāsi pharasu,</gatha>
    <gatha type="last">Kuddālo ca nikhādanaṃ.</gatha>
    <hangnum nr="324"/>
    <gatha type="1"> Valli veḷu tiṇaṃ paṇṇaṃ, muñjapabbajamattikā;</gatha>
    <gatha type="last">Dārumattikabhaṇḍāni, pañcete avibhājiyā.</gatha>
    <hangnum nr="325"/>
    <gatha type="1"> Thullaccayaṃ bhājayato, bhājitāpi abhājitā;</gatha>
    <gatha type="last">Garubhaṇḍāni vuccanti, etevissajjiyāni ca.</gatha>
    <hangnum nr="326"/>
    <gatha type="1"> Valliḍḍhabāhumattāpi , veḷu aṭṭhaṅgulāyato;</gatha>
    <gatha type="last">Tiṇādi muṭṭhimattampi, paṇṇaṃ ekampi mattikā.</gatha>
    <hangnum nr="327"/>
    <gatha type="1"> Pākatā pañcavaṇṇā vā, sudhākaṅguṭṭha ādikā;</gatha>
    <gatha type="last">Tālapakkappamāṇāpi, dinnā vā tatthajātakā.</gatha>
    <hangnum nr="328"/>
    <gatha type="1"> Rakkhitā saṅghikā rajju-yottādīpi abhājiyā;</gatha>
    <gatha type="last">Niṭṭhite bhājiyā kamme, saṅghike cetiyassa vā.</gatha>
    <hangnum nr="329"/>
    <gatha type="1"> Pattādi bhikkhusāruppaṃ, tathā vippakatākataṃ;</gatha>
    <gatha type="last">Bhājiyaṃ lohabhaṇḍesu, vārakaṃ pādagaṇhakaṃ.</gatha>
    <hangnum nr="330"/>
    <gatha type="1"> Veḷumhi bhājiyā tela-nāḷi kattaradaṇḍako;</gatha>
    <gatha type="last">Chattadaṇḍasalākāyo, tathopāhanadaṇḍako.</gatha>
    <hangnum nr="331"/>
    <gatha type="1"> Anuññātavāsidaṇḍo, karaṇḍo pādagaṇhako;</gatha>
    <gatha type="last">Araṇañjanisiṅgādi, bhikkhūpakaraṇaṃ tathā.</gatha>
    <hangnum nr="332"/>
    <gatha type="1"> Tacchitāniṭṭhitaṃ dārubhaṇḍaṃ dantañca bhājiyaṃ;</gatha>
    <gatha type="last">Bhikkhūpakaraṇe pādaghaṭako mattikāmayo.</gatha>
    <hangnum nr="333"/>
    <gatha type="1"> Bhājiyaṃ kappiyaṃ cammaṃ, eḷacammamabhājiyaṃ;</gatha>
    <gatha type="last">Garunā garubhaṇḍañca, thāvaraṃ thāvarena ca.</gatha>
    <hangnum nr="334"/>
    <gatha type="1"> Thāvaraṃ  parivatteyya, tathā katvā ca bhuñjatu;</gatha>
    <gatha type="last">Vallādiṃ phātikammena, gaṇhe sesamabhājiyanti.</gatha>
    <subhead>41. Pakiṇṇakaniddeso</subhead>
    <paragraph>Pakiṇṇakanti  –</paragraph>
    <hangnum nr="335"/>
    <gatha type="1"> Sadvārabandhane ṭhāne, sodukkhalakapāsake;</gatha>
    <gatha type="last">Sayantena divā dvāraṃ, bandheyya parivaṭṭakaṃ.</gatha>
    <hangnum nr="336"/>
    <gatha type="1"> Sante viññumhi purise, ābhogo cāpi kappati;</gatha>
    <gatha type="last">Savase taṃ vinākāraṃ, sayanto dukkaṭaṃ phuse.</gatha>
    <hangnum nr="337"/>
    <gatha type="1"> Ratanānitthirūpāni, dhaññamitthipasādhanaṃ;</gatha>
    <gatha type="last">Tūriyāvudhabhaṇḍāni, āmasantassa dukkaṭaṃ.</gatha>
    <hangnum nr="338"/>
    <gatha type="1"> Sitthatelodatelehi, phaṇahatthaphaṇehi vā;</gatha>
    <gatha type="last">Kocchenavāpi yo kese, osaṇṭheyyassa dukkaṭaṃ.</gatha>
    <hangnum nr="339"/>
    <gatha type="1"> Nekapāvuraṇā ekattharaṇā vā tuvaṭṭayuṃ;</gatha>
    <gatha type="last">Tathekamañce bhuñjeyyuṃ, ekasmiṃ vāpi bhājane.</gatha>
    <hangnum nr="340"/>
    <gatha type="1"> Caturaṅgulato ūnamadhikaṭṭhaṅgulaṃ tathā;</gatha>
    <gatha type="last">Dantakaṭṭhaṃ na khādeyya, lasuṇaṃ na akallako.</gatha>
    <hangnum nr="341"/>
    <gatha type="1"> Hīnukkaṭṭhehi ukkaṭṭhaṃ, hīnaṃ vā jātiādihi;</gatha>
    <gatha type="last">Ujuṃ vāññāpadesena, vade dubbhāsitaṃ davā.</gatha>
    <hangnum nr="342"/>
    <gatha type="1"> Dīghe nakhe ca kese ca, nāsalome na dhāraye;</gatha>
    <gatha type="last">Na labbhaṃ vīsatimaṭṭhaṃ, sambādhe lomahāraṇaṃ.</gatha>
    <hangnum nr="343"/>
    <gatha type="1"> Yathāvuḍḍhaṃ na bādheyya, saṅghuddiṭṭhaṃva saṅghikaṃ;</gatha>
    <gatha type="2">Adhotaallapādehi, nakkame sayanāsanaṃ;</gatha>
    <gatha type="last">Sudhotapādakaṃ vāpi, tatheva saupāhano.</gatha>
    <hangnum nr="344"/>
    <gatha type="1"> Saṅghāṭiyā  na pallatthe, bhittādiṃ na apassaye;</gatha>
    <gatha type="last">Parikammakataṃ sante, udake no na ācame.</gatha>
    <hangnum nr="345"/>
    <gatha type="1"> Akappiyasamādāne, davā silāpavijjhane;</gatha>
    <gatha type="last">Desanāya sabhāgāya, āvikamme ca dukkaṭaṃ.</gatha>
    <hangnum nr="346"/>
    <gatha type="1"> Paṭissavavisaṃvāde, suddhacittassa dukkaṭaṃ;</gatha>
    <gatha type="last">Paṭissavakkhaṇe eva, pācitti itarassa tu.</gatha>
    <hangnum nr="347"/>
    <gatha type="1"> Na rukkhamabhirūheyya, sati kicceva porisaṃ;</gatha>
    <gatha type="last">Āpadāsu yathākāmaṃ, kappatī abhirūhituṃ.</gatha>
    <hangnum nr="348"/>
    <gatha type="1"> Vināddhānaṃ vajantassa, dukkaṭaṃ parisāvanaṃ;</gatha>
    <gatha type="last">Yācamānassa addhāne, adadantassa dukkaṭaṃ.</gatha>
    <hangnum nr="349"/>
    <gatha type="1"> Thullaccayaṃ phuse aṅgajātacchedena dukkaṭaṃ;</gatha>
    <gatha type="last">Ābādhappaccayāññatra, sesaṅge attaghātane.</gatha>
    <hangnum nr="350"/>
    <gatha type="1"> Cittapotthakarūpāni, na kare na ca kāraye;</gatha>
    <gatha type="last">Na vuṭṭhāpeyya bhuñjantaṃ, ārāmāraññagehasu.</gatha>
    <hangnum nr="351"/>
    <gatha type="1"> Yānāni pumayuttāni, sivikaṃ hatthavaṭṭakaṃ;</gatha>
    <gatha type="last">Pāṭaṅkiñca gilānassa, kappatī abhirūhituṃ.</gatha>
    <hangnum nr="352"/>
    <gatha type="1"> Buddhaṃ dhammañca saṅghañca, ārabbha karaṇe davaṃ;</gatha>
    <gatha type="last">Dukkaṭaṃ parisaṃ vāpi, aññassa upalāḷane.</gatha>
    <hangnum nr="353"/>
    <gatha type="1"> Kāyaṃ  ūruṃ nimittaṃ vā, bhikkhunīnaṃ na dassaye;</gatha>
    <gatha type="last">Vivaritvā na siñceyya, tā kaddamudakādinā.</gatha>
    <hangnum nr="354"/>
    <gatha type="1"> Na gaṇhato ca ovādaṃ, na paccāharatopi ca;</gatha>
    <gatha type="last">Bālaṃ gilānaṃ gamiyaṃ, vajjayitvāna dukkaṭaṃ.</gatha>
    <hangnum nr="355"/>
    <gatha type="1"> Lokāyataṃ na vāceyya, palitaṃ na ca gāhaye;</gatha>
    <gatha type="last">Peḷāyapi na bhuñjeyya, na kīḷe kiñci kīḷitaṃ.</gatha>
    <hangnum nr="356"/>
    <gatha type="1"> Pārupe  na nivāseyya, gihipārutanivāsanaṃ;</gatha>
    <gatha type="last">Saṃvelliyaṃ nivāseyya, dāyaṃ nālimpayeyya vā.</gatha>
    <hangnum nr="357"/>
    <gatha type="1"> Vaḍḍhiṃ payojaye yāce, noññātakappavārite;</gatha>
    <gatha type="2">Attano paribhogatthaṃ, dinnamaññassa no dade;</gatha>
    <gatha type="last">Aggaṃ gahetvā bhutvā vā, katipāhaṃ puno dade.</gatha>
    <hangnum nr="358"/>
    <gatha type="1"> Uddissa yācane rakkhaṃ, ñatvāñatvā va daṇḍinaṃ;</gatha>
    <gatha type="2">Gīvāssa daṇḍite daṇḍo, sayaṃ daṇḍāpane pana;</gatha>
    <gatha type="last">Daṇḍassa agghabhedena, ñeyyā pārājikādikā.</gatha>
    <hangnum nr="359"/>
    <gatha type="1"> Harantesu parikkhāraṃ, ‘‘coro coro’’ti bhāsite;</gatha>
    <gatha type="last">Anatthāyesaṃ gaṇhante, daṇḍaṃ gīvāssa tattakaṃ.</gatha>
    <hangnum nr="360"/>
    <gatha type="1"> Vighāsuccārasaṅkāra-muttaṃ chaḍḍeyya dukkaṭaṃ;</gatha>
    <gatha type="2">Bahi pākārakuṭṭānaṃ, vaḷañje nāvalokiya;</gatha>
    <gatha type="last">Harite vāpi vīhādi-nāḷikerādiropime.</gatha>
    <hangnum nr="361"/>
    <gatha type="1"> Yojāpetuṃ  payojetuṃ, payuttāni ca passituṃ;</gatha>
    <gatha type="2">Na labbhaṃ dhammayuttampi, naccaṃ gītañca vāditaṃ;</gatha>
    <gatha type="last">‘‘Upahāraṃ karomā’’ti, vutte vā sampaṭicchituṃ.</gatha>
    <hangnum nr="362"/>
    <gatha type="1"> Rājāgāraṃ pokkharaṇiṃ, uyyānaṃ cittagārakaṃ;</gatha>
    <gatha type="last">Kīḷatthaṃ gacchato daṭṭhuṃ, ārāmaṃ dukkaṭaṃ kataṃ.</gatha>
    <hangnum nr="363"/>
    <gatha type="1"> Nave na paṭibāheyyā-sanenuṇhe na cīvaraṃ;</gatha>
    <gatha type="last">Nidaheyya khamāpeyya, garunā ca paṇāmito.</gatha>
    <hangnum nr="364"/>
    <gatha type="1"> Akkosane parammukhā, āpattīhi ca sattahi;</gatha>
    <gatha type="last">Bhikkhuṃ upāsakaṃ vāpi, aññeneva ca dukkaṭaṃ.</gatha>
    <hangnum nr="365"/>
    <gatha type="1"> Na labbhaṃ vinipātetuṃ, saddhādeyyañca cīvaraṃ;</gatha>
    <gatha type="last">Labbhaṃ pitūnaṃ sesānaṃ, ñātīnampi na labbhati.</gatha>
    <hangnum nr="366"/>
    <gatha type="1"> Vassaṃvutthoññatoññatra , bhāgaṃ gaṇheyya dukkaṭaṃ;</gatha>
    <gatha type="2">Paṭideyya naṭṭhe jiṇṇe, gīvā no deyya codito;</gatha>
    <gatha type="last">Dhuranikkhepato tesaṃ, hoti bhaṇḍagghakāriyo.</gatha>
    <hangnum nr="367"/>
    <gatha type="1"> Na santaruttaro gāmaṃ, kallo vā saupāhano;</gatha>
    <gatha type="last">Paviseyya na dhāreyya, cāmarīmakasabījaniṃ.</gatha>
    <hangnum nr="368"/>
    <gatha type="1"> Agilāno na chindeyya, kese kattariyā bahi;</gatha>
    <gatha type="last">Ārāmato na dhāreyya, chattaṃ labbhati guttiyā.</gatha>
    <hangnum nr="369"/>
    <gatha type="1"> Gāheyya nubhatokājaṃ, ekantarikakājakaṃ;</gatha>
    <gatha type="last">Sīsakkhandhakaṭibhārā, hattholambo ca labbhati.</gatha>
    <hangnum nr="370"/>
    <gatha type="1"> Āpattiyā  anokāsa-kataṃ codeyya dukkaṭaṃ;</gatha>
    <gatha type="last">Suddhassa ca avatthusmiṃ, tathā okāsakāraṇe.</gatha>
    <hangnum nr="371"/>
    <gatha type="1"> Aṭṭhaṅgulādhikaṃ mañcapaṭipādaṃ na dhāraye;</gatha>
    <gatha type="last">Pakataṅgulena sattānaṃ, mañcaṃ vā uccapādakaṃ.</gatha>
    <hangnum nr="372"/>
    <gatha type="1"> Mūgabbatādiṃ gaṇheyya, dukkaṭaṃ titthiyabbataṃ;</gatha>
    <gatha type="last">Khurabhaṇḍaṃ parihare, tathā nhāpitapubbako.</gatha>
    <hangnum nr="373"/>
    <gatha type="1"> Yaṃ kiñci yācituṃ hatthakammaṃ tadanusārato;</gatha>
    <gatha type="2">Laddhaṃ gahetuṃ nikkammamayācitvāpi kappati;</gatha>
    <gatha type="last">Kāretumāharāpetuṃ, yaṃ kiñciparasantakaṃ.</gatha>
    <hangnum nr="374"/>
    <gatha type="1"> Gihīnaṃ gopake dente, gahetuṃ deti yattakaṃ;</gatha>
    <gatha type="last">Labbhaṃ yathāparicchedaṃ, saṅghacetiyasantake.</gatha>
    <hangnum nr="375"/>
    <gatha type="1"> Dvīhāpajjeyya āpattiṃ, kāyavācāhi vā chahi;</gatha>
    <gatha type="2">Alajjiññāṇakukkuccapakatattā satiplavā;</gatha>
    <gatha type="last">Akappiye vā kappiye, kappākappiyasaññitā.</gatha>
    <hangnum nr="376"/>
    <gatha type="1"> Alajjiññāṇatāpattiṃ , kāyavācāhi chādaye;</gatha>
    <gatha type="last">Liṅge saṅghe gaṇekasmiṃ, catudhāpattivuṭṭhiti.</gatha>
    <hangnum nr="377"/>
    <gatha type="1"> Parikathobhāsaviññatti, na labbhā paccayadvaye;</gatha>
    <gatha type="last">Viññattiyeva tatiye, sese sabbampi labbhati.</gatha>
    <hangnum nr="378"/>
    <gatha type="1"> Na rūhataccaye dānaṃ, pañcannaṃ sahadhamminaṃ;</gatha>
    <gatha type="last">Saṅghasseva ca taṃ hoti, gihīnaṃ pana rūhati.</gatha>
    <hangnum nr="379"/>
    <gatha type="1"> Bhikkhu  vā sāmaṇero vā, kālaṃ kayirāthūpassaye;</gatha>
    <gatha type="last">Bhikkhusaṅghova dāyajjo, tattha sesepyayaṃnayo.</gatha>
    <hangnum nr="380"/>
    <gatha type="1"> Purimassevimaṃ dinnaṃ, dehi netvāsukassati;</gatha>
    <gatha type="2">Pacchimasseva dammīti, dinnaṃ ñatvā imaṃ vidhiṃ;</gatha>
    <gatha type="last">Gaṇhe vissāsagāhaṃ vādhiṭṭhe matakacīvaraṃ.</gatha>
    <hangnum nr="381"/>
    <gatha type="1"> Lohabhaṇḍe paharaṇiṃ, dārubhaṇḍe ca dārujaṃ;</gatha>
    <gatha type="2">Pattaṃ pādukapallaṅkaṃ, āsandiṃ mattikāmaye;</gatha>
    <gatha type="last">Ṭhapetvā kappati sabbaṃ, katakaṃ kumbhakārikanti.</gatha>
    <subhead>42. Desanāniddeso</subhead>
    <paragraph>Desanāti –</paragraph>
    <hangnum nr="382"/>
    <gatha type="1"> Cāgo yo bhikkhubhāvassa, sā pārājikadesanā;</gatha>
    <gatha type="last">Yathāvuttena vuṭṭhānaṃ, garukāpattidesanā.</gatha>
    <hangnum nr="383"/>
    <gatha type="1"> Ukkuṭikaṃ nisīditvā, paggaṇhitvāna añjaliṃ;</gatha>
    <gatha type="last">Thullaccayādiṃ deseyya, evamekassa santike.</gatha>
    <paragraph nr="384"> ‘‘Ahaṃ, bhante, ekaṃ thullaccayāpattiṃ āpajjiṃ, taṃ tumhamūle paṭidesemī’’ti vatvā tena ‘‘passasi, āvuso, taṃ āpatti’’nti vutte ‘‘āma, bhante, passāmī’’ti vatvā puna tena ‘‘āyatiṃ, āvuso, saṃvareyyāsī’’ti vutte ‘‘sādhu suṭṭhu, bhante, saṃvarissāmī’’ti  vattabbaṃ. ‘‘Ahaṃ, bhante, dve thullaccayāpattiyo āpajjiṃ, ahaṃ bhante sambahulā thullaccayāpattiyo āpajjiṃ, tā tumhamūle paṭidesemī’’ti vattabbaṃ.</paragraph>
    <paragraph>Nissaggiyesu pana ‘‘idaṃ me, bhante, cīvaraṃ dasāhātikkantaṃ nissaggiyaṃ, imāhaṃ āyasmato  nissajjāmī’’ti. ‘‘Imāni me, bhante, cīvarāni…pe… etaṃ me, bhante, cīvaraṃ…pe… etāni me, bhante, cīvarāni dasāhātikkantāni nissaggiyāni, etānāhaṃ āyasmato nissajjāmī’’ti.</paragraph>
    <hangnum nr="385"/>
    <gatha type="1"> Nissajjitvāna deseyya, āpattiṃ tena bhikkhunā;</gatha>
    <gatha type="last">Paṭiggahetvā āpattiṃ, deyyaṃ nissaṭṭhacīvaraṃ.</gatha>
    <paragraph type="indent">‘‘Imaṃ, imāni, etaṃ, etāni cīvarāni āyasmato dammī’’ti.</paragraph>
    <paragraph nr="386"> (Ka) idaṃ me, bhante, cīvaraṃ rattivippavutthaṃ aññatra bhikkhusammutiyā nissaggiyaṃ.</paragraph>
    <paragraph>(Kha) idaṃ me, bhante, akālacīvaraṃ māsātikkantaṃ nissaggiyaṃ.</paragraph>
    <paragraph>(Ga) idaṃ me, bhante, purāṇacīvaraṃ aññātikāya bhikkhuniyā dhovāpitaṃ nissaggiyaṃ.</paragraph>
    <paragraph>(Gha) idaṃ me, bhante, cīvaraṃ aññātikāya bhikkhuniyā hatthato paṭiggahitaṃ aññatra pārivattakā nissaggiyaṃ.</paragraph>
    <paragraph>(Ṅa) idaṃ me, bhante, cīvaraṃ aññātakaṃ gahapatikaṃ aññatra samayā viññāpitaṃ nissaggiyaṃ.</paragraph>
    <paragraph>(Ca) idaṃ  me, bhante, cīvaraṃ aññātakaṃ gahapatikaṃ tatuttari viññāpitaṃ nissaggiyaṃ.</paragraph>
    <paragraph>(Cha) idaṃ me, bhante, cīvaraṃ pubbe appavārito aññātakaṃ gahapatikaṃ upasaṅkamitvā vikappaṃ āpannaṃ nissaggiyaṃ.</paragraph>
    <paragraph>(Ja) idaṃ  me, bhante, cīvaraṃ pubbe appavārito aññātake gahapatike upasaṅkamitvā vikappaṃ āpannaṃ nissaggiyaṃ.</paragraph>
    <paragraph>(Jha) idaṃ me, bhante, cīvaraṃ atirekatikkhattuṃ codanāya atirekachakkhattuṃ ṭhānena abhinipphāditaṃ nissaggiyaṃ.</paragraph>
    <paragraph>(Ña) idaṃ me, bhante, kosiyamissakaṃ santhataṃ kārāpitaṃ nissaggiyaṃ.</paragraph>
    <paragraph>(Ṭa) idaṃ me, bhante, suddhakāḷakānaṃ eḷakalomānaṃ santhataṃ kārāpitaṃ nissaggiyaṃ.</paragraph>
    <paragraph>(Ṭha) idaṃ me, bhante, santhataṃ anādiyitvā tulaṃ odātānaṃ tulaṃ gocariyānaṃ kārāpitaṃ nissaggiyaṃ.</paragraph>
    <paragraph>(Ḍa) idaṃ me, bhante, santhataṃ ūnakachabbassāni kārāpitaṃ aññatra bhikkhusammutiyā nissaggiyaṃ.</paragraph>
    <paragraph>(Ḍha) idaṃ me, bhante, nisīdanasanthataṃ anādiyitvā purāṇasanthatassa sāmantā sugatavidatthiṃ kārāpitaṃ nissaggiyaṃ.</paragraph>
    <paragraph>(Ṇa) imāni me, bhante, eḷakalomāni tiyojanaparamaṃ atikkāmitāni nissaggiyāni.</paragraph>
    <paragraph>(Ta) imāni  me, bhante, eḷakalomāni aññātikāya bhikkhuniyā dhovāpitāni nissaggiyāni.</paragraph>
    <paragraph>(Tha) ahaṃ, bhante, rūpiyaṃ paṭiggahesiṃ, idaṃ me, bhante, nissaggiyaṃ, imāhaṃ saṅghassa nissajjāmi.</paragraph>
    <paragraph>(Da) ahaṃ , bhante, nānappakārakaṃ rūpiyasaṃvohāraṃ samāpajjiṃ, idaṃ me, bhante, nissaggiyaṃ, imāhaṃ saṅghassa nissajjāmīti.</paragraph>
    <hangnum nr="387"/>
    <gatha type="1"> Nissajjitvāna āpattiṃ, deseyyātha gihiṃ vade;</gatha>
    <gatha type="last">‘‘Jānāhima’’nti iminā, so vadeyyāharāmi kiṃ.</gatha>
    <hangnum nr="388"/>
    <gatha type="1"> Avatvāmanti telādiṃ, vade bhikkhūna kappiyaṃ;</gatha>
    <gatha type="last">Yaṃ āharati so tena, parivattetvāna kappiyaṃ.</gatha>
    <hangnum nr="389"/>
    <gatha type="1"> Labbhaṃ ṭhapetvā dvepete, sesehi paribhuñjituṃ;</gatha>
    <gatha type="last">Tato aññena laddhopi, bhāgo tesaṃ na kappati.</gatha>
    <hangnum nr="390"/>
    <gatha type="1"> Rukkhacchāyāpyantamaso, tannibbattā na kappati;</gatha>
    <gatha type="last">Nissaṭṭhaṃ paṭiladdhampi, ādito santhatattayaṃ.</gatha>
    <hangnum nr="391"/>
    <gatha type="1"> No ce labhetha evaṃ so, imaṃ chaḍḍehi saṃsiyo;</gatha>
    <gatha type="last">Evampi bhikkhu chaḍḍeyya, no ce labhetha sammato.</gatha>
    <hangnum nr="392"/>
    <gatha type="1"> Etāni dutiyo patto, saṅghe sesāni labbhare;</gatha>
    <gatha type="last">Saṅghekasmiṃ gaṇe vattuṃ, labbhaṃ bhāsantarenapi.</gatha>
    <paragraph nr="393"> (Ka) ahaṃ, bhante, nānappakārakaṃ kayavikkayaṃ samāpajjiṃ, idaṃ me, bhante, nissaggiyaṃ.</paragraph>
    <paragraph>(Kha) ayaṃ  me, bhante, patto dasāhātikkanto nissaggiyo.</paragraph>
    <paragraph>(Ga) ayaṃ me, bhante, patto ūnapañcabandhanena pattena cetāpito nissaggiyo, imāhaṃ saṅghassa nissajjāmīti.</paragraph>
    <hangnum nr="394"/>
    <gatha type="1"> Nissajjitvāna  deseyya, āpattiṃ pattagāhakaṃ;</gatha>
    <gatha type="last">Sammannitvāna saṅghassa, pattantaṃ tassa dāpaye.</gatha>
    <paragraph nr="395"> (Ka) idaṃ me, bhante, bhesajjaṃ sattāhātikkantaṃ nissaggiyaṃ.</paragraph>
    <paragraph>(Kha) idaṃ me, bhante, vassikasāṭikacīvaraṃ atirekamāse sese gimhāne pariyiṭṭhaṃ, atirekaḍḍhamāse sese gimhāne katvā paridahitaṃ nissaggiyaṃ.</paragraph>
    <paragraph>(Ga) idaṃ me, bhante, cīvaraṃ bhikkhussa sāmaṃ datvā acchinnaṃ nissaggiyaṃ.</paragraph>
    <paragraph>(Gha) idaṃ me, bhante, cīvaraṃ sāmaṃ suttaṃ viññāpetvā tantavāyehi vāyāpitaṃ nissaggiyaṃ.</paragraph>
    <paragraph>(Ṅa) idaṃ me, bhante, cīvaraṃ pubbe appavārito aññātakassa gahapatikassa tantavāye upasaṅkamitvā vikappaṃ āpannaṃ nissaggiyaṃ.</paragraph>
    <paragraph>(Ca) idaṃ me, bhante, accekacīvaraṃ cīvarakālasamayaṃ atikkāmitaṃ nissaggiyaṃ.</paragraph>
    <paragraph>(Cha) idaṃ me, bhante, cīvaraṃ atirekachārattaṃ vippavutthaṃ aññatra bhikkhusammutiyā nissaggiyaṃ.</paragraph>
    <paragraph>(Ja) idaṃ me, bhante, jānaṃ saṅghikaṃ lābhaṃ pariṇataṃ attano pariṇāmitaṃ nissaggiyaṃ, imāhaṃ āyasmato nissajjāmīti.</paragraph>
    <paragraph nr="396"> Sesaṃ  sabbaṃ yathāyogaṃ, ādimhi viya yojaye.</paragraph>
    <paragraph nr="397"> (Ka) ahaṃ , bhante, ekaṃ pācittiyāpattiṃ āpajjiṃ. Dve sambahulā pācittiyāpattiyo āpajjiṃ.</paragraph>
    <paragraph>(Kha) gārayhaṃ, bhante, dhammaṃ āpajjiṃ asappāyaṃ pāṭidesanīyaṃ, taṃ paṭidesemīti. Tena ‘‘passasi, āvuso, taṃ dhamma’’nti vattabbaṃ.</paragraph>
    <paragraph>(Ga) ahaṃ, bhante, ekaṃ dukkaṭāpattiṃ āpajjiṃ. Dve sambahulā dukkaṭāpattiyo āpajjiṃ.</paragraph>
    <paragraph>(Gha) ahaṃ, bhante, ekaṃ dubbhāsitāpattiṃ āpajjiṃ. Dve sambahulā dubbhāsitāpattiyo āpajjiṃ. Tā tumhamūle paṭidesemīti.</paragraph>
    <paragraph>(Ṅa) ‘‘ahaṃ, bhante, dve nānāvatthukā thullaccayāpattiyo āpajjiṃ. Sambahulā nānāvatthukā thullaccayāpattiyo āpajjiṃ, tā tumhamūle paṭidesemī’’ti vatvā tena ‘‘passasi, āvuso, tā āpattiyo’’ti vutte ‘‘āma, bhante, passāmī’’ti vatvā puna tena ‘‘āyatiṃ, āvuso, saṃvareyyāsī’’ti vutte ‘‘sādhu suṭṭhu, bhante, saṃvarissāmī’’ti vattabbaṃ.</paragraph>
    <hangnum nr="398"/>
    <gatha type="1"> Adesanāgāminiyaṃ, anāpattiñca desitaṃ;</gatha>
    <gatha type="2">Nānā saṃvāsanissīmaṭṭhitānaṃ catupañcahi;</gatha>
    <gatha type="last">Manasā pakatattānaṃ, nānekāti na desayeti.</gatha>
    <subhead>43. Chandadānaniddeso</subhead>
    <paragraph>Chandadānādīti –</paragraph>
    <hangnum nr="399"/>
    <gatha type="1"> Bheriṃ ghaṇṭiṃ patāḷetvā, kammappatte samāgate;</gatha>
    <gatha type="last">Saṅghe hareyya chandaṃ vā, pārisuddhiṃ pavāraṇaṃ.</gatha>
    <hangnum nr="400"/>
    <gatha type="1"> Ekaṃ  bhikkhuṃ upaggamma, nisīditvā ukkuṭikaṃ;</gatha>
    <gatha type="last">Añjaliṃ paggaṇhitvāna, dade chandaṃ vicakkhaṇo.</gatha>
    <paragraph nr="401"> (Ka) ‘‘chandaṃ dammi, chandaṃ me hara, chandaṃ me ārocehī’’ti vattabbaṃ.</paragraph>
    <paragraph>(Kha) pārisuddhiṃ dentena ‘‘pārisuddhiṃ dammi, pārisuddhiṃ me hara, pārisuddhiṃ me ārocehī’’ti vattabbaṃ.</paragraph>
    <hangnum nr="402"/>
    <gatha type="1"> Pārisuddhippadānena, sampādeti uposathaṃ;</gatha>
    <gatha type="last">Saṅghassa attano cāpi, sesakammaṃ vibādhati.</gatha>
    <hangnum nr="403"/>
    <gatha type="1"> Chandadānena saṅghassa, dvayaṃ sādheti nattano;</gatha>
    <gatha type="last">Tasmā chandaṃ dadantena, dātabbā pārisuddhipi.</gatha>
    <hangnum nr="404"/>
    <gatha type="1"> Hareyyeko bahūnampi, paramparā na hāraye;</gatha>
    <gatha type="last">Paramparāhaṭā chanda-pārisuddhi na gacchati.</gatha>
    <paragraph nr="405"> Sabbūpacāraṃ katvāna, evaṃ deyyā pavāraṇā. ‘‘Pavāraṇaṃ dammi, pavāraṇaṃ me hara, pavāraṇaṃ me ārocehi, mamatthāya pavārehī’’ti.</paragraph>
    <paragraph nr="406"> Ārocetvātha so saṅghaṃ, pavāreyyevamāgato. ‘‘Itthannāmo, bhante, saṅghaṃ pavāreti diṭṭhena vā sutena vā parisaṅkāya vā, vadatu taṃ saṅgho anukampaṃ upādāya, passanto paṭikarissatī’’ti.</paragraph>
    <hangnum nr="407"/>
    <gatha type="1"> Gahetvā pārisuddhiṃ vā, chandaṃ vāpi pavāraṇaṃ;</gatha>
    <gatha type="last">Hārako saṅghamappatvā, vibbhameyya mareyya vā.</gatha>
    <hangnum nr="408"/>
    <gatha type="1"> Sāmaṇerādibhāvaṃ  vā,</gatha>
    <gatha type="2">Paṭijāneyya nāhaṭā;</gatha>
    <gatha type="3">Patvā saṅghaṃ tathā heyya,</gatha>
    <gatha type="last">Āhaṭā hoti hārako.</gatha>
    <hangnum nr="409"/>
    <gatha type="1"> Saṅghappatto  pamatto vā, sutto nārocayeyya vā;</gatha>
    <gatha type="last">Anāpattiva sañcicca, nārocentassa dukkaṭanti.</gatha>
    <subhead>44. Uposathaniddeso</subhead>
    <paragraph>Uposathoti –</paragraph>
    <hangnum nr="410"/>
    <gatha type="1"> Duve uposathā cātu-ddaso pannaraso iti;</gatha>
    <gatha type="last">Suttuddesamadhiṭṭhāna-pārisuddhivasā tayo.</gatha>
    <hangnum nr="411"/>
    <gatha type="1"> Suttuddesova saṅghassa, adhiṭṭhānauposatho;</gatha>
    <gatha type="last">Puggalasseva sesānaṃ, pārisuddhiuposatho.</gatha>
    <hangnum nr="412"/>
    <gatha type="1"> Pubbakicce ca karaṇe, pattakalle samānite;</gatha>
    <gatha type="last">Suttaṃ uddisati saṅgho, pañcadhā so vibhāvito.</gatha>
    <hangnum nr="413"/>
    <gatha type="1"> Vināntarāyaṃ saṅkhepe-nuddeso vinivārito;</gatha>
    <gatha type="2">‘‘Therova issaro dvīsu, uddesesvettha tīsu vā;</gatha>
    <gatha type="last">Visadesū’’ti vuttattā, avattantepi vaṭṭati.</gatha>
    <hangnum nr="414"/>
    <gatha type="1"> Āgaccheyyuṃ yadi samā, uddisante va thokikā;</gatha>
    <gatha type="last">Uddiṭṭhaṃ yaṃ suuddiṭṭhaṃ, sotabbamavasesakaṃ.</gatha>
    <hangnum nr="415"/>
    <gatha type="1"> Uddiṭṭhamatte  sakalā-yekaccāyuṭṭhitāya vā;</gatha>
    <gatha type="2">Pārisuddhiṃ kareyyesaṃ, santike bahukātha ce;</gatha>
    <gatha type="last">Katvā sabbavikappesu, pubbakiccaṃ punuddise.</gatha>
    <hangnum nr="416"/>
    <gatha type="1"> Pannarasovāsikānaṃ, itarānaṃ sacetaro;</gatha>
    <gatha type="2">Samānetarenuvattantu, purimānaṃ sacedhikā;</gatha>
    <gatha type="last">Purimā anuvattantu, tesaṃ sesepyayaṃ nayo.</gatha>
    <hangnum nr="417"/>
    <gatha type="1"> Pāṭipadovāsikānaṃ, itarānaṃ uposatho;</gatha>
    <gatha type="last">Samathokānaṃ sāmaggiṃ, mūlaṭṭhā dentu kāmato.</gatha>
    <hangnum nr="418"/>
    <gatha type="1"> Bahi gantvāna kātabbo, no ce denti uposatho;</gatha>
    <gatha type="last">Deyyānicchāya sāmaggī, bahūsu bahi vā vaje.</gatha>
    <hangnum nr="419"/>
    <gatha type="1"> Pāṭipadegantukānaṃ , evameva ayaṃ nayo;</gatha>
    <gatha type="last">Sāveyya suttaṃ sañcicca, assāventassa dukkaṭaṃ.</gatha>
    <hangnum nr="420"/>
    <gatha type="1"> Sammajjituṃ padīpetuṃ, paññāpetuṃ dakāsanaṃ;</gatha>
    <gatha type="last">Na kareyya tathā kallo, mahātherena pesito.</gatha>
    <paragraph nr="421"> Sammajjitvā padīpetvā, paṭṭhapetvā dakāsanaṃ. Gaṇañattiṃ ṭhapetvevaṃ, kattabbo tīhuposatho. ‘‘Suṇantu me āyasmantā, ajjuposatho pannaraso, yadāyasmantānaṃ pattakallaṃ, mayaṃ aññamaññaṃ pārisuddhiuposathaṃ kareyyāmā’’ti.</paragraph>
    <paragraph nr="422"> Ekaṃsaṃ cīvaraṃ katvā, nisīditvā ukkuṭikaṃ,. Therena añjaliṃ tevaṃ, paggayha samudīriyā. ‘‘Parisuddho  ahaṃ āvuso, parisuddhoti maṃ dhārethā’’ti, vade yāvatatīyakaṃ.</paragraph>
    <paragraph nr="423"> Samattapubbārambhena, te navenevamīriyā. ‘‘Parisuddho ahaṃ bhante, parisuddhoti maṃ dhārethā’’ti, vade yāvatatīyakaṃ.</paragraph>
    <paragraph nr="424"> Dvīsu therena kattabbaṃ, katvevamīriyo navo. ‘‘Parisuddho ahaṃ āvuso, parisuddhoti maṃ dhārehī’’ti tikkhattuṃ vattabbo.</paragraph>
    <hangnum nr="425"/>
    <gatha type="1"> Navena thero tikkhattuṃ, evamassa udīriyo;</gatha>
    <gatha type="last">‘‘Parisuddho ahaṃ bhante, parisuddhoti maṃ dhārethā’’ti.</gatha>
    <paragraph nr="426"> Pubbakiccaṃ  samāpetvā, adhiṭṭheyyevamekako. ‘‘Ajja me uposatho pannarasoti vā cātuddasoti vā adhiṭṭhāmī’’ti vattabbaṃ, no cedhiṭṭheyya dukkaṭaṃ.</paragraph>
    <hangnum nr="427"/>
    <gatha type="1"> Yattha vasanti cattāro, tayo vā yadi vā duve;</gatha>
    <gatha type="2">Pārisuddhiṃ haritvāna, ekekassitarītare;</gatha>
    <gatha type="last">Taṃ taṃ uposathaṃ kayiruṃ, siyā āpatti dukkaṭaṃ.</gatha>
    <hangnum nr="428"/>
    <gatha type="1"> Vagge samagge vaggoti, saññino vimatissa vā;</gatha>
    <gatha type="2">Dukkaṭaṃ karoto bhedā-dhippāyena thullaccayaṃ;</gatha>
    <gatha type="last">Vagge samaggenāpatti, samaggo iti saññino.</gatha>
    <hangnum nr="429"/>
    <gatha type="1"> Ukkhittassa  gahaṭṭhassa, sesānaṃ sahadhamminaṃ;</gatha>
    <gatha type="last">Pārājikassābhabbassa, sikkhānikkhittakassa ca.</gatha>
    <hangnum nr="430"/>
    <gatha type="1"> Nisinnaparisāyañca, sabhāgāpattiko tathā;</gatha>
    <gatha type="last">Chandena parivutthena, pātimokkhaṃ na uddise.</gatha>
    <hangnum nr="431"/>
    <gatha type="1"> Adesayitvānāpannaṃ, nāvikatvāna vematiṃ;</gatha>
    <gatha type="last">Nuposathepi vā kātuṃ, posatho na ca kappati.</gatha>
    <hangnum nr="432"/>
    <gatha type="1"> Aṭṭhitoposathāvāsā, na vaje tadahū vinā;</gatha>
    <gatha type="last">Antarāyaṃ va saṅghaṃ vā-dhiṭṭhātuṃ sīmameva vāti.</gatha>
    <subhead>45. Pavāraṇāniddeso</subhead>
    <paragraph>Pavāraṇāti –</paragraph>
    <hangnum nr="433"/>
    <gatha type="1"> Dvinnaṃ tiṇṇaṃ catunnañca, aññamaññappavāraṇā;</gatha>
    <gatha type="last">Ekassa ca adhiṭṭhānaṃ, sesā saṅghappavāraṇā.</gatha>
    <hangnum nr="434"/>
    <gatha type="1"> Pubbakicce ca karaṇe, pattakalle samānite;</gatha>
    <gatha type="last">Ṭhapetvā ñattiṃ saṅghena, kattabbevaṃ pavāraṇā.</gatha>
    <paragraph>‘‘Suṇātu  me bhante saṅgho, ajja pavāraṇā pannarasī, yadi saṅghassa pattakallaṃ, saṅgho pavāreyyā’’ti.</paragraph>
    <hangnum nr="435"/>
    <gatha type="1"> Ekaṃsaṃ cīvaraṃ katvā, nisīditvā ukkuṭikaṃ;</gatha>
    <gatha type="last">Therena añjaliṃ saṅgho, paggayha samudīriyo.</gatha>
    <paragraph nr="436"> ‘‘Saṅghaṃ, āvuso, pavāremi diṭṭhena vā sutena vā parisaṅkāya vā, vadantu maṃ āyasmanto  anukampaṃ upādāya, passanto paṭikarissāmi. Dutiyampi…pe… tatiyampi, āvuso, saṅghaṃ pavāremi diṭṭhena vā sutena vā parisaṅkāya vā, vadantu maṃ āyasmanto anukampaṃ upādāya, passanto paṭikarissāmī’’ti.</paragraph>
    <hangnum nr="437"/>
    <gatha type="1"> Pavārentesu theresu, nisajjukkuṭikaṃ navo;</gatha>
    <gatha type="last">Pavāreti sayaṃ yāva, ukkuṭikova acchatu.</gatha>
    <paragraph nr="438"> Pubbārambhaṃ samāpetvā, navo saṅghamudīraye.</paragraph>
    <paragraph nr="439"> ‘‘Saṅghaṃ, bhante, pavāremi diṭṭhena vā sutena vā parisaṅkāya vā, vadantu maṃ āyasmanto anukampaṃ upādāya, passanto paṭikarissāmi. Dutiyampi…pe… tatiyampi, bhante, saṅghaṃ pavāremi diṭṭhena vā sutena vā parisaṅkāya vā, vadantu maṃ āyasmanto anukampaṃ upādāya, passanto paṭikarissāmī’’ti.</paragraph>
    <hangnum nr="440"/>
    <gatha type="1"> Dānena dhammasākacchā, kalahehi ca rattiyā;</gatha>
    <gatha type="2">Tevācikāya okāse-sati khepitabhāvato;</gatha>
    <gatha type="last">Antarāye dasavidhe, ñattiṃ vatvānurūpato.</gatha>
    <paragraph nr="441"> ‘‘Suṇātu me bhante saṅgho, manussehi dānaṃ dentehi, dvīhi bhikkhūhi dhammaṃ sākacchantehi, kalahaṃ karontehi yebhuyyena ratti khepitā. Sace saṅgho  tevācikaṃ pavāressati, appavāritova saṅgho bhavissati, athāyaṃ ratti vibhāyissati. Ayaṃ rājantarāyo, ayaṃ corantarāyo, ayaṃ agyantarāyo, ayaṃ udakantarāyo, ayaṃ manussantarāyo, ayaṃ amanussantarāyo, ayaṃ vāḷantarāyo, ayaṃ sarīsapantarāyo, ayaṃ jīvitantarāyo, ayaṃ brahmacariyantarāyo. Sace saṅgho tevācikaṃ pavāressati, appavāritova saṅgho bhavissati, athāyaṃ brahmacariyantarāyo bhavissati. Yadi saṅghassa pattakallaṃ, saṅgho dvevācikaṃ, ekavācikaṃ, samānavassikaṃ pavāreyyā’’ti.</paragraph>
    <hangnum nr="442"/>
    <gatha type="1"> Pavāreyyānurūpena , yathāṭhapitañattiyā;</gatha>
    <gatha type="last">Āgaccheyyuṃ yadi samā, ādikā cettha āhare.</gatha>
    <paragraph nr="443"> Evaṃ ticatuvaggo ca, ñattiṃ vatvā pavāraye. ‘‘Suṇantu me āyasmantā, ajja pavāraṇā pannarasī, yadāyasmantānaṃ pattakallaṃ, mayaṃ aññamaññaṃ pavāreyyāmā’’ti.</paragraph>
    <hangnum nr="444"/>
    <gatha type="1"> Ekaṃsaṃ cīvaraṃ katvā, nisīditvā ukkuṭikaṃ;</gatha>
    <gatha type="last">Therena añjaliṃ tevaṃ, paggayha samudīriyā.</gatha>
    <paragraph nr="445"> ‘‘Ahaṃ, āvuso, āyasmante pavāremi diṭṭhena vā sutena vā parisaṅkāya vā, vadantu maṃ āyasmantā anukampaṃ upādāya, passanto paṭikarissāmi. Dutiyampi…pe… tatiyampi ahaṃ, āvuso, āyasmante pavāremi diṭṭhena vā sutena vā parisaṅkāya vā, vadantu maṃ āyasmantā anukampaṃ upādāya, passanto paṭikarissāmī’’ti.</paragraph>
    <paragraph>Navenāpi  ‘‘ahaṃ, bhante, āyasmante pavāremi diṭṭhena vā sutena vā parisaṅkāya vā, vadantu maṃ āyasmantā anukampaṃ upādāya, passanto paṭikarissāmi. Dutiyampi…pe… tatiyampi ahaṃ, bhante, āyasmante pavāremi diṭṭhena vā sutena vā parisaṅkāya vā, vadantu maṃ āyasmantā anukampaṃ upādāya, passanto paṭikarissāmī’’ti.</paragraph>
    <paragraph nr="446"> Dvīsu therena kattabbaṃ, navo katvevamīriyo.</paragraph>
    <paragraph nr="447"> ‘‘Ahaṃ, āvuso, āyasmantaṃ pavāremi diṭṭhena vā sutena vā parisaṅkāya vā, vadatu maṃ āyasmā anukampaṃ upādāya, passanto paṭikarissāmi. Dutiyampi…pe… tatiyampi ahaṃ, āvuso, āyasmantaṃ pavāremi diṭṭhena vā sutena vā parisaṅkāya vā, vadatu maṃ āyasmā anukampaṃ upādāya, passanto paṭikarissāmī’’ti.</paragraph>
    <paragraph>Navenāpi  ‘‘ahaṃ, bhante, āyasmantaṃ pavāremi diṭṭhena vā sutena vā parisaṅkāya vā, vadatu maṃ āyasmā anukampaṃ upādāya, passanto paṭikarissāmi. Dutiyampi…pe… tatiyampi ahaṃ, bhante, āyasmantaṃ pavāremi diṭṭhena vā sutena vā parisaṅkāya vā, vadatu maṃ āyasmā anukampaṃ upādāya, passanto paṭikarissāmī’’ti.</paragraph>
    <paragraph nr="448"> Pubbakiccaṃ samāpetvā, adhiṭṭheyyevamekako. ‘‘Ajja me pavāraṇā cātuddasīti vā pannarasīti vā adhiṭṭhāmī’’ti vattabbaṃ.</paragraph>
    <hangnum nr="449"/>
    <gatha type="1"> Yasmiṃ vasanti vā pañca, cattāro vā tayo duve;</gatha>
    <gatha type="last">Pavāraṇaṃ haritvāna, ekekassitarītare.</gatha>
    <hangnum nr="450"/>
    <gatha type="1"> Taṃ  taṃ pavāraṇaṃ kayiruṃ,</gatha>
    <gatha type="2">Siyā āpatti dukkaṭaṃ;</gatha>
    <gatha type="3">Sesā uposathe vuttā,</gatha>
    <gatha type="last">Gāthāyo cettha āhare.</gatha>
    <hangnum nr="451"/>
    <gatha type="1"> Pavāriteva saṅghamhi, pārisuddhiuposathaṃ;</gatha>
    <gatha type="last">Kareyya chinnavasso vā, avuttho vānupagato.</gatha>
    <hangnum nr="452"/>
    <gatha type="1"> Cātumāsiniyā cāpi, kate saṅghenuposathe;</gatha>
    <gatha type="last">Vutthavassā pavāreyyuṃ, sace appatarā siyunti.</gatha>
    <subhead>46. Saṃvaraniddeso</subhead>
    <paragraph>Saṃvaroti –</paragraph>
    <hangnum nr="453"/>
    <gatha type="1"> Cakkhusotādibhedehi, rūpasaddādigocare;</gatha>
    <gatha type="last">Abhijjhādomanassādi-ppavattiṃ vinivāraye.</gatha>
    <hangnum nr="454"/>
    <gatha type="1"> Niggaṇheyya  sakaṃ cittaṃ, kiṭṭhādiṃ viya duppasuṃ;</gatha>
    <gatha type="last">Satimā sampajāno ca, care sabbiriyāpatheti.</gatha>
    <subhead>47. Suddhiniddeso</subhead>
    <paragraph>Suddhīti –</paragraph>
    <hangnum nr="455"/>
    <gatha type="1"> Desanā saṃvaro eṭṭhipaccavekkhaṇa bhedato;</gatha>
    <gatha type="2">Suddhī catubbidhā pātimokkhasaṃvarasammataṃ;</gatha>
    <gatha type="last">Desanāya visuddhattā, desanāsuddhi vuccati.</gatha>
    <hangnum nr="456"/>
    <gatha type="1"> ‘‘Na punevaṃ karissa’’nti, cittādhiṭṭhānasaṃvarā;</gatha>
    <gatha type="last">Vutto saṃvarasuddhīti, sujjhatindriyasaṃvaro.</gatha>
    <hangnum nr="457"/>
    <gatha type="1"> Pahāyānesanaṃ dhammenuppādentassa eṭṭhiyā;</gatha>
    <gatha type="last">Suddhattā eṭṭhisuddhīti, vuttamājīvanissitaṃ.</gatha>
    <hangnum nr="458"/>
    <gatha type="1"> Yoniso  paṭisaṅkhāya, cīvaraṃ paṭisevati;</gatha>
    <gatha type="2">Evamādiyathāvutta-paccavekkhaṇasujjhanā;</gatha>
    <gatha type="last">Paccavekkhaṇasuddhīti, vuttaṃ paccayanissitanti.</gatha>
    <subhead>48. Santosaniddeso</subhead>
    <paragraph>Santosoti –</paragraph>
    <hangnum nr="459"/>
    <gatha type="1"> Appena anavajjena, santuṭṭho sulabhena ca;</gatha>
    <gatha type="last">Mattaññū subharo hutvā, care saddhammagāravo.</gatha>
    <hangnum nr="460"/>
    <gatha type="1"> Atītaṃ  nānusocanto, nappajappamanāgataṃ;</gatha>
    <gatha type="last">Paccuppannena yāpento, santuṭṭhoti pavuccatīti.</gatha>
    <subhead>49. Caturārakkhaniddeso</subhead>
    <paragraph>Caturakkhāti –</paragraph>
    <hangnum nr="461"/>
    <gatha type="1"> Buddhānussati mettā ca, asubhaṃ maraṇassati;</gatha>
    <gatha type="last">Ārakattādinārahaṃ, sammā sāmañca buddhato.</gatha>
    <hangnum nr="462"/>
    <gatha type="1"> Sammāsambuddhaiti vānussati yā punappunaṃ;</gatha>
    <gatha type="last">Navabhede bhagavato, buddhānussati sā guṇe.</gatha>
    <hangnum nr="463"/>
    <gatha type="1"> Sīmaṭṭhasaṅghe sīmaṭṭhadevatāsu ca issare;</gatha>
    <gatha type="last">Jane gocaragāmamhi, tatthupādāya mānuse.</gatha>
    <hangnum nr="464"/>
    <gatha type="1"> Sabbasattesu sukhitā, hontāverātiādinā;</gatha>
    <gatha type="last">Paricchijja paricchijja, bhāvanā mettabhāvanā.</gatha>
    <hangnum nr="465"/>
    <gatha type="1"> Vaṇṇasaṇṭhānaokāsa-disato paricchedato;</gatha>
    <gatha type="last">Vavatthapetvā kesādi-koṭṭhāse anupubbato.</gatha>
    <hangnum nr="466"/>
    <gatha type="1"> Nātisīghañca saṇikaṃ, vikkhepaṃ paṭibāhayaṃ;</gatha>
    <gatha type="last">Paṇṇattiṃ samatikkamma, muñcantassānupubbato.</gatha>
    <hangnum nr="467"/>
    <gatha type="1"> Vaṇṇaāsayasaṇṭhāna-gandhokāsehi  bhāvanā;</gatha>
    <gatha type="2">Paṭikkūlāti koṭṭhāse, uddhumātādivatthusu;</gatha>
    <gatha type="last">Gahetvā asubhākāraṃ, pavattā bhāvanāsubhaṃ.</gatha>
    <hangnum nr="468"/>
    <gatha type="1"> ‘‘Maraṇaṃ  me bhavissati, jīvitaṃ ucchijjissati;</gatha>
    <gatha type="last">Maraṇaṃ maraṇaṃ vā’’ti, bhāvayitvāna yoniso.</gatha>
    <hangnum nr="469"/>
    <gatha type="1"> Vadhakassevupaṭṭhānā, sampattīnaṃ vipattito;</gatha>
    <gatha type="last">Upasaṃharato kāyabahusādhāraṇā tathā.</gatha>
    <hangnum nr="470"/>
    <gatha type="1"> Āyudubbalato kālavavatthānassabhāvato;</gatha>
    <gatha type="last">Addhānassa paricchedā, bhāvanā maraṇassatīti.</gatha>
    <subhead>50. Vipassanāniddeso</subhead>
    <paragraph>Vipassanāti –</paragraph>
    <hangnum nr="471"/>
    <gatha type="1"> Nāmarūpaṃ pariggayha, tato tassa ca paccayaṃ;</gatha>
    <gatha type="last">Hutvā abhāvatoniccā, udayabbayapīḷanā.</gatha>
    <hangnum nr="472"/>
    <gatha type="1">Dukkhā avasavattittā, anattāti tilakkhaṇaṃ;</gatha>
    <gatha type="2">Āropetvāna saṅkhāre, sammasanto punappunaṃ;</gatha>
    <gatha type="last">Pāpuṇeyyānupubbena, sabbasaṃyojanakkhayanti.</gatha>
    <subhead>Nigamanakathā</subhead>
    <hangnum nr="473"/>
    <gatha type="1"> Adhisīlādhicittānaṃ, adhipaññāya sikkhanā;</gatha>
    <gatha type="last">Bhikkhukiccamato khuddasikkhāyaṃ samudāhaṭā.</gatha>
    <hangnum nr="474"/>
    <gatha type="1"> Mahato kittisaddassa, yassa lokavicārino;</gatha>
    <gatha type="last">Parissamo na sambhoti, mālutasseva niccaso.</gatha>
    <hangnum nr="475"/>
    <gatha type="1"> Tena dhammasirīkena, tambapaṇṇiyaketunā;</gatha>
    <gatha type="last">Therena racitā dhammavinayaññupasaṃsitā.</gatha>
    <hangnum nr="476"/>
    <gatha type="1"> Ettāvatāyaṃ niṭṭhānaṃ, khuddasikkhā upāgatā;</gatha>
    <gatha type="last">Pañcamattehi gāthānaṃ, satehi parimāṇatoti.</gatha>
    <centered>Khuddasikkhā niṭṭhitā.</centered>
    <centered> Namo tassa bhagavato arahato sammāsambuddhassa</centered>
  </text>
</tree>
