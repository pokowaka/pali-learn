<?xml version='1.0' encoding='UTF-8'?>
<tree text="P&#x101;&#x1E6D;idesan&#x12B;yaka&#x1E47;&#x1E0D;o" target="text">
  <text>
    <subhead>1. Sappiviññāpanasikkhāpadavaṇṇanā</subhead>
    <paragraph>Pāṭidesanīyesu  paṭhame sappinti pubbe vuttavinicchayaṃ pāḷiāgataṃ (pāci. 1230) gosappiādimeva. Viññāpetvā bhuñjeyyāti ettha ‘‘viññattiyā paṭiladdhaṃ bhuñjissāmī’’ti gahaṇe dukkaṭaṃ, gahitassa ajjhohāre ajjhohāre pāṭidesanīyaṃ.</paragraph>
    <paragraph>Sāvatthiyaṃ chabbaggiyā bhikkhuniyo ārabbha sappiṃ viññāpetvā bhuñjanavatthusmiṃ paññattaṃ, ‘‘agilānā’’ti ayamettha anupaññatti, tikapāṭidesanīyaṃ, gilānāya dvikadukkaṭaṃ. Yā pana gilānā gilānasaññā, gilānakāle vā viññāpetvā pacchā agilānā hutvā bhuñjati, gilānāya vā sesakaṃ, ñātakappavāritaṭṭhānato vā viññattaṃ, aññassa vā atthāya, attano vā dhanena gahitaṃ bhuñjati, tassā, ummattikādīnañca anāpatti. Vuttalakkhaṇasappitā, anuññātakāraṇābhāvo, viññatti, ajjhohāroti imānettha cattāri aṅgāni. Samuṭṭhānādīni addhānasadisānīti.</paragraph>
    <centered>Sappiviññāpanasikkhāpadavaṇṇanā niṭṭhitā.</centered>
    <subhead>2. Telaviññāpanādisikkhāpadavaṇṇanā</subhead>
    <paragraph>Dutiyādīsupi telādīni pubbe vuttavinicchayāni pāḷiyaṃ (pāci. 1236) āgatāneva, pāḷiyaṃ anāgatesu pana aṭṭhasupi dukkaṭameva. Sesaṃ sabbattha paṭhame vuttasadisamevāti.</paragraph>
    <centered>Telaviññāpanādisikkhāpadavaṇṇanā niṭṭhitā.</centered>
    <centered>Kaṅkhāvitaraṇiyā pātimokkhavaṇṇanāya</centered>
    <centered>Bhikkhunipātimokkhe</centered>
    <centered>Pāṭidesanīyavaṇṇanā niṭṭhitā.</centered>
    <subhead>1. Parimaṇḍalādisikkhāpadavaṇṇanā</subhead>
    <paragraph>Ito  paraṃ pana sekhiyāni ceva adhikaraṇasamathā ca sabbapakārato bhikkhupātimokkhavaṇṇanāyaṃ vuttanayeneva veditabbāti.</paragraph>
    <centered>Kaṅkhāvitaraṇiyā pātimokkhavaṇṇanāya</centered>
    <centered>Bhikkhunipātimokkhavaṇṇanā niṭṭhitā.</centered>
    <subhead>Nigamanakathā</subhead>
    <paragraph>Ettāvatā ca –</paragraph>
    <gatha type="1">Vaṇṇanaṃ pātimokkhassa, soṇattherena yācito;</gatha>
    <gatha type="last">Vinaye jātakaṅkhānaṃ, kaṅkhāvitaraṇatthiko.</gatha>
    <gatha type="1">Ārabhiṃ yamahaṃ sabbaṃ, sīhaḷaṭṭhakathānayaṃ;</gatha>
    <gatha type="last">Mahāvihāravāsīnaṃ, vācanāmagganissitaṃ.</gatha>
    <gatha type="1">Nissāya sā ayaṃ niṭṭhaṃ, gatā ādāya sabbaso;</gatha>
    <gatha type="last">Sabbaṃ aṭṭhakathāsāraṃ, pāḷiyatthañca kevalaṃ.</gatha>
    <gatha type="1">Na hettha taṃ padaṃ atthi, yaṃ virujjheyya pāḷiyā;</gatha>
    <gatha type="last">Mahāvihāravāsīnaṃ, porāṇaṭṭhakathāhi vā.</gatha>
    <gatha type="1">Yasmā tasmā akatvāva, ettha kaṅkhaṃ hitesinā;</gatha>
    <gatha type="last">Sikkhitabbāva sakkaccaṃ, kaṅkhāvitaraṇī ayaṃ.</gatha>
    <gatha type="1">Yathā  ca niṭṭhaṃ sampattā, kaṅkhāvitaraṇī ayaṃ;</gatha>
    <gatha type="last">Dvāvīsati bhāṇavārapaamāṇāya pāḷiyā.</gatha>
    <gatha type="1">Evaṃ anantarāyena, niṭṭhaṃ kalyāṇanissitā;</gatha>
    <gatha type="last">Aciraṃ sabbasattānaṃ, yantu sabbe manorathāti.</gatha>
    <paragraph>Paramavisuddhasaddhābuddhivīriyappaṭimaṇḍitena  sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasuviniggatamadhaurodāravacanalāvaṇṇayuttena yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite uttarimanussadhamme suppatiṭṭhitabuddhīnaṃ theravaṃsappadīpānaṃ therānaṃ mahāvihāravāsīnaṃ vaṃsālaṅkārabhūtena vipulavisuddhabuddhinā buddhaghosoti garūhi gahitanāmadheyyena therena katā ayaṃ kaṅkhāvitaraṇī nāma pātimokkhavaṇṇanā –</paragraph>
    <gatha type="1">Tāva tiṭṭhatu lokasmiṃ, lokanittharaṇesinaṃ;</gatha>
    <gatha type="last">Dassentī kulaputtānaṃ, nayaṃ sīlavisuddhiyā.</gatha>
    <gatha type="1">Yāva ‘‘buddho’’ti nāmampi, suddhacittassa tādino;</gatha>
    <gatha type="last">Lokamhi lokajeṭṭhassa, pavattati mahesinoti.</gatha>
    <centered>Kaṅkhāvitaraṇī-aṭṭhakathā niṭṭhitā.</centered>
  </text>
</tree>
