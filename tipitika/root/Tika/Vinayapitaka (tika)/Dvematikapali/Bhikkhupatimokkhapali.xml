<?xml version='1.0' encoding='UTF-8'?>
<tree text="Bhikkhup&#x101;timokkhap&#x101;&#x1E37;i" target="text">
  <text>
    <centered> Namo tassa bhagavato arahato sammāsambuddhassa</centered>
    <centered>Pubbakaraṇaṃ-4</centered>
    <gatha type="1">Sammajjanī  padīpo ca, udakaṃ āsanena ca;</gatha>
    <gatha type="last">Uposathassa etāni, ‘‘pubbakaraṇa’’nti vuccati.</gatha>
    <centered>Pubbakiccaṃ-5</centered>
    <gatha type="1">Chanda, pārisuddhi, utukkhānaṃ, bhikkhugaṇanā ca ovādo;</gatha>
    <gatha type="last">Uposathassa etāni, ‘‘pubbakicca’’nti vuccati.</gatha>
    <centered>Pattakallaaṅgā-4</centered>
    <gatha type="1">Uposatho , yāvatikā ca bhikkhū kammappattā;</gatha>
    <gatha type="1">Sabhāgāpattiyo ca na vijjanti;</gatha>
    <gatha type="last">Vajjanīyā ca puggalā tasmiṃ na honti, ‘‘pattakalla’’nti vuccati.</gatha>
    <paragraph>Pubbakaraṇapubbakiccāni samāpetvā desitāpattikassa samaggassa bhikkhusaṅghassa anumatiyā pātimokkhaṃ uddisituṃ ārādhanaṃ karoma.</paragraph>
    <subhead>Nidānuddeso</subhead>
    <paragraph>Suṇātu me bhante saṅgho? Ajjuposatho pannaraso, yadi saṅghassa pattakallaṃ, saṅgho uposathaṃ kareyya, pātimokkhaṃ uddiseyya.</paragraph>
    <paragraph>Kiṃ saṅghassa pubbakiccaṃ? Pārisuddhiṃ āyasmanto ārocetha, pātimokkhaṃ uddisissāmi, taṃ sabbeva santā sādhukaṃ suṇoma manasi karoma. Yassa siyā āpatti, so āvikareyya, asantiyā āpattiyā tuṇhī bhavitabbaṃ, tuṇhībhāvena kho panāyasmante ‘‘parisuddhā’’ti vedissāmi. Yathā  kho pana paccekapuṭṭhassa veyyākaraṇaṃ hoti, evamevaṃ evarūpāya parisāya yāvatatiyaṃ anusāvitaṃ hoti. Yo pana bhikkhu yāvatatiyaṃ anusāviyamāne saramāno santiṃ āpattiṃ nāvikareyya, sampajānamusāvādassa hoti. Sampajānamusāvādo kho panāyasmanto antarāyiko dhammo vutto bhagavatā, tasmā saramānena bhikkhunā āpannena visuddhāpekkhena santī āpatti āvikātabbā, āvikatā hissa phāsu hoti.</paragraph>
    <paragraph>Uddiṭṭhaṃ kho āyasmanto nidānaṃ. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.</paragraph>
    <centered>Nidānaṃ niṭṭhitaṃ.</centered>
    <subhead>Pārājikuddeso</subhead>
    <centered>Tatrime cattāro pārājikā dhammā uddesaṃ āgacchanti.</centered>
    <centered>Methunadhamma sikkhāpadaṃ</centered>
    <paragraph nr="1"> Yo  pana bhikkhu bhikkhūnaṃ sikkhāsājīvasamāpanno sikkhaṃ appaccakkhāya dubbalyaṃ anāvikatvā methunaṃ dhammaṃ paṭiseveyya, antamaso tiracchānagatāyapi, pārājiko hoti asaṃvāso.</paragraph>
    <centered>Adinnādānasikkhāpadaṃ</centered>
    <paragraph nr="2"> Yo pana bhikkhu gāmā vā araññā vā adinnaṃ theyyasaṅkhātaṃ ādiyeyya, yathārūpe adinnādāne rājāno coraṃ gahetvā haneyyuṃ vā bandheyyuṃ vā pabbājeyyuṃ vā corosi bālosi mūḷhosi thenosīti, tathārūpaṃ bhikkhu adinnaṃ ādiyamāno ayampi pārājiko hoti asaṃvāso.</paragraph>
    <centered>Manussaviggahasikkhāpadaṃ</centered>
    <paragraph nr="3"> Yo pana bhikkhu sañcicca manussaviggahaṃ jīvitā voropeyya, satthahārakaṃ vāssa pariyeseyya, maraṇavaṇṇaṃ vā saṃvaṇṇeyya, maraṇāya vā samādapeyya ‘‘ambho purisa kiṃ tuyhiminā pāpakena dujjīvitena, mataṃ  te jīvitā seyyo’’ti, iti cittamano cittasaṅkappo anekapariyāyena maraṇavaṇṇaṃ vā saṃvaṇṇeyya, maraṇāya vā samādapeyya, ayampi pārājiko hoti asaṃvāso.</paragraph>
    <centered>Uttarimanussadhammasikkhāpadaṃ</centered>
    <paragraph nr="4"> Yo pana bhikkhu anabhijānaṃ uttarimanussadhammaṃ attupanāyikaṃ alamariyañāṇadassanaṃ samudācareyya ‘‘iti jānāmi, iti passāmī’’ti, tato aparena samayena samanuggāhīyamāno vā asamanuggāhīyamāno vā āpanno visuddhāpekkho evaṃ vadeyya ‘‘ajānamevaṃ āvuso avacaṃ jānāmi, apassaṃ passāmi, tucchaṃ musā vilapi’’nti, aññatra adhimānā, ayampi pārājiko hoti asaṃvāso.</paragraph>
    <paragraph>Uddiṭṭhā kho āyasmanto cattāro pārājikā dhammā. Yesaṃ bhikkhu aññataraṃ vā aññataraṃ vā āpajjitvā na labhati bhikkhūhi saddhiṃ saṃvāsaṃ yathā pure, tathā pacchā, pārājiko  hoti asaṃvāso. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.</paragraph>
    <centered>Pārājikaṃ niṭṭhitaṃ.</centered>
    <subhead>Saṅghādisesuddeso</subhead>
    <centered>Ime kho panāyasmanto terasa saṅghādisesā</centered>
    <centered>Dhammā uddesaṃ āgacchanti.</centered>
    <centered>Sukkavissaṭṭhisikkhāpadaṃ</centered>
    <paragraph nr="1"> Sañcetanikā sukkavissaṭṭhi aññatra supinantā saṅghādiseso.</paragraph>
    <centered>Kāyasaṃsaggasikkhāpadaṃ</centered>
    <paragraph nr="2"> Yo pana bhikkhu otiṇṇo vipariṇatena cittena mātugāmena saddhiṃ kāyasaṃsaggaṃ samāpajjeyya hatthaggāhaṃ vā veṇiggāhaṃ vā aññatarassa vā aññatarassa vā aṅgassa parāmasanaṃ, saṅghādiseso.</paragraph>
    <centered>Duṭṭhullavācāsikkhāpadaṃ</centered>
    <paragraph nr="3"> Yo  pana bhikkhu otiṇṇo vipariṇatena cittena mātugāmaṃ duṭṭhullāhi vācāhi obhāseyya yathā taṃ yuvā yuvatiṃ methunupasaṃhitāhi, saṅghādiseso.</paragraph>
    <centered>Attakāmapāricariyasikkhāpadaṃ</centered>
    <paragraph nr="4"> Yo pana bhikkhu otiṇṇo vipariṇatena cittena mātugāmassa santike attakāmapāricariyāya vaṇṇaṃ bhāseyya ‘‘etadaggaṃ bhagini pāricariyānaṃ yā mādisaṃ sīlavantaṃ kalyāṇadhammaṃ brahmacāriṃ etena dhammena paricareyyā’’ti methunupasaṃhitena, saṅghādiseso.</paragraph>
    <centered>Sañcarittasikkhāpadaṃ</centered>
    <paragraph nr="5"> Yo  pana bhikkhu sañcarittaṃ samāpajjeyya itthiyā vā purisamatiṃ purisassa vā itthimatiṃ, jāyattane vā jārattane vā, antamaso taṅkhaṇikāyapi, saṅghādiseso.</paragraph>
    <centered>Kuṭikārasikkhāpadaṃ</centered>
    <paragraph nr="6"> Saññācikāya pana bhikkhunā kuṭiṃ kārayamānena assāmikaṃ attuddesaṃ pamāṇikā kāretabbā, tatridaṃ pamāṇaṃ, dīghaso dvādasa vidatthiyo sugatavidatthiyā, tiriyaṃ sattantarā, bhikkhū abhinetabbā vatthudesanāya, tehi bhikkhūhi vatthu desetabbaṃ anārambhaṃ saparikkamanaṃ. Sārambhe ce bhikkhu vatthusmiṃ aparikkamane saññācikāya kuṭiṃ kāreyya, bhikkhū vā anabhineyya vatthudesanāya, pamāṇaṃ vā atikkāmeyya, saṅghādiseso.</paragraph>
    <centered>Vihārakārasikkhāpadaṃ</centered>
    <paragraph nr="7"> Mahallakaṃ pana bhikkhunā vihāraṃ kārayamānena sassāmikaṃ attuddesaṃ bhikkhū abhinetabbā vatthudesanāya, tehi bhikkhūhi vatthu desetabbaṃ anārambhaṃ saparikkamanaṃ. Sārambhe ce bhikkhu vatthusmiṃ aparikkamane mahallakaṃ vihāraṃ kāreyya, bhikkhū vā anabhineyya vatthudesanāya, saṅghādiseso.</paragraph>
    <centered>Duṭṭhadosasikkhāpadaṃ</centered>
    <paragraph nr="8"> Yo pana bhikkhu bhikkhuṃ duṭṭho doso appatīto amūlakena pārājikena dhammena anuddhaṃseyya ‘‘appeva nāma naṃ imamhā brahmacariyā cāveyya’’nti , tato aparena samayena samanuggāhīyamāno vā asamanuggāhīyamāno vā amūlakañceva taṃ adhikaraṇaṃ hoti, bhikkhu ca dosaṃ patiṭṭhāti, saṅghādiseso.</paragraph>
    <centered>Aññabhāgiyasikkhāpadaṃ</centered>
    <paragraph nr="9"> Yo pana bhikkhu bhikkhuṃ duṭṭho doso appatīto aññabhāgiyassa adhikaraṇassa kiñcidesaṃ lesamattaṃ upādāya pārājikena dhammena anuddhaṃseyya ‘‘appeva nāma naṃ imamhā brahmacariyā cāveyya’’nti, tato aparena samayena samanuggāhīyamāno vā asamanuggāhīyamāno vā aññabhāgiyañceva taṃ adhikaraṇaṃ hoti kocideso lesamatto upādinno, bhikkhu ca dosaṃ patiṭṭhāti, saṅghādiseso.</paragraph>
    <centered>Saṅghabhedasikkhāpadaṃ</centered>
    <paragraph nr="10"> Yo  pana bhikkhu samaggassa saṅghassa bhedāya parakkameyya, bhedanasaṃvattanikaṃ vā adhikaraṇaṃ samādāya paggayha tiṭṭheyya, so bhikkhu bhikkhūhi evamassa vacanīyo ‘‘māyasmā samaggassa saṅghassa bhedāya parakkami, bhedanasaṃvattanikaṃ vā adhikaraṇaṃ samādāya paggayha aṭṭhāsi, sametāyasmā saṅghena, samaggo hi saṅgho sammodamāno avivadamāno ekuddeso phāsu viharatī’’ti, evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya, yāvatatiyañce samanubhāsiyamāno taṃ paṭinissajjeyya, iccetaṃ kusalaṃ, no ce paṭinissajjeyya, saṅghādiseso.</paragraph>
    <centered>Bhedānuvattakasikkhāpadaṃ</centered>
    <paragraph nr="11"> Tasseva kho pana bhikkhussa bhikkhū honti anuvattakā vaggavādakā eko vā dve vā tayo vā, te evaṃ vadeyyuṃ ‘‘māyasmanto etaṃ bhikkhuṃ kiñci avacuttha, dhammavādī ceso bhikkhu, vinayavādī ceso bhikkhu, amhākañceso bhikkhu chandañca ruciñca ādāya voharati, jānāti, no bhāsati, amhākampetaṃ khamatī’’ti, te bhikkhū bhikkhūhi evamassu vacanīyā ‘‘māyasmanto evaṃ avacuttha, na ceso bhikkhu dhammavādī, na ceso bhikkhu vinayavādī, māyasmantānampi saṅghabhedo ruccittha, sametāyasmantānaṃ saṅghena, samaggo hi saṅgho sammodamāno avivadamāno ekuddeso phāsu viharatī’’ti , evañca te bhikkhū bhikkhūhi vuccamānā tatheva paggaṇheyyuṃ, te bhikkhū bhikkhūhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyyuṃ, iccetaṃ kusalaṃ, no ce paṭinissajjeyyuṃ, saṅghādiseso.</paragraph>
    <centered>Dubbacasikkhāpadaṃ</centered>
    <paragraph nr="12"> Bhikkhu paneva dubbacajātiko hoti uddesapariyāpannesu sikkhāpadesu bhikkhūhi sahadhammikaṃ vuccamāno attānaṃ avacanīyaṃ karoti ‘‘mā maṃ āyasmanto kiñci avacuttha kalyāṇaṃ vā pāpakaṃ vā, ahampāyasmante na kiñci vakkhāmi kalyāṇaṃ vā pāpakaṃ vā, viramathāyasmanto mama vacanāyā’’ti, so bhikkhu bhikkhūhi evamassa vacanīyo ‘‘māyasmā attānaṃ avacanīyaṃ akāsi, vacanīyamevāyasmā attānaṃ karotu, āyasmāpi bhikkhū vadatu sahadhammena, bhikkhūpi āyasmantaṃ vakkhanti sahadhammena, evaṃ saṃvaddhā hi tassa bhagavato parisā yadidaṃ aññamaññavacanena aññamaññavuṭṭhāpanenā’’ti, evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya , yāvatatiyañce samanubhāsiyamāno taṃ paṭinissajjeyya, iccetaṃ kusalaṃ, no ce paṭinissajjeyya, saṅghādiseso.</paragraph>
    <centered>Kuladūsakasikkhāpadaṃ</centered>
    <paragraph nr="13"> Bhikkhu paneva aññataraṃ gāmaṃ vā nigamaṃ vā upanissāya viharati kuladūsako pāpasamācāro, tassa kho pāpakā samācārā dissanti ceva suyyanti ca, kulāni ca tena duṭṭhāni dissanti ceva suyyanti ca, so bhikkhu bhikkhūhi evamassa vacanīyo ‘‘āyasmā kho kuladūsako pāpasamācāro, āyasmato kho pāpakā samācārā dissanti ceva suyyanti ca, kulāni cāyasmatā duṭṭhāni dissanti ceva suyyanti ca, pakkamatāyasmā imamhā āvāsā, alaṃ te idha vāsenā’’ti, evañca so bhikkhu bhikkhūhi vuccamāno te bhikkhū evaṃ vadeyya ‘‘chandagāmino ca bhikkhū, dosagāmino ca bhikkhū, mohagāmino ca bhikkhū, bhayagāmino ca bhikkhū tādisikāya āpattiyā ekaccaṃ pabbājenti, ekaccaṃ na pabbājentī’’ti, so bhikkhu bhikkhūhi evamassa vacanīyo ‘‘māyasmā evaṃ avaca, na ca bhikkhū chandagāmino, na ca bhikkhū dosagāmino, na ca bhikkhū mohagāmino, na ca bhikkhū bhayagāmino, āyasmā kho kuladūsako pāpasamācāro, āyasmato  kho pāpakā samācārā dissanti ceva suyyanti ca, kulāni cāyasmatā duṭṭhāni dissanti ceva suyyanti ca, pakkamatāyasmā imamhā āvāsā, alaṃ te idha vāsenā’’ti, evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya, yāvatatiyañce samanubhāsiyamāno taṃ paṭinissajjeyya, iccetaṃ kusalaṃ, no ce paṭinissajjeyya, saṅghādiseso.</paragraph>
    <paragraph>Uddiṭṭhā kho āyasmanto terasa saṅghādisesā dhammā nava paṭhamāpattikā, cattāro yāvatatiyakā. Yesaṃ bhikkhu aññataraṃ vā aññataraṃ vā āpajjitvā yāvatīhaṃ jānaṃ paṭicchādeti, tāvatīhaṃ tena bhikkhunā akāmā parivatthabbaṃ. Parivutthaparivāsena bhikkhunā uttari chārattaṃ bhikkhumānattāya paṭipajjitabbaṃ, ciṇṇamānatto bhikkhu yattha siyā vīsatigaṇo bhikkhusaṅgho, tattha so bhikkhu abbhetabbo. Ekenapi ce ūno vīsatigaṇo bhikkhusaṅgho taṃ bhikkhuṃ abbheyya, so ca bhikkhu anabbhito, te ca bhikkhū gārayhā, ayaṃ tattha sāmīci. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.</paragraph>
    <centered>Saṅghādiseso niṭṭhito.</centered>
    <subhead>Aniyatuddeso</subhead>
    <centered>Ime kho panāyasmanto dve aniyatā dhammā</centered>
    <centered>Uddesaṃ āgacchanti.</centered>
    <centered>Paṭhamaaniyatasikkhāpadaṃ</centered>
    <paragraph nr="1"> Yo  pana bhikkhu mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappeyya, tamenaṃ saddheyyavacasā upāsikā disvā tiṇṇaṃ dhammānaṃ aññatarena vadeyya pārājikena vā saṅghādisesena vā pācittiyena vā, nisajjaṃ bhikkhu paṭijānamāno tiṇṇaṃ dhammānaṃ aññatarena kāretabbo pārājikena vā saṅghādisesena vā pācittiyena  vā, yena vā sā saddheyyavacasā upāsikā vadeyya, tena so bhikkhu kāretabbo, ayaṃ dhammo aniyato.</paragraph>
    <centered>Dutiyaaniyatasikkhāpadaṃ</centered>
    <paragraph nr="2"> Na heva kho pana paṭicchannaṃ āsanaṃ hoti nālaṃkammaniyaṃ, alañca kho hoti mātugāmaṃ duṭṭhullāhi vācāhi obhāsituṃ, yo pana bhikkhu tathārūpe āsane mātugāmena saddhiṃ eko ekāya raho nisajjaṃ kappeyya, tamenaṃ saddheyyavacasā upāsikā disvā dvinnaṃ dhammānaṃ aññatarena vadeyya saṅghādisesena vā pācittiyena vā, nisajjaṃ bhikkhu paṭijānamāno dvinnaṃ dhammānaṃ aññatarena kāretabbo saṅghādisesena vā pācittiyena vā, yena vā sā saddheyyavacasā upāsikā vadeyya, tena so bhikkhu kāretabbo, ayampi dhammo aniyato.</paragraph>
    <paragraph>Uddiṭṭhā kho āyasmanto dve aniyatā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.</paragraph>
    <centered>Aniyato niṭṭhito.</centered>
    <subhead>Nissaggiyapācittiyā</subhead>
    <centered>Ime kho panāyasmanto tiṃsa nissaggiyā pācittiyā</centered>
    <centered>Dhammā uddesaṃ āgacchanti.</centered>
    <centered>Kathinasikkhāpadaṃ</centered>
    <paragraph nr="1"> Niṭṭhitacīvarasmiṃ  bhikkhunā ubbhatasmiṃ kathine dasāhaparamaṃ atirekacīvaraṃ dhāretabbaṃ, taṃ atikkāmayato nissaggiyaṃ pācittiyaṃ.</paragraph>
    <centered>Udositasikkhāpadaṃ</centered>
    <paragraph nr="2"> Niṭṭhitacīvarasmiṃ bhikkhunā ubbhatasmiṃ kathine ekarattampi ce bhikkhu ticīvarena vippavaseyya, aññatra bhikkhusammutiyā nissaggiyaṃ pācittiyaṃ.</paragraph>
    <centered>Akālacīvarasikkhāpadaṃ</centered>
    <paragraph nr="3"> Niṭṭhitacīvarasmiṃ  bhikkhunā ubbhatasmiṃ kathine bhikkhuno paneva akālacīvaraṃ uppajjeyya, ākaṅkhamānena bhikkhunā paṭiggahetabbaṃ, paṭiggahetvā khippameva kāretabbaṃ, no cassa pāripūri, māsaparamaṃ tena bhikkhunā taṃ cīvaraṃ nikkhipitabbaṃ ūnassa pāripūriyā satiyā paccāsāya. Tato ce uttari nikkhipeyya satiyāpi paccāsāya, nissaggiyaṃ pācittiyaṃ.</paragraph>
    <centered>Purāṇacīvarasikkhāpadaṃ</centered>
    <paragraph nr="4"> Yo pana bhikkhu aññātikāya bhikkhuniyā purāṇacīvaraṃ dhovāpeyya vā rajāpeyya vā ākoṭāpeyya vā, nissaggiyaṃ pācittiyaṃ.</paragraph>
    <centered>Cīvarapaṭiggahaṇasikkhāpadaṃ</centered>
    <paragraph nr="5"> Yo pana bhikkhu aññātikāya bhikkhuniyā hatthato cīvaraṃ paṭiggaṇheyya aññatra pārivattakā, nissaggiyaṃ pācittiyaṃ.</paragraph>
    <centered>Aññātakaviññattisikkhāpadaṃ</centered>
    <paragraph nr="6"> Yo pana bhikkhu aññātakaṃ gahapatiṃ vā gahapatāniṃ vā cīvaraṃ viññāpeyya aññatra  samayā, nissaggiyaṃ pācittiyaṃ. Tatthāyaṃ samayo, acchinnacīvaro vā hoti bhikkhu, naṭṭhacīvaro vā, ayaṃ tattha samayo.</paragraph>
    <centered>Tatuttarisikkhāpadaṃ</centered>
    <paragraph nr="7"> Tañce aññātako gahapati vā gahapatānī vā bahūhi cīvarehi abhihaṭṭhuṃ pavāreyya, santaruttaraparamaṃ tena bhikkhunā tato cīvaraṃ sāditabbaṃ. Tato ce uttari sādiyeyya, nissaggiyaṃ pācittiyaṃ.</paragraph>
    <centered>Paṭhamaupakkhaṭasikkhāpadaṃ</centered>
    <paragraph nr="8"> Bhikkhuṃ paneva uddissa aññātakassa gahapatissa vā gahapatāniyā vā cīvaracetāpannaṃ upakkhaṭaṃ hoti ‘‘iminā cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādessāmī’’ti, tatra ce so bhikkhu pubbe appavārito upasaṅkamitvā cīvare vikappaṃ āpajjeyya ‘‘sādhu vata maṃ āyasmā iminā cīvaracetāpannena evarūpaṃ vā evarūpaṃ vā cīvaraṃ cetāpetvā acchādehī’’ti kalyāṇakamyataṃ upādāya, nissaggiyaṃ pācittiyaṃ.</paragraph>
    <centered>Dutiyaupakkhaṭasikkhāpadaṃ</centered>
    <paragraph nr="9"> Bhikkhuṃ  paneva uddissa ubhinnaṃ aññātakānaṃ gahapatīnaṃ vā gahapatānīnaṃ vā paccekacīvaracetāpannāni upakkhaṭāni honti ‘‘imehi mayaṃ paccekacīvaracetāpannehi paccekacīvarāni cetāpetvā itthannāmaṃ bhikkhuṃ cīvarehi acchādessāmā’’ti, tatra ce so bhikkhu pubbe appavārito upasaṅkamitvā cīvare vikappaṃ āpajjeyya ‘‘sādhu vata maṃ āyasmanto imehi paccekacīvaracetāpannehi evarūpaṃ vā evarūpaṃ vā cīvaraṃ cetāpetvā acchādetha ubhova santā ekenā’’ti kalyāṇakamyataṃ upādāya, nissaggiyaṃ pācittiyaṃ.</paragraph>
    <centered>Rājasikkhāpadaṃ</centered>
    <paragraph nr="10"> Bhikkhuṃ paneva uddissa rājā vā rājabhoggo vā brāhmaṇo vā gahapatiko vā dūtena cīvaracetāpannaṃ pahiṇeyya ‘‘iminā cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādehī’’ti. So ce dūto taṃ bhikkhuṃ upasaṅkamitvā evaṃ vadeyya ‘‘idaṃ kho, bhante, āyasmantaṃ uddissa cīvaracetāpannaṃ ābhataṃ, paṭiggaṇhātu āyasmā cīvaracetāpanna’’nti. Tena bhikkhunā so dūto evamassa vacanīyo ‘‘na kho mayaṃ, āvuso, cīvaracetāpannaṃ paṭiggaṇhāma, cīvarañca kho mayaṃ paṭiggaṇhāma kālena kappiya’’nti. So ce dūto  taṃ bhikkhuṃ evaṃ vadeyya ‘‘atthi panāyasmato koci veyyāvaccakaro’’ti. Cīvaratthikena, bhikkhave, bhikkhunā veyyāvaccakaro niddisitabbo ārāmiko vā upāsako vā ‘‘eso kho, āvuso, bhikkhūnaṃ veyyāvaccakaro’’ti. So ce dūto taṃ veyyāvaccakaraṃ saññāpetvā taṃ bhikkhuṃ upasaṅkamitvā evaṃ vadeyya ‘‘yaṃ kho, bhante, āyasmā veyyāvaccakaraṃ niddisi, saññatto so mayā, upasaṅkamatāyasmā kālena, cīvarena taṃ acchādessatī’’ti. Cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṃ codetabbo sāretabbo ‘‘attho me, āvuso, cīvarenā’’ti, dvattikkhattuṃ codayamāno sārayamāno taṃ cīvaraṃ abhinipphādeyya, iccetaṃ kusalaṃ, no ce abhinipphādeyya, catukkhattuṃ pañcakkhattuṃ chakkhattuparamaṃ tuṇhībhūtena uddissa ṭhātabbaṃ, catukkhattuṃ pañcakkhattuṃ chakkhattuparamaṃ tuṇhībhūto uddissa tiṭṭhamāno taṃ cīvaraṃ abhinipphādeyya, iccetaṃ kusalaṃ, tato ce uttari vāyamamāno taṃ cīvaraṃ abhinipphādeyya, nissaggiyaṃ pācittiyaṃ. No  ce abhinipphādeyya, yatassa cīvaracetāpannaṃ ābhataṃ, tattha sāmaṃ vā gantabbaṃ, dūto vā pāhetabbo ‘‘yaṃ kho tumhe āyasmanto bhikkhuṃ uddissa cīvaracetāpannaṃ pahiṇittha, na taṃ tassa bhikkhuno kiñci atthaṃ anubhoti, yuñjantāyasmanto sakaṃ, mā vo sakaṃ vinassā’’ti, ayaṃ tattha sāmīci.</paragraph>
    <centered>Kathinavaggo paṭhamo.</centered>
    <centered>Kosiyasikkhāpadaṃ</centered>
    <paragraph nr="11"> Yo pana bhikkhu kosiyamissakaṃ santhataṃ kārāpeyya, nissaggiyaṃ pācittiyaṃ.</paragraph>
    <centered>Suddhakāḷakasikkhāpadaṃ</centered>
    <paragraph nr="12"> Yo pana bhikkhu suddhakāḷakānaṃ eḷakalomānaṃ santhataṃ kārāpeyya, nissaggiyaṃ pācittiyaṃ.</paragraph>
    <centered>Dvebhāgasikkhāpadaṃ</centered>
    <paragraph nr="13"> Navaṃ pana bhikkhunā santhataṃ kārayamānena dve bhāgā suddhakāḷakānaṃ eḷakalomānaṃ ādātabbā, tatiyaṃ odātānaṃ, catutthaṃ gocariyānaṃ. Anādā ce bhikkhu dve bhāge suddhakāḷakānaṃ eḷakalomānaṃ, tatiyaṃ odātānaṃ, catutthaṃ gocariyānaṃ, navaṃ santhataṃ kārāpeyya, nissaggiyaṃ pācittiyaṃ.</paragraph>
    <centered>Chabbassasikkhāpadaṃ</centered>
    <paragraph nr="14"> Navaṃ pana bhikkhunā santhataṃ kārāpetvā chabbassāni dhāretabbaṃ, orena ce channaṃ vassānaṃ  taṃ santhataṃ vissajjetvā vā avissajjetvā vā aññaṃ navaṃ santhataṃ kārāpeyya aññatra bhikkhusammutiyā, nissaggiyaṃ pācittiyaṃ.</paragraph>
    <centered>Nisīdanasanthatasikkhāpadaṃ</centered>
    <paragraph nr="15"> Nisīdanasanthataṃ pana bhikkhunā kārayamānena purāṇasanthatassa sāmantā sugatavidatthi ādātabbā dubbaṇṇakaraṇāya. Anādā ce bhikkhu purāṇasantha tassa  sāmantā sugatavidatthiṃ, navaṃ nisīdanasanthataṃ kārāpeyya, nissaggiyaṃ pācittiyaṃ.</paragraph>
    <centered>Eḷakalomasikkhāpadaṃ</centered>
    <paragraph nr="16"> Bhikkhuno paneva addhānamaggappaṭipannassa eḷakalomāni uppajjeyyuṃ, ākaṅkhamānena bhikkhunā paṭiggahetabbāni, paṭiggahetvā tiyojanaparamaṃ sahatthā haritabbāni asante hārake. Tato ce uttari hareyya, asantepi hārake, nissaggiyaṃ pācittiyaṃ.</paragraph>
    <centered>Eḷakalomadhovāpanasikkhāpadaṃ</centered>
    <paragraph nr="17"> Yo pana bhikkhu aññātikāya bhikkhuniyā eḷakalomāni dhovāpeyya vā rajāpeyya vā vijaṭāpeyya vā, nissaggiyaṃ pācittiyaṃ.</paragraph>
    <centered>Rūpiyasikkhāpadaṃ</centered>
    <paragraph nr="18"> Yo pana bhikkhu jātarūparajataṃ uggaṇheyya vā uggaṇhāpeyya vā upanikkhittaṃ vā sādiyeyya, nissaggiyaṃ pācittiyaṃ.</paragraph>
    <centered>Rūpiyasaṃvohārasikkhāpadaṃ</centered>
    <paragraph nr="19"> Yo pana bhikkhu nānappakārakaṃ rūpiyasaṃvohāraṃ samāpajjeyya, nissaggiyaṃ pācittiyaṃ.</paragraph>
    <centered>Kayavikkayasikkhāpadaṃ</centered>
    <paragraph nr="20"> Yo pana bhikkhu nānappakārakaṃ kayavikkayaṃ samāpajjeyya, nissaggiyaṃ pācittiyaṃ.</paragraph>
    <centered>Kosiyavaggo dutiyo.</centered>
    <centered>Pattasikkhāpadaṃ</centered>
    <paragraph nr="21"> Dasāhaparamaṃ  atirekapatto dhāretabbo, taṃ atikkāmayato nissaggiyaṃ pācittiyaṃ.</paragraph>
    <centered>Ūnapañcabandhanasikkhāpadaṃ</centered>
    <paragraph nr="22"> Yo pana bhikkhu ūnapañcabandhanena pattena aññaṃ navaṃ pattaṃ cetāpeyya, nissaggiyaṃ pācittiyaṃ. Tena bhikkhunā so patto bhikkhuparisāya nissajjitabbo , yo ca tassā bhikkhuparisāya pattapariyanto, so tassa bhikkhuno padātabbo ‘‘ayaṃ te bhikkhu patto yāva bhedanāya dhāretabbo’’ti, ayaṃ tattha sāmīci.</paragraph>
    <centered>Bhesajjasikkhāpadaṃ</centered>
    <paragraph nr="23"> Yāni kho pana tāni gilānānaṃ bhikkhūnaṃ paṭisāyanīyāni bhesajjāni, seyyathidaṃ – sappi navanītaṃ telaṃ madhu phāṇitaṃ, tāni paṭiggahetvā sattāhaparamaṃ sannidhikārakaṃ paribhuñjitabbāni, taṃ atikkāmayato nissaggiyaṃ pācittiyaṃ.</paragraph>
    <centered>Vassikasāṭikasikkhāpadaṃ</centered>
    <paragraph nr="24"> ‘‘Māso seso gimhāna’’nti bhikkhunā vassikasāṭikacīvaraṃ pariyesitabbaṃ, ‘‘addhamāso seso gimhāna’’nti katvā nivāsetabbaṃ. Orena ce ‘‘māso seso gimhāna’’nti vassikasāṭikacīvaraṃ pariyeseyya, orena‘‘ddhamāso seso gimhāna’’nti katvā nivāseyya, nissaggiyaṃ pācittiyaṃ.</paragraph>
    <centered>Cīvaraacchindanasikkhāpadaṃ</centered>
    <paragraph nr="25"> Yo pana bhikkhu bhikkhussa sāmaṃ cīvaraṃ datvā kupito anattamano acchindeyya vā acchindāpeyya vā, nissaggiyaṃ pācittiyaṃ.</paragraph>
    <centered>Suttaviññattisikkhāpadaṃ</centered>
    <paragraph nr="26"> Yo pana bhikkhu sāmaṃ suttaṃ viññāpetvā tantavāyehi cīvaraṃ vāyāpeyya, nissaggiyaṃ pācittiyaṃ.</paragraph>
    <centered>Mahāpesakārasikkhāpadaṃ</centered>
    <paragraph nr="27"> Bhikkhuṃ paneva uddissa aññātako gahapati vā gahapatānī vā tantavāyehi cīvaraṃ  vāyāpeyya, tatra ce so bhikkhu pubbe appavārito tantavāye upasaṅkamitvā cīvare vikappaṃ āpajjeyya ‘‘idaṃ kho, āvuso, cīvaraṃ maṃ uddissa viyyati, āyatañca karotha, vitthatañca, appitañca, suvītañca, suppavāyitañca, suvilekhitañca, suvitacchitañca karotha, appeva nāma mayampi āyasmantānaṃ kiñcimattaṃ anupadajjeyyāmā’’ti. Evañca so bhikkhu vatvā kiñcimattaṃ anupadajjeyya antamaso piṇḍapātamattampi, nissaggiyaṃ pācittiyaṃ.</paragraph>
    <centered>Accekacīvarasikkhāpadaṃ</centered>
    <paragraph nr="28"> Dasāhānāgataṃ  kattikatemāsikapuṇṇamaṃ bhikkhuno paneva accekacīvaraṃ uppajjeyya, accekaṃ maññamānena bhikkhunā paṭiggahetabbaṃ, paṭiggahetvā yāva cīvarakālasamayaṃ nikkhipitabbaṃ. Tato ce uttari nikkhipeyya, nissaggiyaṃ pācittiyaṃ.</paragraph>
    <centered>Sāsaṅkasikkhāpadaṃ</centered>
    <paragraph nr="29"> Upavassaṃ kho pana kattikapuṇṇamaṃ yāni kho pana tāni āraññakāni senāsanāni sāsaṅkasammatāni sappaṭibhayāni, tathārūpesu bhikkhu senāsanesu viharanto ākaṅkhamāno tiṇṇaṃ cīvarānaṃ aññataraṃ cīvaraṃ antaraghare nikkhipeyya, siyā ca tassa bhikkhuno kocideva paccayo tena cīvarena vippavāsāya, chārattaparamaṃ tena bhikkhunā tena cīvarena vippavasitabbaṃ. Tato ce uttari vippavaseyya aññatra bhikkhusammutiyā, nissaggiyaṃ pācittiyaṃ.</paragraph>
    <centered>Pariṇatasikkhāpadaṃ</centered>
    <paragraph nr="30"> Yo pana bhikkhu jānaṃ saṅghikaṃ lābhaṃ pariṇataṃ attano pariṇāmeyya, nissaggiyaṃ pācittiyaṃ.</paragraph>
    <centered>Pattavaggo tatiyo.</centered>
    <paragraph>Uddiṭṭhā kho āyasmanto tiṃsa nissaggiyā pācittiyā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.</paragraph>
    <centered>Nissaggiyapācittiyā niṭṭhitā.</centered>
    <subhead>Suddhapācittiyā</subhead>
    <centered>Ime kho panāyasmanto dvenavuti pācittiyā</centered>
    <centered>Dhammā uddesaṃ āgacchanti.</centered>
    <centered>Musāvādasikkhāpadaṃ</centered>
    <paragraph nr="1"> Sampajānamusāvāde  pācittiyaṃ.</paragraph>
    <centered>Omasavādasikkhāpadaṃ</centered>
    <paragraph nr="2"> Omasavāde pācittiyaṃ.</paragraph>
    <centered>Pesuññasikkhāpadaṃ</centered>
    <paragraph nr="3"> Bhikkhupesuññe  pācittiyaṃ.</paragraph>
    <centered>Padasodhammasikkhāpadaṃ</centered>
    <paragraph nr="4"> Yo pana bhikkhu anupasampannaṃ padaso dhammaṃ vāceyya, pācittiyaṃ.</paragraph>
    <centered>Paṭhamasahaseyyasikkhāpadaṃ</centered>
    <paragraph nr="5"> Yo pana bhikkhu anupasampannena uttaridirattatirattaṃ sahaseyyaṃ kappeyya, pācittiyaṃ.</paragraph>
    <centered>Dutiyasahaseyyasikkhāpadaṃ</centered>
    <paragraph nr="6"> Yo pana bhikkhu mātugāmena sahaseyyaṃ kappeyya, pācittiyaṃ.</paragraph>
    <centered>Dhammadesanāsikkhāpadaṃ</centered>
    <paragraph nr="7"> Yo pana bhikkhu mātugāmassa uttarichappañcavācāhi dhammaṃ deseyya aññatra viññunā purisaviggahena, pācittiyaṃ.</paragraph>
    <centered>Bhūtārocanasikkhāpadaṃ</centered>
    <paragraph nr="8"> Yo pana bhikkhu anupasampannassa uttarimanussadhammaṃ āroceyya, bhūtasmiṃ pācittiyaṃ.</paragraph>
    <centered>Duṭṭhullārocanasikkhāpadaṃ</centered>
    <paragraph nr="9"> Yo  pana bhikkhu bhikkhussa duṭṭhullaṃ āpattiṃ anupasampannassa āroceyya aññatra bhikkhusammutiyā, pācittiyaṃ.</paragraph>
    <centered>Pathavīkhaṇanasikkhāpadaṃ</centered>
    <paragraph nr="10"> Yo pana bhikkhu pathaviṃ khaṇeyya vā khaṇāpeyya vā pācittiyaṃ.</paragraph>
    <centered>Musāvādavaggo paṭhamo.</centered>
    <centered>Bhūtagāmasikkhāpadaṃ</centered>
    <paragraph nr="11"> Bhūtagāmapātabyatāya pācittiyaṃ.</paragraph>
    <centered>Aññavādakasikkhāpadaṃ</centered>
    <paragraph nr="12"> Aññavādake, vihesake pācittiyaṃ.</paragraph>
    <centered>Ujjhāpanakasikkhāpadaṃ</centered>
    <paragraph nr="13"> Ujjhāpanake , khiyyanake pācittiyaṃ.</paragraph>
    <centered>Paṭhamasenāsanasikkhāpadaṃ</centered>
    <paragraph nr="14"> Yo pana bhikkhu saṅghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā vā santharāpetvā vā taṃ pakkamanto neva uddhareyya, na uddharāpeyya, anāpucchaṃ vā gaccheyya, pācittiyaṃ.</paragraph>
    <centered>Dutiyasenāsanasikkhāpadaṃ</centered>
    <paragraph nr="15"> Yo pana bhikkhu saṅghike vihāre seyyaṃ santharitvā vā santharāpetvā vā taṃ pakkamanto neva uddhareyya, na uddharāpeyya, anāpucchaṃ vā gaccheyya, pācittiyaṃ.</paragraph>
    <centered>Anupakhajjasikkhāpadaṃ</centered>
    <paragraph nr="16"> Yo pana bhikkhu saṅghike vihāre jānaṃ pubbupagataṃ bhikkhuṃ anupakhajja seyyaṃ kappeyya  ‘‘yassa sambādho bhavissati, so pakkamissatī’’ti etadeva paccayaṃ karitvā anaññaṃ, pācittiyaṃ.</paragraph>
    <centered>Nikkaḍḍhanasikkhāpadaṃ</centered>
    <paragraph nr="17"> Yo pana bhikkhu bhikkhuṃ kupito anattamano saṅghikā vihārā nikkaḍḍheyya vā nikkaḍḍhāpeyya vā, pācittiyaṃ.</paragraph>
    <centered>Vehāsakuṭisikkhāpadaṃ</centered>
    <paragraph nr="18"> Yo pana bhikkhu saṅghike vihāre uparivehāsakuṭiyā āhaccapādakaṃ mañcaṃ vā pīṭhaṃ vā abhinisīdeyya vā abhinipajjeyya vā, pācittiyaṃ.</paragraph>
    <centered>Mahallakavihārasikkhāpadaṃ</centered>
    <paragraph nr="19"> Mahallakaṃ pana bhikkhunā vihāraṃ kārayamānena yāva dvārakosā aggaḷaṭṭhapanāya ālokasandhiparikammāya dvatticchadanassa pariyāyaṃ appaharite ṭhitena adhiṭṭhātabbaṃ, tato ce uttari appaharitepi ṭhito adhiṭṭhaheyya, pācittiyaṃ.</paragraph>
    <centered>Sappāṇakasikkhāpadaṃ</centered>
    <paragraph nr="20"> Yo pana bhikkhu jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā, pācittiyaṃ.</paragraph>
    <centered>Bhūtagāmavaggo dutiyo.</centered>
    <centered>Ovādasikkhāpadaṃ</centered>
    <paragraph nr="21"> Yo  pana bhikkhu asammato bhikkhuniyo ovadeyya, pācittiyaṃ.</paragraph>
    <centered>Atthaṅgatasikkhāpadaṃ</centered>
    <paragraph nr="22"> Sammatopi ce bhikkhu atthaṅgate sūriye bhikkhuniyo ovadeyya, pācittiyaṃ.</paragraph>
    <centered>Bhikkhunupassayasikkhāpadaṃ</centered>
    <paragraph nr="23"> Yo  pana bhikkhu bhikkhunupassayaṃ upasaṅkamitvā bhikkhuniyo ovadeyya aññatra samayā, pācittiyaṃ. Tatthāyaṃ samayo, gilānā hoti bhikkhunī, ayaṃ tattha samayo.</paragraph>
    <centered>Āmisasikkhāpadaṃ</centered>
    <paragraph nr="24"> Yo pana bhikkhu evaṃ vadeyya ‘‘āmisahetu therā bhikkhū bhikkhuniyo ovadantī’’ti, pācittiyaṃ.</paragraph>
    <centered>Cīvaradānasikkhāpadaṃ</centered>
    <paragraph nr="25"> Yo pana bhikkhu aññātikāya bhikkhuniyā cīvaraṃ dadeyya aññatra pārivattakā, pācittiyaṃ.</paragraph>
    <centered>Cīvarasibbanasikkhāpadaṃ</centered>
    <paragraph nr="26"> Yo pana bhikkhu aññātikāya bhikkhuniyā cīvaraṃ sibbeyya vā sibbāpeyya vā, pācittiyaṃ.</paragraph>
    <centered>Saṃvidhānasikkhāpadaṃ</centered>
    <paragraph nr="27"> Yo pana bhikkhu bhikkhuniyā saddhiṃ saṃvidhāya ekaddhānamaggaṃ paṭipajjeyya antamaso gāmantarampi aññatra samayā, pācittiyaṃ. Tatthāyaṃ samayo, satthagamanīyo hoti maggo, sāsaṅkasammato, sappaṭibhayo, ayaṃ tattha samayo.</paragraph>
    <centered>Nāvābhiruhanasikkhāpadaṃ</centered>
    <paragraph nr="28"> Yo pana bhikkhu bhikkhuniyā saddhiṃ saṃvidhāya ekaṃ nāvaṃ abhiruheyya uddhaṃgāminiṃ vā adhogāminiṃ vā aññatra tiriyaṃ taraṇāya, pācittiyaṃ.</paragraph>
    <centered>Paripācitasikkhāpadaṃ</centered>
    <paragraph nr="29"> Yo  pana bhikkhu jānaṃ bhikkhuniparipācitaṃ piṇḍapātaṃ bhuñjeyya aññatra pubbe gihisamārambhā, pācittiyaṃ.</paragraph>
    <centered>Rahonisajjasikkhāpadaṃ</centered>
    <paragraph nr="30"> Yo  pana bhikkhu bhikkhuniyā saddhiṃ eko ekāya raho nisajjaṃ kappeyya, pācittiyaṃ.</paragraph>
    <centered>Ovādavaggo tatiyo.</centered>
    <centered>Āvasathapiṇḍasikkhāpadaṃ</centered>
    <paragraph nr="31"> Agilānena bhikkhunā eko āvasathapiṇḍo bhuñjitabbo. Tato ce uttari bhuñjeyya, pācittiyaṃ.</paragraph>
    <centered>Gaṇabhojanasikkhāpadaṃ</centered>
    <paragraph nr="32"> Gaṇabhojane aññatra samayā pācittiyaṃ. Tatthāyaṃ samayo, gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo, samaṇabhattasamayo, ayaṃ tattha samayo.</paragraph>
    <centered>Paramparabhojanasikkhāpadaṃ</centered>
    <paragraph nr="33"> Paramparabhojane aññatra samayā pācittiyaṃ. Tatthāyaṃ samayo, gilānasamayo, cīvaradānasamayo, cīvarakārasamayo, ayaṃ tattha samayo.</paragraph>
    <centered>Kāṇamātusikkhāpadaṃ</centered>
    <paragraph nr="34"> Bhikkhuṃ paneva kulaṃ upagataṃ pūvehi vā manthehi vā abhihaṭṭhuṃ pavāreyya, ākaṅkhamānena bhikkhunā dvattipattapūrā paṭiggahetabbā. Tato ce uttari paṭiggaṇheyya, pācittiyaṃ. Dvattipattapūre paṭiggahetvā tato nīharitvā bhikkhūhi saddhiṃ saṃvibhajitabbaṃ, ayaṃ tattha sāmīci.</paragraph>
    <centered>Paṭhamapavāraṇāsikkhāpadaṃ</centered>
    <paragraph nr="35"> Yo pana bhikkhu bhuttāvī pavārito anatirittaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</paragraph>
    <centered>Dutiyapavāraṇāsikkhāpadaṃ</centered>
    <paragraph nr="36"> Yo  pana bhikkhu bhikkhuṃ bhuttāviṃ pavāritaṃ anatirittena khādanīyena vā bhojanīyena vā abhihaṭṭhuṃ pavāreyya ‘‘handa bhikkhu khāda vā bhuñja vā’’ti jānaṃ āsādanāpekkho, bhuttasmiṃ pācittiyaṃ.</paragraph>
    <centered>Vikālabhojanasikkhāpadaṃ</centered>
    <paragraph nr="37"> Yo pana bhikkhu vikāle khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</paragraph>
    <centered>Sannidhikārakasikkhāpadaṃ</centered>
    <paragraph nr="38"> Yo pana bhikkhu sannidhikārakaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</paragraph>
    <centered>Paṇītabhojanasikkhāpadaṃ</centered>
    <paragraph nr="39"> Yāni kho pana tāni paṇītabhojanāni, seyyathidaṃ – sappi, navanītaṃ, telaṃ, madhu, phāṇitaṃ, maccho, maṃsaṃ, khīraṃ, dadhi. Yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyya, pācittiyaṃ.</paragraph>
    <centered>Dantaponasikkhāpadaṃ</centered>
    <paragraph nr="40"> Yo pana bhikkhu adinnaṃ mukhadvāraṃ āhāraṃ āhareyya aññatra udakadantaponā, pācittiyaṃ.</paragraph>
    <centered>Bhojanavaggo catuttho.</centered>
    <centered>Acelakasikkhāpadaṃ</centered>
    <paragraph nr="41"> Yo pana bhikkhu acelakassa vā paribbājakassa vā paribbājikāya vā sahatthā khādanīyaṃ vā bhojanīyaṃ vā dadeyya, pācittiyaṃ.</paragraph>
    <centered>Uyyojanasikkhāpadaṃ</centered>
    <paragraph nr="42"> Yo pana bhikkhu bhikkhuṃ ‘‘ehāvuso, gāmaṃ vā nigamaṃ vā piṇḍāya pavisissāmā’’ti  tassa dāpetvā vā adāpetvā vā uyyojeyya ‘‘gacchāvuso, na me tayā saddhiṃ kathā vā nisajjā vā phāsu hoti, ekakassa me kathā vā nisajjā vā phāsu hotī’’ti etadeva paccayaṃ karitvā anaññaṃ, pācittiyaṃ.</paragraph>
    <centered>Sabhojanasikkhāpadaṃ</centered>
    <paragraph nr="43"> Yo  pana bhikkhu sabhojane kule anupakhajja nisajjaṃ kappeyya, pācittiyaṃ.</paragraph>
    <centered>Rahopaṭicchannasikkhāpadaṃ</centered>
    <paragraph nr="44"> Yo pana bhikkhu mātugāmena saddhiṃ raho paṭicchanne āsane nisajjaṃ kappeyya, pācittiyaṃ.</paragraph>
    <centered>Rahonisajjasikkhāpadaṃ</centered>
    <paragraph nr="45"> Yo pana bhikkhu mātugāmena saddhiṃ eko ekāya raho nisajjaṃ kappeyya, pācittiyaṃ.</paragraph>
    <centered>Cārittasikkhāpadaṃ</centered>
    <paragraph nr="46"> Yo pana bhikkhu nimantito sabhatto samāno santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjeyya aññatra samayā, pācittiyaṃ. Tatthāyaṃ samayo, cīvaradānasamayo, cīvarakārasamayo, ayaṃ tattha samayo.</paragraph>
    <centered>Mahānāmasikkhāpadaṃ</centered>
    <paragraph nr="47"> Agilānena bhikkhunā catumāsappaccayapavāraṇā sāditabbā aññatra punapavāraṇāya, aññatra niccapavāraṇāya. Tato ce uttari sādiyeyya, pācittiyaṃ.</paragraph>
    <centered>Uyyuttasenāsikkhāpadaṃ</centered>
    <paragraph nr="48"> Yo pana bhikkhu uyyuttaṃ senaṃ dassanāya gaccheyya aññatra tathārūpappaccayā, pācittiyaṃ.</paragraph>
    <centered>Senāvāsasikkhāpadaṃ</centered>
    <paragraph nr="49"> Siyā  ca tassa bhikkhuno kocideva paccayo senaṃ gamanāya, dirattatirattaṃ tena bhikkhunā senāya vasitabbaṃ. Tato ce uttari vaseyya, pācittiyaṃ.</paragraph>
    <centered>Uyyodhikasikkhāpadaṃ</centered>
    <paragraph nr="50"> Dirattatirattaṃ ce bhikkhu senāya vasamāno uyyodhikaṃ vā balaggaṃ vā senābyūhaṃ vā anīkadassanaṃ vā gaccheyya, pācittiyaṃ.</paragraph>
    <centered>Acelakavaggo pañcamo.</centered>
    <centered>Surāpānasikkhāpadaṃ</centered>
    <paragraph nr="51"> Surāmerayapāne  pācittiyaṃ.</paragraph>
    <centered>Aṅgulipatodakasikkhāpadaṃ</centered>
    <paragraph nr="52"> Aṅgulipatodake pācittiyaṃ.</paragraph>
    <centered>Hasadhammasikkhāpadaṃ</centered>
    <paragraph nr="53"> Udake hasadhamme pācittiyaṃ.</paragraph>
    <centered>Anādariyasikkhāpadaṃ</centered>
    <paragraph nr="54"> Anādariye pācittiyaṃ.</paragraph>
    <centered>Bhiṃsāpanasikkhāpadaṃ</centered>
    <paragraph nr="55"> Yo pana bhikkhu bhikkhuṃ bhiṃsāpeyya, pācittiyaṃ.</paragraph>
    <centered>Jotisikkhāpadaṃ</centered>
    <paragraph nr="56"> Yo pana bhikkhu agilāno visibbanāpekkho jotiṃ samādaheyya vā samādahāpeyya vā aññatra tathārūpappaccayā, pācittiyaṃ.</paragraph>
    <centered>Nahānasikkhāpadaṃ</centered>
    <paragraph nr="57"> Yo  pana bhikkhu orenaddhamāsaṃ nahāyeyya aññatra samayā, pācittiyaṃ. Tatthāyaṃ samayo ‘‘diyaḍḍho māso seso gimhāna’’nti ‘‘vassānassa paṭhamo māso’’ iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhānagamanasamayo, vātavuṭṭhisamayo, ayaṃ tattha samayo.</paragraph>
    <centered>Dubbaṇṇakaraṇasikkhāpadaṃ</centered>
    <paragraph nr="58"> Navaṃ pana bhikkhunā cīvaralābhena tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ ādātabbaṃ nīlaṃ vā kaddamaṃ vā kāḷasāmaṃ vā. Anādā ce bhikkhu tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ navaṃ cīvaraṃ paribhuñjeyya, pācittiyaṃ.</paragraph>
    <centered>Vikappanasikkhāpadaṃ</centered>
    <paragraph nr="59"> Yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṃ cīvaraṃ vikappetvā appaccuddhāraṇaṃ paribhuñjeyya, pācittiyaṃ.</paragraph>
    <centered>Apanidhānasikkhāpadaṃ</centered>
    <paragraph nr="60"> Yo  pana bhikkhu bhikkhussa pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheyya vā apanidhāpeyya vā antamaso hasāpekkhopi, pācittiyaṃ.</paragraph>
    <centered>Surāpānavaggo chaṭṭho.</centered>
    <centered>Sañciccasikkhāpadaṃ</centered>
    <paragraph nr="61"> Yo pana bhikkhu sañcicca pāṇaṃ jīvitā voropeyya, pācittiyaṃ.</paragraph>
    <centered>Sappāṇakasikkhāpadaṃ</centered>
    <paragraph nr="62"> Yo pana bhikkhu jānaṃ sappāṇakaṃ udakaṃ paribhuñjeyya, pācittiyaṃ.</paragraph>
    <centered>Ukkoṭanasikkhāpadaṃ</centered>
    <paragraph nr="63"> Yo pana bhikkhu jānaṃ yathādhammaṃ nihatādhikaraṇaṃ punakammāya ukkoṭeyya, pācittiyaṃ.</paragraph>
    <centered>Duṭṭhullasikkhāpadaṃ</centered>
    <paragraph nr="64"> Yo  pana bhikkhu bhikkhussa jānaṃ duṭṭhullaṃ āpattiṃ paṭicchādeyya, pācittiyaṃ.</paragraph>
    <centered>Ūnavīsativassasikkhāpadaṃ</centered>
    <paragraph nr="65"> Yo pana bhikkhu jānaṃ ūnavīsativassaṃ puggalaṃ upasampādeyya, so ca puggalo anupasampanno, te ca bhikkhū gārayhā, idaṃ tasmiṃ pācittiyaṃ.</paragraph>
    <centered>Theyyasatthasikkhāpadaṃ</centered>
    <paragraph nr="66"> Yo pana bhikkhu jānaṃ theyyasatthena saddhiṃ saṃvidhāya ekaddhānamaggaṃ paṭipajjeyya antamaso gāmantarampi, pācittiyaṃ.</paragraph>
    <centered>Saṃvidhānasikkhāpadaṃ</centered>
    <paragraph nr="67"> Yo pana bhikkhu mātugāmena saddhiṃ saṃvidhāya ekaddhānamaggaṃ paṭipajjeyya antamaso gāmantarampi, pācittiyaṃ.</paragraph>
    <centered>Ariṭṭhasikkhāpadaṃ</centered>
    <paragraph nr="68"> Yo  pana bhikkhu evaṃ vadeyya ‘‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā’’ti, so bhikkhu bhikkhūhi evamassa vacanīyo ‘‘māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, anekapariyāyenāvuso antarāyikā dhammā antarāyikā vuttā bhagavatā, alañca pana te paṭisevato antarāyāyā’’ti. Evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya. Yāvatatiyañce samanubhāsiyamāno taṃ paṭinissajjeyya, iccetaṃ kusalaṃ. No ce paṭinissajjeyya, pācittiyaṃ.</paragraph>
    <centered>Ukkhittasambhogasikkhāpadaṃ</centered>
    <paragraph nr="69"> Yo pana bhikkhu jānaṃ tathāvādinā bhikkhunā akaṭānudhammena taṃ diṭṭhiṃ appaṭinissaṭṭhena saddhiṃ sambhuñjeyya vā, saṃvaseyya vā, saha vā seyyaṃ kappeyya, pācittiyaṃ.</paragraph>
    <centered>Kaṇṭakasikkhāpadaṃ</centered>
    <paragraph nr="70"> Samaṇuddesopi  ce evaṃ vadeyya ‘‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā’’ti, so samaṇuddeso bhikkhūhi evamassa vacanīyo ‘‘māvuso, samaṇuddesa evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, anekapariyāyenāvuso, samaṇuddesa antarāyikā dhammā antarāyikā vuttā bhagavatā, alañca pana te paṭisevato antarāyāyā’’ti, evañca so samaṇuddeso bhikkhūhi vuccamāno tatheva paggaṇheyya, so samaṇuddeso bhikkhūhi evamassa vacanīyo ‘‘ajjatagge te, āvuso, samaṇuddesa na ceva so bhagavā satthā apadisitabbo, yampi caññe samaṇuddesā labhanti bhikkhūhi saddhiṃ dirattatirattaṃ sahaseyyaṃ, sāpi te natthi, cara pire, vinassā’’ti. Yo pana bhikkhu jānaṃ tathānāsitaṃ samaṇuddesaṃ upalāpeyya vā, upaṭṭhāpeyya vā, sambhuñjeyya vā, saha vā seyyaṃ kappeyya, pācittiyaṃ.</paragraph>
    <centered>Sappāṇakavaggo sattamo.</centered>
    <centered>Sahadhammikasikkhāpadaṃ</centered>
    <paragraph nr="71"> Yo  pana bhikkhu bhikkhūhi sahadhammikaṃ vuccamāno evaṃ vadeyya ‘‘na tāvāhaṃ, āvuso, etasmiṃ sikkhāpade sikkhissāmi, yāva na aññaṃ bhikkhuṃ byattaṃ vinayadharaṃ paripucchāmī’’ti, pācittiyaṃ. Sikkhamānena, bhikkhave, bhikkhunā aññātabbaṃ paripucchitabbaṃ paripañhitabbaṃ, ayaṃ tattha sāmīci.</paragraph>
    <centered>Vilekhanasikkhāpadaṃ</centered>
    <paragraph nr="72"> Yo pana bhikkhu pātimokkhe uddissamāne evaṃ vadeyya ‘‘kiṃ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī’’ti, sikkhāpadavivaṇṇake pācittiyaṃ.</paragraph>
    <centered>Mohanasikkhāpadaṃ</centered>
    <paragraph nr="73"> Yo pana bhikkhu anvaddhamāsaṃ pātimokkhe uddissamāne evaṃ vadeyya ‘‘idāneva kho ahaṃ jānāmi, ayampi kira dhammo suttāgato suttapariyāpanno anvaddhamāsaṃ uddesaṃ āgacchatī’’ti. Tañce bhikkhuṃ aññe bhikkhū jāneyyuṃ nisinnapubbaṃ iminā bhikkhunā dvattikkhattuṃ  pātimokkhe uddissamāne, ko pana vādo bhiyyo, na ca tassa bhikkhuno aññāṇakena mutti atthi, yañca tattha āpattiṃ āpanno, tañca yathādhammo kāretabbo, uttari cassa moho āropetabbo ‘‘tassa te, āvuso, alābhā, tassa te dulladdhaṃ, yaṃ tvaṃ pātimokkhe uddissamānena sādhukaṃ aṭṭhiṃ katvā manasi karosī’’ti, idaṃ tasmiṃ mohanake pācittiyaṃ.</paragraph>
    <centered>Pahārasikkhāpadaṃ</centered>
    <paragraph nr="74"> Yo pana bhikkhu bhikkhussa kupito anattamano pahāraṃ dadeyya, pācittiyaṃ.</paragraph>
    <centered>Talasattikasikkhāpadaṃ</centered>
    <paragraph nr="75"> Yo pana bhikkhu bhikkhussa kupito anattamano talasattikaṃ uggireyya, pācittiyaṃ.</paragraph>
    <centered>Amūlakasikkhāpadaṃ</centered>
    <paragraph nr="76"> Yo pana bhikkhu bhikkhuṃ amūlakena saṅghādisesena anuddhaṃseyya, pācittiyaṃ.</paragraph>
    <centered>Sañciccasikkhāpadaṃ</centered>
    <paragraph nr="77"> Yo  pana bhikkhu bhikkhussa sañcicca kukkuccaṃ upadaheyya ‘‘itissa muhuttampi aphāsu bhavissatī’’ti etadeva paccayaṃ karitvā anaññaṃ, pācittiyaṃ.</paragraph>
    <centered>Upassutisikkhāpadaṃ</centered>
    <paragraph nr="78"> Yo pana bhikkhu bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭheyya ‘‘yaṃ ime bhaṇissanti, taṃ sossāmī’’ti etadeva paccayaṃ karitvā anaññaṃ, pācittiyaṃ.</paragraph>
    <centered>Kammappaṭibāhanasikkhāpadaṃ</centered>
    <paragraph nr="79"> Yo pana bhikkhu dhammikānaṃ kammānaṃ chandaṃ datvā pacchā khīyanadhammaṃ āpajjeyya, pācittiyaṃ.</paragraph>
    <centered>Chandaṃadatvāgamanasikkhāpadaṃ</centered>
    <paragraph nr="80"> Yo  pana bhikkhu saṅghe vinicchayakathāya vattamānāya chandaṃ adatvā uṭṭhāyāsanā pakkameyya, pācittiyaṃ.</paragraph>
    <centered>Dubbalasikkhāpadaṃ</centered>
    <paragraph nr="81"> Yo pana bhikkhu samaggena saṅghena cīvaraṃ datvā pacchā khīyanadhammaṃ āpajjeyya ‘‘yathāsanthutaṃ bhikkhū saṅghikaṃ lābhaṃ pariṇāmentī’’ti, pācittiyaṃ.</paragraph>
    <centered>Pariṇāmanasikkhāpadaṃ</centered>
    <paragraph nr="82"> Yo pana bhikkhu jānaṃ saṅghikaṃ lābhaṃ pariṇataṃ puggalassa pariṇāmeyya, pācittiyaṃ.</paragraph>
    <centered>Sahadhammikavaggo aṭṭhamo.</centered>
    <centered>Antepurasikkhāpadaṃ</centered>
    <paragraph nr="83"> Yo pana bhikkhu rañño khattiyassa muddhābhisittassa anikkhantarājake aniggataratanake pubbe appaṭisaṃvidito indakhīlaṃ atikkāmeyya, pācittiyaṃ.</paragraph>
    <centered>Ratanasikkhāpadaṃ</centered>
    <paragraph nr="84"> Yo  pana bhikkhu ratanaṃ vā ratanasammataṃ vā aññatra ajjhārāmā vā ajjhāvasathā vā uggaṇheyya vā uggaṇhāpeyya vā, pācittiyaṃ. Ratanaṃ vā pana bhikkhunā ratanasammataṃ vā ajjhārāme vā ajjhāvasathe vā uggahetvā vā uggahāpetvā vā nikkhipitabbaṃ ‘‘yassa bhavissati, so harissatī’’ti, ayaṃ tattha sāmīci.</paragraph>
    <centered>Vikālagāmappavesanasikkhāpadaṃ</centered>
    <paragraph nr="85"> Yo pana bhikkhu santaṃ bhikkhuṃ anāpucchāvikāle gāmaṃ paviseyya aññatra tathārūpā accāyikā karaṇīyā, pācittiyaṃ.</paragraph>
    <centered>Sūcigharasikkhāpadaṃ</centered>
    <paragraph nr="86"> Yo  pana bhikkhu aṭṭhimayaṃ vā dantamayaṃ vā visāṇamayaṃ vā sūcigharaṃ kārāpeyya, bhedanakaṃ pācittiyaṃ.</paragraph>
    <centered>Mañcapīṭhasikkhāpadaṃ</centered>
    <paragraph nr="87"> Navaṃ pana bhikkhunā mañcaṃ vā pīṭhaṃ vā kārayamānena aṭṭhaṅgulapādakaṃ kāretabbaṃ sugataṅgulena aññatra heṭṭhimāya aṭaniyā. Taṃ atikkāmayato chedanakaṃ pācittiyaṃ.</paragraph>
    <centered>Tūlonaddhasikkhāpadaṃ</centered>
    <paragraph nr="88"> Yo pana bhikkhu mañcaṃ vā pīṭhaṃ vā tūlonaddhaṃ kārāpeyya, uddālanakaṃ pācittiyaṃ.</paragraph>
    <centered>Nisīdanasikkhāpadaṃ</centered>
    <paragraph nr="89"> Nisīdanaṃ pana bhikkhunā kārayamānena pamāṇikaṃ kāretabbaṃ, tatridaṃ pamāṇaṃ, dīghaso dve vidatthiyo sugatavidatthiyā, tiriyaṃ diyaḍḍhaṃ, dasā vidatthi. Taṃ atikkāmayato chedanakaṃ pācittiyaṃ.</paragraph>
    <centered>Kaṇḍuppaṭicchādisikkhāpadaṃ</centered>
    <paragraph nr="90"> Kaṇḍuppaṭicchādiṃ pana bhikkhunā kārayamānena pamāṇikā kāretabbā, tatridaṃ pamāṇaṃ, dīghaso catasso vidatthiyo sugatavidatthiyā, tiriyaṃ dve vidatthiyo. Taṃ atikkāmayato chedanakaṃ pācittiyaṃ.</paragraph>
    <centered>Vassikasāṭikasikkhāpadaṃ</centered>
    <paragraph nr="91"> Vassikasāṭikaṃ  pana bhikkhunā kārayamānena pamāṇikā kāretabbā, tatridaṃ pamāṇaṃ, dīghaso cha vidatthiyo sugatavidatthiyā, tiriyaṃ aḍḍhateyyā. Taṃ atikkāmayato chedanakaṃ pācittiyaṃ.</paragraph>
    <centered>Nandasikkhāpadaṃ</centered>
    <paragraph nr="92"> Yo pana bhikkhu sugatacīvarappamāṇaṃ cīvaraṃ kārāpeyya, atirekaṃ vā, chedanakaṃ pācittiyaṃ . Tatridaṃ sugatassa sugatacīvarappamāṇaṃ, dīghaso nava vidatthiyo sugatavidatthiyā, tiriyaṃ cha vidatthiyo, idaṃ sugatassa sugatacīvarappamāṇanti.</paragraph>
    <centered>Ratanavaggo navamo.</centered>
    <paragraph>Uddiṭṭhā kho āyasmanto dvenavuti pācittiyā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.</paragraph>
    <centered>Pācittiyā niṭṭhitā.</centered>
    <subhead>Pāṭidesanīyā</subhead>
    <centered>Ime kho panāyasmanto cattāro pāṭidesanīyā</centered>
    <centered>Dhammā uddesaṃ āgacchanti.</centered>
    <centered>Paṭhamapāṭidesanīyasikkhāpadaṃ</centered>
    <paragraph nr="1"> Yo pana bhikkhu aññātikāya bhikkhuniyā antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā ‘‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’’ti.</paragraph>
    <centered>Dutiyapāṭidesanīyasikkhāpadaṃ</centered>
    <paragraph nr="2"> Bhikkhū paneva kulesu nimantitā bhuñjanti, tatra ce sā bhikkhunī vosāsamānarūpā ṭhitā hoti ‘‘idha sūpaṃ detha, idha odanaṃ dethā’’ti. Tehi bhikkhūhi sā bhikkhunī apasādetabbā ‘‘apasakka tāva bhagini, yāva  bhikkhū bhuñjantī’’ti. Ekassapi ce bhikkhuno na paṭibhāseyya taṃ bhikkhuniṃ apasādetuṃ ‘‘apasakka tāva bhagini, yāva bhikkhū bhuñjantī’’ti, paṭidesetabbaṃ tehi bhikkhūhi ‘‘gārayhaṃ, āvuso, dhammaṃ āpajjimhā asappāyaṃ pāṭidesanīyaṃ, taṃ paṭidesemā’’ti.</paragraph>
    <centered>Tatiyapāṭidesanīyasikkhāpadaṃ</centered>
    <paragraph nr="3"> Yāni  kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu pubbe animantito agilāno khādanīyaṃ vā, bhojanīyaṃ vā sahatthā paṭiggahetvā khādeyya vā, bhuñjeyya vā, paṭidesetabbaṃ tena bhikkhunā ‘‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’’ti.</paragraph>
    <centered>Catutthapāṭidesanīyasikkhāpadaṃ</centered>
    <paragraph nr="4"> Yāni kho pana tāni āraññakāni senāsanāni sāsaṅkasammatāni sappaṭibhayāni, yo pana bhikkhu tathārūpesu senāsanesu pubbe appaṭisaṃviditaṃ khādanīyaṃ vā, bhojanīyaṃ vā ajjhārāme sahatthā paṭiggahetvā agilāno khādeyya vā, bhuñjeyya vā, paṭidesetabbaṃ tena bhikkhunā ‘‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’’ti.</paragraph>
    <paragraph>Uddiṭṭhā kho āyasmanto cattāro pāṭidesanīyā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.</paragraph>
    <centered>Pāṭidesanīyā niṭṭhitā.</centered>
    <subhead>Sekhiyā</subhead>
    <paragraph>Ime kho panāyasmanto sekhiyā dhammā uddesaṃ āgacchanti.</paragraph>
    <centered>Parimaṇḍalasikkhāpadaṃ</centered>
    <paragraph nr="1"> Parimaṇḍalaṃ nivāsessāmīti sikkhā karaṇīyā.</paragraph>
    <paragraph nr="2"> Parimaṇḍalaṃ pārupissāmīti sikkhā karaṇīyā.</paragraph>
    <centered>Suppaṭicchannasikkhāpadaṃ</centered>
    <paragraph nr="3"> Suppaṭicchanno  antaraghare gamissāmīti sikkhā karaṇīyā.</paragraph>
    <paragraph nr="4"> Suppaṭicchanno antaraghare nisīdissāmīti sikkhā karaṇīyā.</paragraph>
    <centered>Susaṃvutasikkhāpadaṃ</centered>
    <paragraph nr="5"> Susaṃvuto antaraghare gamissāmīti sikkhā karaṇīyā.</paragraph>
    <paragraph nr="6"> Susaṃvuto antaraghare nisīdissāmīti sikkhā karaṇīyā.</paragraph>
    <centered>Okkhittacakkhusikkhāpadaṃ</centered>
    <paragraph nr="7"> Okkhittacakkhu antaraghare gamissāmīti sikkhā karaṇīyā.</paragraph>
    <paragraph nr="8"> Okkhittacakkhu antaraghare nisīdissāmīti sikkhā karaṇīyā.</paragraph>
    <centered>Ukkhittakasikkhāpadaṃ</centered>
    <paragraph nr="9"> Na ukkhittakāya antaraghare gamissāmīti sikkhā karaṇīyā.</paragraph>
    <paragraph nr="10"> Na ukkhittakāya antaraghare nisīdissāmīti sikkhā karaṇīyā.</paragraph>
    <centered>Parimaṇḍalavaggo paṭhamo.</centered>
    <centered>Ujjagghikasikkhāpadaṃ</centered>
    <paragraph nr="11"> Na ujjagghikāya antaraghare gamissāmīti sikkhā karaṇīyā.</paragraph>
    <paragraph nr="12"> Na ujjagghikāya antaraghare nisīdissāmīti sikkhā karaṇīyā.</paragraph>
    <paragraph>Uccasaddasikkhāpadaṃ</paragraph>
    <paragraph nr="13"> Appasaddo antaraghare gamissāmīti sikkhā karaṇīyā.</paragraph>
    <paragraph nr="14"> Appasaddo  antaraghare nisīdissāmīti sikkhā karaṇīyā.</paragraph>
    <centered>Kāyappacālakasikkhāpadaṃ</centered>
    <paragraph nr="15"> Na kāyappacālakaṃ antaraghare gamissāmīti sikkhā karaṇīyā.</paragraph>
    <paragraph nr="16"> Na kāyappacālakaṃ antaraghare nisīdissāmīti sikkhā karaṇīyā.</paragraph>
    <centered>Bāhuppacālakasikkhāpadaṃ</centered>
    <paragraph nr="17"> Na bāhuppacālakaṃ antaraghare gamissāmīti sikkhā karaṇīyā.</paragraph>
    <paragraph nr="18"> Na bāhuppacālakaṃ antaragharenisīdissāmīti sikkhā karaṇīyā.</paragraph>
    <centered>Sīsappacālakasikkhāpadaṃ</centered>
    <paragraph nr="19"> Na  sīsappacālakaṃ antaraghare gamissāmīti sikkhā karaṇīyā.</paragraph>
    <paragraph nr="20"> Na sīsappacālakaṃ antaraghare nisīdissāmīti sikkhā karaṇīyā.</paragraph>
    <centered>Ujjagghikavaggo dutiyo.</centered>
    <centered>Khambhakatasikkhāpadaṃ</centered>
    <paragraph nr="21"> Na khambhakato antaraghare gamissāmīti sikkhā karaṇīyā.</paragraph>
    <paragraph nr="22"> Na khambhakato antaraghare nisīdissāmīti sikkhā karaṇīyā.</paragraph>
    <centered>Oguṇṭhitasikkhāpadaṃ</centered>
    <paragraph nr="23"> Na oguṇṭhito antaraghare gamissāmīti sikkhā karaṇīyā.</paragraph>
    <paragraph nr="24"> Na oguṇṭhito antaraghare nisīdissāmīti sikkhā karaṇīyā.</paragraph>
    <centered>Ukkuṭikasikkhāpadaṃ</centered>
    <paragraph nr="25"> Na  ukkuṭikāya antaraghare gamissāmīti sikkhā karaṇīyā.</paragraph>
    <centered>Pallatthikasikkhāpadaṃ</centered>
    <paragraph nr="26"> Na pallatthikāya antaraghare nisīdissāmīti sikkhā karaṇīyā.</paragraph>
    <centered>Sakkaccapaṭiggahaṇasikkhāpadaṃ</centered>
    <paragraph nr="27"> Sakkaccaṃ piṇḍapātaṃ paṭiggahessāmīti sikkhā karaṇīyā.</paragraph>
    <centered>Pattasaññīpaṭiggahaṇasikkhāpadaṃ</centered>
    <paragraph nr="28"> Pattasaññī piṇḍapātaṃ paṭiggahessāmīti sikkhā karaṇīyā.</paragraph>
    <centered>Samasūpakapaṭiggahaṇasikkhāpadaṃ</centered>
    <paragraph nr="29"> Samasūpakaṃ piṇḍapātaṃ paṭiggahessāmīti sikkhā karaṇīyā.</paragraph>
    <centered>Samatittikasikkhāpadaṃ</centered>
    <paragraph nr="30"> Samatittikaṃ piṇḍapātaṃ paṭiggahessāmīti sikkhā karaṇīyā.</paragraph>
    <centered>Khambhakatavaggo tatiyo.</centered>
    <centered>Sakkaccabhuñjanasikkhāpadaṃ</centered>
    <paragraph nr="31"> Sakkaccaṃ  piṇḍapātaṃ bhuñjissāmīti sikkhā karaṇīyā.</paragraph>
    <centered>Pattasaññībhuñjanasikkhāpadaṃ</centered>
    <paragraph nr="32"> Pattasaññī piṇḍapātaṃ bhuñjissāmīti sikkhā karaṇīyā.</paragraph>
    <centered>Sapadānasikkhāpadaṃ</centered>
    <paragraph nr="33"> Sapadānaṃ piṇḍapātaṃ bhuñjissāmīti sikkhā karaṇīyā.</paragraph>
    <centered>Samasūpakasikkhāpadaṃ</centered>
    <paragraph nr="34"> Samasūpakaṃ  piṇḍapātaṃ bhuñjissāmīti sikkhā karaṇīyā.</paragraph>
    <centered>Nathūpakatasikkhāpadaṃ</centered>
    <paragraph nr="35"> Na thūpakato omadditvā piṇḍapātaṃ bhuñjissāmīti sikkhā karaṇīyā.</paragraph>
    <centered>Odanappaṭicchādanasikkhāpadaṃ</centered>
    <paragraph nr="36"> Na sūpaṃ vā byañjanaṃ vā odanena paṭicchādessāmi bhiyyokamyataṃ upādāyāti sikkhā karaṇīyā.</paragraph>
    <centered>Sūpodanaviññattisikkhāpadaṃ</centered>
    <paragraph nr="37"> Na sūpaṃ vā odanaṃ vā agilāno attano atthāya viññāpetvā bhuñjissāmīti sikkhā karaṇīyā.</paragraph>
    <centered>Ujjhānasaññīsikkhāpadaṃ</centered>
    <paragraph nr="38"> Na ujjhānasaññī paresaṃ pattaṃ olokessāmīti sikkhā karaṇīyā.</paragraph>
    <centered>Kabaḷasikkhāpadaṃ</centered>
    <paragraph nr="39"> Nātimahantaṃ kabaḷaṃ karissāmīti sikkhā karaṇīyā.</paragraph>
    <centered>Ālopasikkhāpadaṃ</centered>
    <paragraph nr="40"> Parimaṇḍalaṃ ālopaṃ karissāmīti sikkhā karaṇīyā.</paragraph>
    <centered>Sakkaccavaggo catuttho.</centered>
    <centered>Anāhaṭasikkhāpadaṃ</centered>
    <paragraph nr="41"> Na  anāhaṭe kabaḷe mukhadvāraṃ vivarissāmīti sikkhā karaṇīyā.</paragraph>
    <centered>Bhuñjamānasikkhāpadaṃ</centered>
    <paragraph nr="42"> Na bhuñjamāno sabbahatthaṃ mukhe pakkhipissāmīti sikkhā karaṇīyā.</paragraph>
    <centered>Sakabaḷasikkhāpadaṃ</centered>
    <paragraph nr="43"> Na  sakabaḷena mukhena byāharissāmīti sikkhā karaṇīyā.</paragraph>
    <centered>Piṇḍukkhepakasikkhāpadaṃ</centered>
    <paragraph nr="44"> Na piṇḍukkhepakaṃ bhuñjissāmīti sikkhā karaṇīyā.</paragraph>
    <centered>Kabaḷāvacchedakasikkhāpadaṃ</centered>
    <paragraph nr="45"> Na kabaḷāvacchedakaṃ bhuñjissāmīti sikkhā karaṇīyā.</paragraph>
    <centered>Avagaṇḍakārakasikkhāpadaṃ</centered>
    <paragraph nr="46"> Na avagaṇḍakārakaṃ bhuñjissāmīti sikkhā karaṇīyā.</paragraph>
    <centered>Hatthaniddhunakasikkhāpadaṃ</centered>
    <paragraph nr="47"> Na hatthaniddhunakaṃ bhuñjissāmīti sikkhā karaṇīyā.</paragraph>
    <centered>Sitthāvakārakasikkhāpadaṃ</centered>
    <paragraph nr="48"> Na sitthāvakārakaṃ bhuñjissāmīti sikkhā karaṇīyā.</paragraph>
    <centered>Jivhānicchārakasikkhāpadaṃ</centered>
    <paragraph nr="49"> Na jivhānicchārakaṃ bhuñjissāmīti sikkhā karaṇīyā.</paragraph>
    <centered>Capucapukārakasikkhāpadaṃ</centered>
    <paragraph nr="50"> Na capucapukārakaṃ bhuñjissāmīti sikkhā karaṇīyā.</paragraph>
    <centered>Kabaḷavaggo pañcamo.</centered>
    <centered>Surusurukārakasikkhāpadaṃ</centered>
    <paragraph nr="51"> Na surusurukārakaṃ bhuñjissāmīti sikkhā karaṇīyā.</paragraph>
    <centered>Hatthanillehakasikkhāpadaṃ</centered>
    <paragraph nr="52"> Na hatthanillehakaṃ bhuñjissāmīti sikkhā karaṇīyā.</paragraph>
    <centered>Pattanillehakasikkhāpadaṃ</centered>
    <paragraph nr="53"> Na  pattanillehakaṃ bhuñjissāmīti sikkhā karaṇīyā.</paragraph>
    <centered>Oṭṭhanillehakasikkhāpadaṃ</centered>
    <paragraph nr="54"> Na oṭṭhanillehakaṃ bhuñjissāmīti sikkhā karaṇīyā.</paragraph>
    <centered>Sāmisasikkhāpadaṃ</centered>
    <paragraph nr="55"> Na sāmisena hatthena pānīyathālakaṃ paṭiggahessāmīti sikkhā karaṇīyā.</paragraph>
    <centered>Sasitthakasikkhāpadaṃ</centered>
    <paragraph nr="56"> Na sasitthakaṃ pattadhovanaṃ antaraghare chaḍḍessāmīti sikkhā karaṇīyā.</paragraph>
    <centered>Chattapāṇisikkhāpadaṃ</centered>
    <paragraph nr="57"> Na chattapāṇissa agilānassa dhammaṃ desessāmīti sikkhā karaṇīyā.</paragraph>
    <centered>Daṇḍapāṇisikkhāpadaṃ</centered>
    <paragraph nr="58"> Na daṇḍapāṇissa agilānassa dhammaṃ desessāmīti sikkhā karaṇīyā.</paragraph>
    <centered>Satthapāṇisikkhāpadaṃ</centered>
    <paragraph nr="59"> Na satthapāṇissa agilānassa dhammaṃ desessāmīti sikkhā karaṇīyā.</paragraph>
    <centered>Āvudhapāṇisikkhāpadaṃ</centered>
    <paragraph nr="60"> Na āvudhapāṇissa agilānassa dhammaṃ desessāmīti sikkhā karaṇīyā.</paragraph>
    <centered>Surusuruvaggo chaṭṭho.</centered>
    <centered>Pādukasikkhāpadaṃ</centered>
    <paragraph nr="61"> Na  pādukāruḷhassa agilānassa dhammaṃ desessāmīti sikkhā karaṇīyā.</paragraph>
    <centered>Upāhanasikkhāpadaṃ</centered>
    <paragraph nr="62"> Na  upāhanāruḷhassa agilānassa dhammaṃ desessāmīti sikkhā karaṇīyā.</paragraph>
    <centered>Yānasikkhāpadaṃ</centered>
    <paragraph nr="63"> Na yānagatassa agilānassa dhammaṃ desessāmīti sikkhā karaṇīyā.</paragraph>
    <centered>Sayanasikkhāpadaṃ</centered>
    <paragraph nr="64"> Na sayanagatassa agilānassa dhammaṃ desessāmīti sikkhā karaṇīyā.</paragraph>
    <centered>Pallatthikasikkhāpadaṃ</centered>
    <paragraph nr="65"> Na pallatthikāya nisinnassa agilānassa dhammaṃ desessāmīti sikkhā karaṇīyā.</paragraph>
    <centered>Veṭhitasikkhāpadaṃ</centered>
    <paragraph nr="66"> Na veṭhitasīsassa agilānassa dhammaṃ desessāmīti sikkhā karaṇīyā.</paragraph>
    <centered>Oguṇṭhitasikkhāpadaṃ</centered>
    <paragraph nr="67"> Na oguṇṭhitasīsassa agilānassa dhammaṃ desessāmīti sikkhā karaṇīyā.</paragraph>
    <centered>Chamāsikkhāpadaṃ</centered>
    <paragraph nr="68"> Na chamāyaṃ nisīditvā āsane nisinnassa agilānassa dhammaṃ desessāmīti sikkhā karaṇīyā.</paragraph>
    <centered>Nīcāsanasikkhāpadaṃ</centered>
    <paragraph nr="69"> Na nīce āsane nisīditvā ucce āsane nisinnassa agilānassa dhammaṃ desessāmīti sikkhā karaṇīyā.</paragraph>
    <centered>Ṭhitasikkhāpadaṃ</centered>
    <paragraph nr="70"> Na ṭhito nisinnassa agilānassa dhammaṃ desessāmīti sikkhā karaṇīyā.</paragraph>
    <centered>Pacchatogamanasikkhāpadaṃ</centered>
    <paragraph nr="71"> Na  pacchato gacchanto purato gacchantassa agilānassa dhammaṃ desessāmīti sikkhā karaṇīyā.</paragraph>
    <centered>Uppathenagamanasikkhāpadaṃ</centered>
    <paragraph nr="72"> Na uppathena gacchanto pathena gacchantassa agilānassa dhammaṃ desessāmīti sikkhā karaṇīyā.</paragraph>
    <centered>Ṭhitouccārasikkhāpadaṃ</centered>
    <paragraph nr="73"> Na ṭhito agilāno uccāraṃ vā passāvaṃ vā karissāmīti sikkhā karaṇīyā.</paragraph>
    <centered>Hariteuccārasikkhāpadaṃ</centered>
    <paragraph nr="74"> Na harite agilāno uccāraṃ vā passāvaṃ vā kheḷaṃ vā karissāmīti sikkhā karaṇīyā.</paragraph>
    <centered>Udakeuccārasikkhāpadaṃ</centered>
    <paragraph nr="75"> Na udake agilāno uccāraṃ vā passāvaṃ vā kheḷaṃ vā karissāmīti sikkhā karaṇīyā.</paragraph>
    <centered>Pādukavaggo sattamo.</centered>
    <paragraph>Uddiṭṭhā kho āyasmanto sekhiyā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.</paragraph>
    <centered>Sekhiyā niṭṭhitā.</centered>
    <subhead>Adhikaraṇasamathā</subhead>
    <centered>Ime kho panāyasmanto satta adhikaraṇasamathā</centered>
    <centered>Dhammā uddesaṃ āgacchanti.</centered>
    <paragraph>Uppannuppannānaṃ  adhikaraṇānaṃ samathāya vūpasamāya sammukhāvinayo dātabbo.</paragraph>
    <paragraph>Sativinayo dātabbo.</paragraph>
    <paragraph>Amūḷhavinayo dātabbo.</paragraph>
    <paragraph>Paṭiññāya  kāretabbaṃ.</paragraph>
    <paragraph>Yebhuyyasikā.</paragraph>
    <paragraph>Tassapāpiyasikā.</paragraph>
    <paragraph>Tiṇavatthārakoti.</paragraph>
    <paragraph>Uddiṭṭhā kho āyasmanto satta adhikaraṇasamathā dhammā. Tatthāyasmante, pucchāmi kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.</paragraph>
    <centered>Adhikaraṇasamathā niṭṭhitā.</centered>
    <paragraph>Uddiṭṭhaṃ kho āyasmanto nidānaṃ,</paragraph>
    <paragraph>Uddiṭṭhā cattāro pārājikā dhammā,</paragraph>
    <paragraph>Uddiṭṭhā terasa saṅghādisesā dhammā,</paragraph>
    <paragraph>Uddiṭṭhā dve aniyatā dhammā,</paragraph>
    <paragraph>Uddiṭṭhā tiṃsa nissaggiyā pācittiyā dhammā,</paragraph>
    <paragraph>Uddiṭṭhā dvenavuti pācittiyā dhammā,</paragraph>
    <paragraph>Uddiṭṭhā cattāro pāṭidesanīyā dhammā,</paragraph>
    <paragraph>Uddiṭṭhā sekhiyā dhammā,</paragraph>
    <paragraph>Uddiṭṭhā satta adhikaraṇasamathā dhammā, ettakaṃ tassa bhagavato suttāgataṃ suttapariyāpannaṃ anvaddhamāsaṃ  uddesaṃ āgacchati, tattha sabbeheva samaggehi sammodamānehi avivadamānehi sikkhitabbanti.</paragraph>
    <centered>Vitthāruddeso pañcamo.</centered>
    <centered>Bhikkhupātimokkhaṃ niṭṭhitaṃ.</centered>
    <centered> Namo tassa bhagavato arahato sammāsambuddhassa</centered>
  </text>
</tree>
