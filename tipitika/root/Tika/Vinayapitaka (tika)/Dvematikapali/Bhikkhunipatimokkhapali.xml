<?xml version='1.0' encoding='UTF-8'?>
<tree text="Bhikkhun&#x12B;p&#x101;timokkhap&#x101;&#x1E37;i" target="text">
  <text>
    <centered>Pubbakaraṇaṃ-4</centered>
    <gatha type="1">Sammajjanī  padīpo ca, udakaṃ āsanena ca;</gatha>
    <gatha type="last">Uposathassa etāni, ‘‘pubbakaraṇa’’nti vuccati.</gatha>
    <centered>Pubbakiccaṃ-5</centered>
    <gatha type="1">Chanda, pārisuddhi, utukkhānaṃ, bhikkhunigaṇanā ca ovādo;</gatha>
    <gatha type="last">Uposathassa etāni, ‘‘pubbakicca’’nti vuccati.</gatha>
    <centered>Pattakallaaṅgā-4</centered>
    <gatha type="1">Uposatho, yāvatikā ca bhikkhunī kammappattā;</gatha>
    <gatha type="1">Sabhāgāpattiyo ca na vijjanti;</gatha>
    <gatha type="last">Vajjanīyā ca puggalā tasmiṃ na honti, ‘‘pattakalla’’nti vuccati.</gatha>
    <paragraph>Pubbakaraṇapubbakiccāni samāpetvā desitāpattikassa samaggassa bhikkhunisaṅghassa anumatiyā pātimokkhaṃ uddisituṃ ārādhanaṃ karoma.</paragraph>
    <subhead>Nidānuddeso</subhead>
    <paragraph>Suṇātu  me ayye saṅgho, ajjuposatho pannaraso, yadi saṅghassa pattakallaṃ, saṅgho uposathaṃ kareyya, pātimokkhaṃ uddiseyya.</paragraph>
    <paragraph>Kiṃ saṅghassa pubbakiccaṃ? Pārisuddhiṃ ayyāyo ārocetha, pātimokkhaṃ uddisissāmi, taṃ sabbāva santā sādhukaṃ suṇoma manasi karoma. Yassā siyā āpatti, sā āvikareyya, asantiyā āpattiyā tuṇhī bhavitabbaṃ, tuṇhībhāvena kho panāyyāyo, ‘‘parisuddhā’’ti vedissāmi. Yathā kho pana paccekapuṭṭhassā veyyākaraṇaṃ hoti, evamevaṃ evarūpāya parisāya yāvatatiyaṃ anusāvitaṃ hoti. Yā pana bhikkhunī yāvatatiyaṃ anusāviyamāne saramānā santiṃ āpattiṃ nāvikareyya, sampajānamusāvādassā hoti. Sampajānamusāvādo kho panāyyāyo, antarāyiko dhammo  vutto bhagavatā, tasmā saramānāya bhikkhuniyā āpannāya visuddhāpekkhāya santī āpatti āvikātabbā, āvikatā hissā phāsu hoti.</paragraph>
    <paragraph>Uddiṭṭhaṃ kho, ayyāyo, nidānaṃ. Tatthāyyāyo pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</paragraph>
    <centered>Nidānaṃ niṭṭhitaṃ.</centered>
    <subhead>Pārājikuddeso</subhead>
    <centered>Tatrime aṭṭha pārājikā dhammā uddesaṃ āgacchanti.</centered>
    <centered>Methunadhammasikkhāpadaṃ</centered>
    <paragraph nr="1"> Yā pana bhikkhunī chandaso methunaṃ dhammaṃ paṭiseveyya, antamaso tiracchānagatenapi, pārājikā hoti asaṃvāsā.</paragraph>
    <centered>Adinnādānasikkhāpadaṃ</centered>
    <paragraph nr="2"> Yā  pana bhikkhunī gāmā vā araññā vā adinnaṃ theyyasaṅkhātaṃ ādiyeyya, yathārūpe adinnādāne rājāno coraṃ gahetvā haneyyuṃ vā bandheyyuṃ vā pabbājeyyuṃ vā corāsi bālāsi mūḷhāsi thenāsīti, tathārūpaṃ bhikkhunī adinnaṃ ādiyamānā ayampi pārājikā hoti asaṃvāsā.</paragraph>
    <centered>Manussaviggahasikkhāpadaṃ</centered>
    <paragraph nr="3"> Yā pana bhikkhunī sañcicca manussaviggahaṃ jīvitā voropeyya, satthahārakaṃ vāssa pariyeseyya, maraṇavaṇṇaṃ vā saṃvaṇṇeyya, maraṇāya vā samādapeyya ‘‘ambho purisa, kiṃ tuyhiminā pāpakena dujjīvitena, mataṃ te jīvitā seyyo’’ti, iti cittamanā cittasaṅkappā anekapariyāyena maraṇavaṇṇaṃ vā saṃvaṇṇeyya, maraṇāya vā samādapeyya, ayampi pārājikā hoti asaṃvāsā.</paragraph>
    <centered>Uttarimanussadhammasikkhāpadaṃ</centered>
    <paragraph nr="4"> Yā pana bhikkhunī anabhijānaṃ uttarimanussadhammaṃ attupanāyikaṃ alamariyañāṇadassanaṃ samudācareyya ‘‘iti jānāmi, iti passāmī’’ti, tato  aparena samayena samanuggāhīyamānā vā asamanuggāhīyamānā vā āpannā visuddhāpekkhā evaṃ vadeyya ‘‘ajānamevaṃ, ayye, avacaṃ jānāmi, apassaṃ passāmi, tucchaṃ musā vilapi’’nti, aññatra adhimānā, ayampi pārājikā hoti asaṃvāsā.</paragraph>
    <centered>Ubbhajāṇumaṇḍalikāsikkhāpadaṃ</centered>
    <paragraph nr="5"> Yā pana bhikkhunī avassutā avassutassa purisapuggalassa, adhakkhakaṃ ubbhajāṇumaṇḍalaṃ āmasanaṃ vā parāmasanaṃ vā gahaṇaṃ vā chupanaṃ vā paṭipīḷanaṃ vā sādiyeyya, ayampi pārājikā hoti asaṃvāsā ubbhajāṇumaṇḍalikā.</paragraph>
    <centered>Vajjappaṭicchādikāsikkhāpadaṃ</centered>
    <paragraph nr="6"> Yā pana bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodeyya, na gaṇassa āroceyya, yadā ca sā ṭhitā vā assa cutā vā nāsitā vā avassaṭā vā, sā pacchā evaṃ vadeyya ‘‘pubbevāhaṃ, ayye, aññāsiṃ etaṃ bhikkhuniṃ ‘evarūpā ca  evarūpā ca sā bhaginī’ti, no ca kho attanā paṭicodessaṃ, na gaṇassa ārocessa’’nti, ayampi pārājikā hoti asaṃvāsā vajjappaṭicchādikā.</paragraph>
    <centered>Ukkhittānuvattikāsikkhāpadaṃ</centered>
    <paragraph nr="7"> Yā pana bhikkhunī samaggena saṅghena ukkhittaṃ bhikkhuṃ dhammena vinayena satthusāsanena anādaraṃ appaṭikāraṃ akatasahāyaṃ tamanuvatteyya, sā bhikkhunī bhikkhunīhi evamassa vacanīyā ‘‘eso kho, ayye, bhikkhu samaggena saṅghena ukkhitto, dhammena vinayena satthusāsanena anādaro appaṭikāro akatasahāyo, māyye, etaṃ bhikkhuṃ anuvattī’’ti, evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyaṃ ce samanubhāsiyamānā taṃ paṭinissajjeyya, iccetaṃ kusalaṃ, no ce paṭinissajjeyya, ayampi pārājikā hoti asaṃvāsā ukkhittānuvattikā.</paragraph>
    <centered>Aṭṭhavatthukāsikkhāpadaṃ</centered>
    <paragraph nr="8"> Yā  pana bhikkhunī avassutā avassutassa purisapuggalassa hatthaggahaṇaṃ vā sādiyeyya, saṅghāṭikaṇṇaggahaṇaṃ vā sādiyeyya, santiṭṭheyya vā, sallapeyya vā, saṅketaṃ vā gaccheyya, purisassa vā abbhāgamanaṃ sādiyeyya, channaṃ vā anupaviseyya, kāyaṃ vā tadatthāya upasaṃhareyya etassa asaddhammassa paṭisevanatthāya, ayampi pārājikā hoti asaṃvāsā aṭṭhavatthukā.</paragraph>
    <paragraph>Uddiṭṭhā kho, ayyāyo, aṭṭha pārājikā dhammā. Yesaṃ bhikkhunī aññataraṃ vā aññataraṃ vā āpajjitvā na labhati bhikkhunīhi saddhiṃ saṃvāsaṃ yathā pure, tathā pacchā, pārājikā hoti asaṃvāsā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</paragraph>
    <centered>Pārājikaṃ niṭṭhitaṃ.</centered>
    <subhead>Saṅghādisesuddeso</subhead>
    <centered>Ime kho panāyyāyo sattarasa saṅghādisesā</centered>
    <centered>Dhammā uddesaṃ āgacchanti.</centered>
    <centered>Ussayavādikāsikkhāpadaṃ</centered>
    <paragraph nr="1"> Yā  pana bhikkhunī ussayavādikā vihareyya gahapatinā vā gahapatiputtena vā dāsena vā kammakārena vā antamaso samaṇaparibbājakenāpi, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Corīvuṭṭhāpikāsikkhāpadaṃ</centered>
    <paragraph nr="2"> Yā pana bhikkhunī jānaṃ coriṃ vajjhaṃ viditaṃ anapaloketvā rājānaṃ vā saṅghaṃ vā gaṇaṃ vā pūgaṃ vā seṇiṃ vā, aññatra kappā vuṭṭhāpeyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Ekagāmantaragamanasikkhāpadaṃ</centered>
    <paragraph nr="3"> Yā  pana bhikkhunī ekā vā gāmantaraṃ gaccheyya, ekā vā nadīpāraṃ gaccheyya, ekā vā rattiṃ vippavaseyya, ekā vā gaṇamhā ohiyeyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Ukkhittakaosāraṇasikkhāpadaṃ</centered>
    <paragraph nr="4"> Yā pana bhikkhunī samaggena saṅghena ukkhittaṃ bhikkhuniṃ dhammena vinayena satthusāsanena anapaloketvā kārakasaṅghaṃ, anaññāya gaṇassa chandaṃ osāreyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Bhojanapaṭiggahaṇapaṭhamasikkhāpadaṃ</centered>
    <paragraph nr="5"> Yā pana bhikkhunī avassutā avassutassa purisapuggalassa hatthato khādanīyaṃ vā, bhojanīyaṃ vā sahatthā paṭiggahetvā khādeyya vā bhuñjeyya vā, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Bhojanapaṭiggahaṇadutiyasikkhāpadaṃ</centered>
    <paragraph nr="6"> Yā  pana bhikkhunī evaṃ vadeyya ‘‘kiṃ te, ayye, eso purisapuggalo karissati avassuto vā anavassuto vā, yato tvaṃ anavassutā, iṅgha, ayye, yaṃ te eso purisapuggalo deti khādanīyaṃ vā bhojanīyaṃ vā, taṃ tvaṃ sahatthā paṭiggahetvā khāda vā bhuñja vā’’ti, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Sañcarittasikkhāpadaṃ</centered>
    <paragraph nr="7"> Yā pana bhikkhunī sañcarittaṃ samāpajjeyya itthiyā vā purisamatiṃ, purisassa vā itthimatiṃ, jāyattane vā jārattane vā antamaso taṅkhaṇikāyapi, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Duṭṭhadosasikkhāpadaṃ</centered>
    <paragraph nr="8"> Yā pana bhikkhunī bhikkhuniṃ duṭṭhā dosā appatītā amūlakena pārājikena dhammena anuddhaṃseyya ‘‘appeva nāma naṃ imamhā brahmacariyā cāveyya’’nti, tato aparena samayena samanuggāhīyamānā vā asa manuggāhīyamānā vā amūlakañceva taṃ adhikaraṇaṃ hoti, bhikkhunī ca dosaṃ  patiṭṭhāti, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Aññabhāgiyasikkhāpadaṃ</centered>
    <paragraph nr="9"> Yā pana bhikkhunī bhikkhuniṃ duṭṭhā dosā appatītā aññabhāgiyassa adhikaraṇassa kiñcidesaṃ lesamattaṃ upādāya pārājikena dhammena anuddhaṃseyya ‘‘appeva nāma naṃ imamhā brahmacariyā cāveyya’’nti, tato aparena samayena samanuggāhīyamānā vā asamanuggāhīyamānā vā aññabhāgiyañceva taṃ adhikaraṇaṃ hoti. Kocideso lesamatto upādinno, bhikkhunī ca dosaṃ patiṭṭhāti, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Sikkhaṃpaccācikkhaṇasikkhāpadaṃ</centered>
    <paragraph nr="10"> Yā pana bhikkhunī kupitā anattamanā evaṃ vadeyya ‘‘buddhaṃ paccācikkhāmi dhammaṃ paccācikkhāmi, saṅghaṃ paccācikkhāmi, sikkhaṃ paccācikkhāmi, kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṃ  santike brahmacariyaṃ carissāmī’’ti. Sā bhikkhunī bhikkhunīhi evamassa vacanīyā ‘‘māyye kupitā anattamanā evaṃ avaca ‘buddhaṃ paccācikkhāmi, dhammaṃ paccācikkhāmi, saṅghaṃ paccācikkhāmi, sikkhaṃ paccācikkhāmi, kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti, abhiramāyye, svākkhāto dhammo, cara brahmacariyaṃ sammā dukkhassa antakiriyāyā’’ti, evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ, no ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Adhikaraṇakupitasikkhāpadaṃ</centered>
    <paragraph nr="11"> Yā pana bhikkhunī kismiñcideva adhikaraṇe paccākatā kupitā anattamanā evaṃ vadeyya ‘‘chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo’’ti, sā bhikkhunī bhikkhunīhi evamassa vacanīyā ‘‘māyye, kismiñcideva adhikaraṇe paccākatā kupitā anattamanā evaṃ avaca ‘chandagāminiyo  ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo’ti, ayyā kho chandāpi gaccheyya, dosāpi gaccheyya, mohāpi gaccheyya, bhayāpi gaccheyyā’’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ, no ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Pāpasamācārapaṭhamasikkhāpadaṃ</centered>
    <paragraph nr="12"> Bhikkhuniyo paneva saṃsaṭṭhā viharanti pāpācārā pāpasaddā pāpasilokā bhikkhunisaṅghassa vihesikā aññamaññissā vajjappaṭicchādikā, tā bhikkhuniyo bhikkhunīhi evamassu vacanīyā ‘‘bhaginiyo kho saṃsaṭṭhā viharanti pāpācārā pāpasaddā pāpasilokā bhikkhunisaṅghassa vihesikā aññamaññissā vajjappaṭicchādikā, viviccathāyye, vivekaññeva bhaginīnaṃ saṅgho vaṇṇetī’’ti, evañca tā bhikkhuniyo bhikkhunīhi vuccamānā tatheva paggaṇheyyuṃ, tā bhikkhuniyo bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce  samanubhāsiyamānā taṃ paṭinissajjeyyuṃ, iccetaṃ kusalaṃ, no ce paṭinissajjeyyuṃ, imāpi bhikkhuniyo yāvatatiyakaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Pāpasamācāradutiyasikkhāpadaṃ</centered>
    <paragraph nr="13"> Yā pana bhikkhunī evaṃ vadeyya ‘‘saṃsaṭṭhāva, ayye, tumhe viharatha, mā tumhe nānā viharittha, santi saṅghe aññāpi bhikkhuniyo evācārā evaṃsaddā evaṃsilokā bhikkhunisaṅghassa vihesikā aññamaññissā vajjappaṭicchādikā, tā saṅgho na kiñci āha tumhaññeva saṅgho uññāya paribhavena akkhantiyā vebhassiyā dubbalyā evamāha – ‘bhaginiyo kho saṃsaṭṭhā viharanti pāpācārā pāpasaddā pāpasilokā bhikkhunisaṅghassa vihesikā aññamaññissā vajjappaṭicchādikā, viviccathāyye, vivekaññeva bhaginīnaṃ saṅgho vaṇṇetī’’’ti, sā bhikkhunī bhikkhunīhi evamassa vacanīyā ‘‘māyye, evaṃ avaca, saṃsaṭṭhāva ayye tumhe viharatha, mā tumhe nānā viharittha, santi saṅghe aññāpi bhikkhuniyo evācārā evaṃsaddā evaṃsilokā bhikkhunisaṅghassa vihesikā aññamaññissā vajjappaṭicchādikā, tā  saṅgho na kiñci āha, tumhaññeva saṅgho uññāya paribhavena akkhantiyā vebhassiyā dubbalyā evamāha – ‘bhaginiyo kho saṃsaṭṭhā viharanti pāpācārā pāpasaddā pāpasilokā bhikkhunisaṅghassa vihesikā aññamaññissā vajjappaṭicchādikā, viviccathāyye, vivekaññeva bhaginīnaṃ saṅgho vaṇṇetī’’’ti, evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ, no ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Saṅghabhedakasikkhāpadaṃ</centered>
    <paragraph nr="14"> Yā pana bhikkhunī samaggassa saṅghassa bhedāya parakkameyya, bhedanasaṃvattanikaṃ vā adhikaraṇaṃ samādāya paggayha tiṭṭheyya, sā bhikkhunī bhikkhunīhi evamassa vacanīyā ‘‘māyyā, samaggassa saṅghassa bhedāya parakkami, bhedanasaṃvattanikaṃ vā adhikaraṇaṃ samādāya paggayha aṭṭhāsi, sametāyyā, saṅghena, samaggo hi saṅgho sammodamāno avivadamāno ekuddeso phāsu viharatī’’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā  taṃ paṭinissajjeyya, iccetaṃ kusalaṃ. No ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Bhedānuvattakasikkhāpadaṃ</centered>
    <paragraph nr="15"> Tassāyeva kho pana bhikkhuniyā bhikkhuniyo honti anuvattikā vaggavādikā ekā vā dve vā tisso vā, tā evaṃ vadeyyuṃ ‘‘māyyāyo, etaṃ bhikkhuniṃ kiñci avacuttha dhammavādinī cesā bhikkhunī, vinayavādinī cesā bhikkhunī, amhākañcesā bhikkhunī chandañca ruciñca ādāya voharati, jānāti, no bhāsati, amhākampetaṃ khamatī’’ti, tā bhikkhuniyo bhikkhunīhi evamassu vacanīyā ‘‘māyyāyo, evaṃ avacuttha, na cesā bhikkhunī dhammavādinī, na cesā bhikkhunī vinayavādinī, māyyānampi saṅghabhedo ruccittha, sametāyyānaṃ saṅghena, samaggo hi saṅgho sammodamāno avivadamāno ekuddeso phāsu viharatī’’ti, evañca tā bhikkhuniyo bhikkhunīhi vuccamānā tatheva paggaṇheyyuṃ, tā bhikkhuniyo bhikkhunīhi  yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyyuṃ. Iccetaṃ kusalaṃ. No ce paṭinissajjeyyuṃ, imāpi bhikkhuniyo yāvatatiyakaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Dubbacasikkhāpadaṃ</centered>
    <paragraph nr="16"> Bhikkhunī paneva dubbacajātikā hoti uddesapariyāpannesu sikkhāpadesu bhikkhunīhi sahadhammikaṃ vuccamānā attānaṃ avacanīyaṃ karoti ‘‘mā maṃ ayyāyo kiñci avacuttha kalyāṇaṃ vā pāpakaṃ vā, ahampāyyāyo, na kiñci vakkhāmi kalyāṇaṃ vā pāpakaṃ vā, viramathāyyāyo, mama vacanāyā’’ti, sā bhikkhunī bhikkhunīhi evamassa vacanīyā ‘‘māyyā, attānaṃ avacanīyaṃ akāsi, vacanīyameva, ayyā, attānaṃ karotu, ayyāpi bhikkhuniyo vadatu sahadhammena, bhikkhuniyopi ayyaṃ vakkhanti sahadhammena, evaṃ saṃvaddhā hi tassa bhagavato parisā yadidaṃ aññamaññavacanena aññamaññavuṭṭhāpanenā’’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ. No ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Kuladūsakasikkhāpadaṃ</centered>
    <paragraph nr="17"> Bhikkhunī  paneva aññataraṃ gāmaṃ vā nigamaṃ vā upanissāya viharati kuladūsikā pāpasamācārā, tassā kho pāpakā samācārā dissanti ceva suyyanti ca, kulāni ca tāya duṭṭhāni dissanti ceva suyyanti ca, sā bhikkhunī bhikkhunīhi evamassa vacanīyā ‘‘ayyā, kho kuladūsikā pāpasamācārā, ayyāya kho pāpakā samācārā dissanti ceva suyyanti ca, kulāni cāyyāya, duṭṭhāni dissanti ceva suyyanti ca, pakkamatāyyā imamhā āvāsā, alaṃ te idha vāsenā’’ti. Evañca sā bhikkhunī bhikkhunīhi vuccamānā tā bhikkhuniyo evaṃ vadeyya ‘‘chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo, tādisikāya āpattiyā ekaccaṃ pabbājenti ekaccaṃ na pabbājentī’’ti, sā bhikkhunī bhikkhunīhi evamassa vacanīyā ‘‘māyyā, evaṃ avaca, na ca bhikkhuniyo chandagāminiyo, na ca bhikkhuniyo dosagāminiyo , na ca bhikkhuniyo mohagāminiyo, na ca bhikkhuniyo bhayagāminiyo, ayyā kho kuladūsikā pāpasamācārā, ayyāya kho pāpakā samācārā dissanti ceva suyyanti ca, kulāni cāyyāya duṭṭhāni dissanti ceva suyyanti ca, pakkamatāyyā, imamhā āvāsā alaṃ te idha vāsenā’’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ. No ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</paragraph>
    <centered>Uddiṭṭhā kho ayyāyo sattarasa saṅghādisesā dhammā nava paṭhamāpattikā, aṭṭha yāvatatiyakā,</centered>
    <paragraph>Yesaṃ bhikkhunī aññataraṃ vā aññataraṃ vā āpajjati, tāya bhikkhuniyā ubhatosaṅghe pakkhamānattaṃ caritabbaṃ. Ciṇṇamānattā bhikkhunī yattha siyā vīsatigaṇo bhikkhunisaṅgho, tattha sā bhikkhunī abbhetabbā. Ekāyapi ce ūno vīsatigaṇo bhikkhunisaṅgho taṃ bhikkhuniṃ abbheyya, sā ca bhikkhunī anabbhitā, tā ca bhikkhuniyo gārayhā, ayaṃ tattha sāmīci. Tatthāyyāyo pucchāmi, kaccittha parisuddhā, dutiyampi, pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</paragraph>
    <centered>Saṅghādiseso niṭṭhito.</centered>
    <subhead>Nissaggiya pācittiyā</subhead>
    <centered>Ime kho panāyyāyo tiṃsa nissaggiyā pācittiyā</centered>
    <centered>Dhammā uddesaṃ āgacchanti.</centered>
    <centered>Pattasannicayasikkhāpadaṃ</centered>
    <paragraph nr="1"> Yā  pana bhikkhunī pattasannicayaṃ kareyya, nissaggiyaṃ pācittiyaṃ.</paragraph>
    <centered>Akālacīvarabhājanasikkhāpadaṃ</centered>
    <paragraph nr="2"> Yā pana bhikkhunī akālacīvaraṃ ‘‘kālacīvara’’nti adhiṭṭhahitvā bhājāpeyya, nissaggiyaṃ pācittiyaṃ.</paragraph>
    <centered>Cīvaraparivattanasikkhāpadaṃ</centered>
    <paragraph nr="3"> Yā  pana bhikkhunī bhikkhuniyā saddhiṃ cīvaraṃ parivattetvā sā pacchā evaṃ vadeyya ‘‘handāyye, tuyhaṃ cīvaraṃ, āhara metaṃ cīvaraṃ, yaṃ tuyhaṃ tuyhamevetaṃ, yaṃ mayhaṃ mayhamevetaṃ, āhara metaṃ cīvaraṃ, sakaṃ paccāharā’’ti acchindeyya vā acchindāpeyya vā, nissaggiyaṃ pācittiyaṃ.</paragraph>
    <centered>Aññaviññāpanasikkhāpadaṃ</centered>
    <paragraph nr="4"> Yā pana bhikkhunī aññaṃ viññāpetvā aññaṃ viññāpeyya, nissaggiyaṃ pācittiyaṃ.</paragraph>
    <centered>Aññacetāpana sikkhāpadaṃ</centered>
    <paragraph nr="5"> Yā pana bhikkhunī aññaṃ cetāpetvā aññaṃ cetāpeyya, nissaggiyaṃ pācittiyaṃ.</paragraph>
    <centered>Paṭhamasaṅghikacetāpanasikkhāpadaṃ</centered>
    <paragraph nr="6"> Yā pana bhikkhunī aññadatthikena parikkhārena aññuddisikena saṅghikena aññaṃ cetāpeyya, nissaggiyaṃ pācittiyaṃ.</paragraph>
    <centered>Dutiyasaṅghikacetāpanasikkhāpadaṃ</centered>
    <paragraph nr="7"> Yā  pana bhikkhunī aññadatthikena parikkhārena aññuddisikena saṅghikena saññācikena aññaṃ cetāpeyya, nissaggiyaṃ pācittiyaṃ.</paragraph>
    <centered>Paṭhamagaṇikacetāpanasikkhāpadaṃ</centered>
    <paragraph nr="8"> Yā pana bhikkhunī aññadatthikena parikkhārena aññuddisikena mahājanikena aññaṃ cetāpeyya, nissaggiyaṃ pācittiyaṃ.</paragraph>
    <centered>Dutiyagaṇikacetāpanasikkhāpadaṃ</centered>
    <paragraph nr="9"> Yā pana bhikkhunī aññadatthikena parikkhārena aññuddisikena mahājanikena saññācikena aññaṃ cetāpeyya, nissaggiyaṃ pācittiyaṃ.</paragraph>
    <centered>Puggalikacetāpanasikkhāpadaṃ</centered>
    <paragraph nr="10"> Yā pana bhikkhunī aññadatthikena parikkhārena aññuddisikena puggalikena saññācikena aññaṃ cetāpeyya, nissaggiyaṃ pācittiyaṃ.</paragraph>
    <centered>Pattavaggo paṭhamo.</centered>
    <centered>Garupāvuraṇasikkhāpadaṃ</centered>
    <paragraph nr="11"> Garupāvuraṇaṃ  pana bhikkhuniyā cetāpentiyā catukkaṃsaparamaṃ cetāpetabbaṃ. Tato ce uttari cetāpeyya, nissaggiyaṃ pācittiyaṃ.</paragraph>
    <centered>Lahupāvuraṇasikkhāpadaṃ</centered>
    <paragraph nr="12"> Lahupāvuraṇaṃ pana bhikkhuniyā cetāpentiyā aḍḍhateyyakaṃsaparamaṃ cetāpetabbaṃ. Tato ce uttari cetāpeyya, nissaggiyaṃ pācittiyaṃ.</paragraph>
    <centered>Kathinasikkhāpadaṃ</centered>
    <paragraph nr="13"> Niṭṭhitacīvarasmiṃ bhikkhuniyā ubbhatasmiṃ kathine dasāhaparamaṃ atirekacīvaraṃ dhāretabbaṃ. Taṃ atikkāmentiyā, nissaggiyaṃ pācittiyaṃ.</paragraph>
    <centered>Udositasikkhāpadaṃ</centered>
    <paragraph nr="14"> Niṭṭhitacīvarasmiṃ  bhikkhuniyā ubbhatasmiṃ kathine ekarattampi ce bhikkhunī ticīvarena vippavaseyya, aññatra bhikkhunisammutiyā nissaggiyaṃ pācittiyaṃ.</paragraph>
    <centered>Akālacīvarasikkhāpadaṃ</centered>
    <paragraph nr="15"> Niṭṭhitacīvarasmiṃ bhikkhuniyā ubbhatasmiṃ kathine bhikkhuniyā paneva akālacīvaraṃ uppajjeyya, ākaṅkhamānāya bhikkhuniyā paṭiggahetabbaṃ, paṭiggahetvā khippameva kāretabbaṃ, no cassa pāripūri, māsaparamaṃ tāya bhikkhuniyā taṃ cīvaraṃ nikkhipitabbaṃ ūnassa pāripūriyā satiyā paccāsāya. Tato ce uttari nikkhipeyya satiyāpi paccāsāya, nissaggiyaṃ pācittiyaṃ.</paragraph>
    <centered>Aññātakaviññattisikkhāpadaṃ</centered>
    <paragraph nr="16"> Yā pana bhikkhunī aññātakaṃ gahapatiṃ vā gahapatāniṃ vā cīvaraṃ viññāpeyya aññatra samayā, nissaggiyaṃ pācittiyaṃ. Tatthāyaṃ samayo acchinnacīvarā vā hoti bhikkhunī, naṭṭhacīvarā vā, ayaṃ tattha samayo.</paragraph>
    <centered>Tatuttarisikkhāpadaṃ</centered>
    <paragraph nr="17"> Tañce aññātako gahapati vā gahapatānī vā bahūhi cīvarehi abhihaṭṭhuṃ pavāreyya, santaruttaraparamaṃ tāya bhikkhuniyā tato cīvaraṃ sāditabbaṃ. Tato ce uttari sādiyeyya, nissaggiyaṃ pācittiyaṃ.</paragraph>
    <centered>Paṭhamaupakkhaṭasikkhāpadaṃ</centered>
    <paragraph nr="18"> Bhikkhuniṃ  paneva uddissa aññātakassa gahapatissa vā gahapatāniyā vā cīvaracetāpannaṃ upakkhaṭaṃ hoti ‘‘iminā cīvaracetāpannena cīvaraṃ cetāpetvā itthannāmaṃ bhikkhuniṃ cīvarena acchādessāmī’’ti. Tatra cesā bhikkhunī pubbe appavāritā upasaṅkamitvā cīvare vikappaṃ āpajjeyya ‘‘sādhu vata, maṃ āyasmā iminā cīvaracetāpannena evarūpaṃ vā evarūpaṃ vā cīvaraṃ cetāpetvā acchādehī’’ti kalyāṇakamyataṃ upādāya, nissaggiyaṃ pācittiyaṃ.</paragraph>
    <centered>Dutiyaupakkhaṭasikkhāpadaṃ</centered>
    <paragraph nr="19"> Bhikkhuniṃ  paneva uddissa ubhinnaṃ aññātakānaṃ gahapatīnaṃ vā gahapatānīnaṃ vā paccekacīvaracetāpannāni upakkhaṭāni honti ‘‘imehi mayaṃ paccekacīvaracetāpannehi paccekacīvarāni cetāpetvā itthannāmaṃ bhikkhuniṃ cīvarehi acchādessāmā’’ti. Tatra cesā bhikkhūnī pubbe appavāritā upasaṅkamitvā cīvare vikappaṃ āpajjeyya ‘‘sādhu vata maṃ āyasmanto imehi paccekacīvaracetāpannehi evarūpaṃ vā evarūpaṃ vā cīvaraṃ cetāpetvā acchādetha ubhova santā ekenā’’ti kalyāṇakamyataṃ upādāya, nissaggiyaṃ pācittiyaṃ.</paragraph>
    <centered>Rājasikkhāpadaṃ</centered>
    <paragraph nr="20"> Bhikkhuniṃ paneva uddissa rājā vā rājabhoggo vā brāhmaṇo vā gahapatiko vā dūtena cīvaracetāpannaṃ pahiṇeyya ‘‘iminā cīvaracetāpannena cīvaraṃ cetāpetvā itthannāmaṃ bhikkhuniṃ cīvarena acchādehī’’ti. So ce dūto taṃ bhikkhuniṃ upasaṅkamitvā evaṃ vadeyya ‘‘idaṃ kho, ayye, ayyaṃ uddissa cīvaracetāpannaṃ ābhataṃ, paṭiggaṇhātāyyā cīvaracetāpanna’’nti. Tāya bhikkhuniyā so dūto evamassa vacanīyo ‘‘na kho mayaṃ, āvuso, cīvaracetāpannaṃ paṭiggaṇhāma, cīvarañca kho mayaṃ paṭiggaṇhāma kālena kappiya’’nti. So ce dūto taṃ bhikkhuniṃ evaṃ vadeyya ‘‘atthi panāyyāya, koci veyyāvaccakaro’’ti, cīvaratthikāya, bhikkhave, bhikkhuniyā veyyāvaccakaro niddisitabbo ārāmiko vā upāsako vā ‘‘eso kho, āvuso, bhikkhunīnaṃ veyyāvaccakaro’’ti. So ce dūto taṃ veyyāvaccakaraṃ saññāpetvā taṃ bhikkhuniṃ upasaṅkamitvā evaṃ vadeyya ‘‘yaṃ kho, ayye, ayyā veyyāvaccakaraṃ niddisi, saññatto so mayā, upasaṅkamatāyyā  kālena, cīvarena taṃ acchādessatī’’ti. Cīvaratthikāya, bhikkhave, bhikkhuniyā veyyāvaccakaro upasaṅkamitvā dvattikkhattuṃ codetabbo sāretabbo ‘‘attho me, āvuso, cīvarenā’’ti, dvattikkhattuṃ codayamānā sārayamānā taṃ cīvaraṃ abhinipphādeyya, iccetaṃ kusalaṃ, no ce abhinipphādeyya, catukkhattuṃ pañcakkhattuṃ chakkhattuparamaṃ tuṇhībhūtāya uddissa ṭhātabbaṃ, catukkhattuṃ pañcakkhattuṃ chakkhattuparamaṃ tuṇhībhūtā uddissa tiṭṭhamānā taṃ cīvaraṃ abhinipphādeyya, iccetaṃ kusalaṃ. Tato ce uttari vāyamamānā taṃ cīvaraṃ abhinipphādeyya, nissaggiyaṃ pācittiyaṃ. No ce abhinipphādeyya, yatassā cīvaracetāpannaṃ ābhataṃ, tattha sāmaṃ vā gantabbaṃ, dūto vā pāhetabbo ‘‘yaṃ kho tumhe āyasmanto bhikkhuniṃ uddissa cīvaracetāpannaṃ  pahiṇittha, na taṃ tassā bhikkhuniyā kiñci atthaṃ anubhoti, yuñjantāyasmanto sakaṃ, mā vo sakaṃ vinassā’’ti, ayaṃ tattha sāmīci.</paragraph>
    <centered>Cīvaravaggo dutiyo.</centered>
    <centered>Rūpiyasikkhāpadaṃ</centered>
    <paragraph nr="21"> Yā pana bhikkhunī jātarūparajataṃ uggaṇheyya vā uggaṇhāpeyya vā upanikkhittaṃ vā sādiyeyya, nissaggiyaṃ pācittiyaṃ.</paragraph>
    <centered>Rūpiyasaṃvohārasikkhāpadaṃ</centered>
    <paragraph nr="22"> Yā pana bhikkhunī nānappakārakaṃ rūpiyasaṃvohāraṃ samāpajjeyya, nissaggiyaṃ pācittiyaṃ.</paragraph>
    <centered>Kayavikkayasikkhāpadaṃ</centered>
    <paragraph nr="23"> Yā pana bhikkhunī nānappakārakaṃ kayavikkayaṃ samāpajjeyya, nissaggiyaṃ pācittiyaṃ.</paragraph>
    <centered>Ūnapañcabandhanasikkhāpadaṃ</centered>
    <paragraph nr="24"> Yā pana bhikkhunī ūnapañcabandhanena pattena aññaṃ navaṃ pattaṃ cetāpeyya, nissaggiyaṃ pācittiyaṃ. Tāya bhikkhuniyā so patto bhikkhuniparisāya nissajjitabbo, yo ca tassā bhikkhuniparisāya pattapariyanto, so tassā bhikkhuniyā padātabbo ‘‘ayaṃ te bhikkhuni patto yāvabhedanāya dhāretabbo’’ti, ayaṃ tattha sāmīci.</paragraph>
    <centered>Bhesajjasikkhāpadaṃ</centered>
    <paragraph nr="25"> Yāni  kho pana tāni gilānānaṃ bhikkhunīnaṃ paṭisāyanīyāni bhesajjāni, seyyathidaṃ – sappi navanītaṃ telaṃ madhu phāṇitaṃ, tāni paṭiggahetvā sattāhaparamaṃ sannidhikārakaṃ paribhuñjitabbāni. Taṃ atikkāmentiyā, nissaggiyaṃ pācittiyaṃ.</paragraph>
    <centered>Cīvaraacchindanasikkhāpadaṃ</centered>
    <paragraph nr="26"> Yā pana bhikkhunī bhikkhuniyā sāmaṃ cīvaraṃ datvā kupitā anattamanā acchindeyya vā acchindāpeyya vā, nissaggiyaṃ pācittiyaṃ.</paragraph>
    <centered>Suttaviññattisikkhāpadaṃ</centered>
    <paragraph nr="27"> Yā  pana bhikkhunī sāmaṃ suttaṃ viññāpetvā tantavāyehi cīvaraṃ vāyāpeyya, nissaggiyaṃ pācittiyaṃ.</paragraph>
    <centered>Mahāpesakārasikkhāpadaṃ</centered>
    <paragraph nr="28"> Bhikkhuniṃ paneva uddissa aññātako gahapati vā gahapatānī vā tantavāyehi cīvaraṃ vāyāpeyya, tatra cesā bhikkhunī pubbe appavāritā tantavāye upasaṅkamitvā cīvare vikappaṃ āpajjeyya ‘‘idaṃ kho āvuso cīvaraṃ maṃ uddissa viyyati, āyatañca karotha, vitthatañca appitañca suvītañca suppavāyitañca suvilekhitañca suvitacchitañca karotha, appeva nāma mayampi āyasmantānaṃ kiñcimattaṃ anupadajjeyyāmā’’ti, evañca sā bhikkhunī vatvā kiñcimattaṃ anupadajjeyya antamaso piṇḍapātamattampi, nissaggiyaṃ pācittiyaṃ.</paragraph>
    <centered>Accekacīvarasikkhāpadaṃ</centered>
    <paragraph nr="29"> Dasāhānāgataṃ kattikatemāsikapuṇṇamaṃ bhikkhuniyā paneva accekacīvaraṃ uppajjeyya, accekaṃ maññamānāya bhikkhuniyā paṭiggahetabbaṃ, paṭiggahetvā yāva cīvarakālasamayaṃ nikkhipitabbaṃ. Tato ce uttari nikkhipeyya, nissaggiyaṃ pācittiyaṃ.</paragraph>
    <centered>Pariṇatasikkhāpadaṃ</centered>
    <paragraph nr="30"> Yā pana bhikkhunī jānaṃ saṅghikaṃ lābhaṃ pariṇataṃ attano pariṇāmeyya, nissaggiyaṃ pācittiyaṃ.</paragraph>
    <centered>Pattavaggo tatiyo.</centered>
    <paragraph>Uddiṭṭhā  kho, ayyāyo, tiṃsa nissaggiyā pācittiyā dhammā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</paragraph>
    <centered>Nissaggiyapācittiyā niṭṭhitā.</centered>
    <subhead>Suddhapācittiyā</subhead>
    <centered>Ime kho panāyyāyo, chasaṭṭhisatā pācittiyā</centered>
    <centered>Dhammā uddesaṃ āgacchanti.</centered>
    <centered>Lasuṇasikkhāpadaṃ</centered>
    <paragraph nr="1"> Yā  pana bhikkhunī lasuṇaṃ khādeyya pācittiyaṃ.</paragraph>
    <centered>Sambādhalomasikkhāpadaṃ</centered>
    <paragraph nr="2"> Yā pana bhikkhunī sambādhe lomaṃ saṃharāpeyya, pācittiyaṃ.</paragraph>
    <centered>Talaghātakasikkhāpadaṃ</centered>
    <paragraph nr="3"> Talaghātake pācittiyaṃ.</paragraph>
    <centered>Jatumaṭṭhakasikkhāpadaṃ</centered>
    <paragraph nr="4"> Jatumaṭṭhake pācittiyaṃ.</paragraph>
    <centered>Udakasuddhikasikkhāpadaṃ</centered>
    <paragraph nr="5"> Udakasuddhikaṃ pana bhikkhuniyā ādiyamānāya dvaṅgulapabbaparamaṃ ādātabbaṃ. Taṃ atikkāmentiyā pācittiyaṃ.</paragraph>
    <centered>Upatiṭṭhanasikkhāpadaṃ</centered>
    <paragraph nr="6"> Yā pana bhikkhunī bhikkhussa bhuñjantassa pānīyena vā vidhūpanena vā upatiṭṭheyya, pācittiyaṃ.</paragraph>
    <centered>Āmakadhaññasikkhāpadaṃ</centered>
    <paragraph nr="7"> Yā pana bhikkhunī āmakadhaññaṃ viññatvā vā viññāpetvā vā bhajjitvā vā bhajjāpetvā vā koṭṭetvā vā koṭṭāpetvā vā pacitvā vā pacāpetvā vā bhuñjeyya, pācittiyaṃ.</paragraph>
    <centered>Paṭhamauccārachaḍḍanasikkhāpadaṃ</centered>
    <paragraph nr="8"> Yā  pana bhikkhunī uccāraṃ vā passāvaṃ vā saṅkāraṃ vā vighāsaṃ vā tirokuṭṭe vā tiropākāre vā chaḍḍeyya vā chaḍḍāpeyya vā, pācittiyaṃ.</paragraph>
    <centered>Dutiyauccārachaḍḍanasikkhāpadaṃ</centered>
    <paragraph nr="9"> Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā harite chaḍḍeyya vā chaḍḍāpeyya vā, pācittiyaṃ.</paragraph>
    <centered>Naccagītasikkhāpadaṃ</centered>
    <paragraph nr="10"> Yā pana bhikkhunī naccaṃ vā gītaṃ vā vāditaṃ vā dassanāya gaccheyya, pācittiyaṃ.</paragraph>
    <centered>Lasuṇavaggo paṭhamo.</centered>
    <centered>Rattandhakārasikkhāpadaṃ</centered>
    <paragraph nr="11"> Yā pana bhikkhunī rattandhakāre appadīpe purisena saddhiṃ ekenekā santiṭṭheyya vā sallapeyya vā, pācittiyaṃ.</paragraph>
    <centered>Paṭicchannokāsasikkhāpadaṃ</centered>
    <paragraph nr="12"> Yā pana bhikkhunī paṭicchanne okāse purisena saddhiṃ ekenekā santiṭṭheyya vā sallapeyya vā, pācittiyaṃ.</paragraph>
    <centered>Ajjhokāsasallapanasikkhāpadaṃ</centered>
    <paragraph nr="13"> Yā pana bhikkhunī ajjhokāse purisena saddhiṃ ekenekā santiṭṭheyya vā sallapeyya vā, pācittiyaṃ.</paragraph>
    <centered>Dutiyikauyyojanasikkhāpadaṃ</centered>
    <paragraph nr="14"> Yā pana bhikkhunī rathikāya vā byūhe vā siṅghāṭake vā purisena saddhiṃ ekenekā santiṭṭheyya vā sallapeyya vā nikaṇṇikaṃ vā jappeyya dutiyikaṃ vā bhikkhuniṃ uyyojeyya, pācittiyaṃ.</paragraph>
    <centered>Anāpucchāpakkamanasikkhāpadaṃ</centered>
    <paragraph nr="15"> Yā  pana bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkameyya, pācittiyaṃ.</paragraph>
    <centered>Anāpucchāabhinisīdanasikkhāpadaṃ</centered>
    <paragraph nr="16"> Yā  pana bhikkhunī pacchābhattaṃ kulāni upasaṅkamitvā sāmike anāpucchā āsane abhinisīdeyya vā abhinipajjeyya vā, pācittiyaṃ.</paragraph>
    <centered>Anāpucchāsantharaṇasikkhāpadaṃ</centered>
    <paragraph nr="17"> Yā pana bhikkhunī vikāle kulāni upasaṅkamitvā sāmike anāpucchā seyyaṃ santharitvā vā santharāpetvā vā abhinisīdeyya vā abhinipajjeyya vā, pācittiyaṃ.</paragraph>
    <centered>Paraujjhāpanakasikkhāpadaṃ</centered>
    <paragraph nr="18"> Yā pana bhikkhunī duggahitena dūpadhāritena paraṃ ujjhāpeyya, pācittiyaṃ.</paragraph>
    <centered>Paraabhisapanasikkhāpadaṃ</centered>
    <paragraph nr="19"> Yā pana bhikkhunī attānaṃ vā paraṃ vā nirayena vā brahmacariyena vā abhisapeyya, pācittiyaṃ.</paragraph>
    <centered>Rodanasikkhāpadaṃ</centered>
    <paragraph nr="20"> Yā pana bhikkhunī attānaṃ vadhitvā vadhitvā rodeyya, pācittiyaṃ.</paragraph>
    <centered>Rattandhakāravaggo dutiyo.</centered>
    <centered>Naggasikkhāpadaṃ</centered>
    <paragraph nr="21"> Yā pana bhikkhunī naggā nahāyeyya, pācittiyaṃ.</paragraph>
    <centered>Udakasāṭikasikkhāpadaṃ</centered>
    <paragraph nr="22"> Udakasāṭikaṃ pana bhikkhuniyā kārayamānāya pamāṇikā kāretabbā, tatridaṃ pamāṇaṃ , dīghaso catasso vidatthiyo sugatavidatthiyā, tiriyaṃ dve vidatthiyo. Taṃ atikkāmentiyā chedanakaṃ pācittiyaṃ.</paragraph>
    <centered>Cīvarasibbanasikkhāpadaṃ</centered>
    <paragraph nr="23"> Yā pana bhikkhunī bhikkhuniyā cīvaraṃ visibbetvā vā visibbāpetvā vā sā pacchā anantarāyikinī neva sibbeyya, na sibbāpanāya ussukkaṃ kareyya aññatra catūhapañcāhā, pācittiyaṃ.</paragraph>
    <centered>Saṅghāṭicārasikkhāpadaṃ</centered>
    <paragraph nr="24"> Yā  pana bhikkhunī pañcāhikaṃ saṅghāṭicāraṃ atikkāmeyya, pācittiyaṃ.</paragraph>
    <centered>Cīvarasaṅkamanīyasikkhāpadaṃ</centered>
    <paragraph nr="25"> Yā pana bhikkhunī cīvarasaṅkamanīyaṃ dhāreyya, pācittiyaṃ.</paragraph>
    <centered>Gaṇacīvarasikkhāpadaṃ</centered>
    <paragraph nr="26"> Yā pana bhikkhunī gaṇassa cīvaralābhaṃ antarāyaṃ kareyya, pācittiyaṃ.</paragraph>
    <centered>Paṭibāhanasikkhāpadaṃ</centered>
    <paragraph nr="27"> Yā pana bhikkhunī dhammikaṃ cīvaravibhaṅgaṃ paṭibāheyya, pācittiyaṃ.</paragraph>
    <centered>Cīvaradānasikkhāpadaṃ</centered>
    <paragraph nr="28"> Yā pana bhikkhunī agārikassa vā paribbājakassa vā paribbājikāya vā samaṇacīvaraṃ dadeyya, pācittiyaṃ.</paragraph>
    <centered>Kālaatikkamanasikkhāpadaṃ</centered>
    <paragraph nr="29"> Yā pana bhikkhunī dubbalacīvarapaccāsāya cīvarakālasamayaṃ atikkāmeyya, pācittiyaṃ.</paragraph>
    <centered>Kathinuddhārasikkhāpadaṃ</centered>
    <paragraph nr="30"> Yā  pana bhikkhunī dhammikaṃ kathinuddhāraṃ paṭibāheyya, pācittiyaṃ.</paragraph>
    <centered>Naggavaggo tatiyo.</centered>
    <centered>Ekamañcatuvaṭṭanasikkhāpadaṃ</centered>
    <paragraph nr="31"> Yā pana bhikkhuniyo dve ekamañce tuvaṭṭeyyuṃ, pācittiyaṃ.</paragraph>
    <centered>Ekattharaṇatuvaṭṭanasikkhāpadaṃ</centered>
    <paragraph nr="32"> Yā pana bhikkhuniyo dve ekattharaṇapāvuraṇā tuvaṭṭeyyuṃ, pācittiyaṃ.</paragraph>
    <centered>Aphāsukaraṇasikkhāpadaṃ</centered>
    <paragraph nr="33"> Yā pana bhikkhunī bhikkhuniyā sañcicca aphāsuṃ kareyya, pācittiyaṃ.</paragraph>
    <centered>Naupaṭṭhāpanasikkhāpadaṃ</centered>
    <paragraph nr="34"> Yā  pana bhikkhunī dukkhitaṃ sahajīviniṃ neva upaṭṭhaheyya, na upaṭṭhāpanāya ussukkaṃ kareyya, pācittiyaṃ.</paragraph>
    <centered>Nikkaḍḍhanasikkhāpadaṃ</centered>
    <paragraph nr="35"> Yā pana bhikkhunī bhikkhuniyā upassayaṃ datvā kupitā anattamanā nikkaḍḍheyya vā nikkaḍḍhāpeyya vā, pācittiyaṃ.</paragraph>
    <centered>Saṃsaṭṭhasikkhāpadaṃ</centered>
    <paragraph nr="36"> Yā pana bhikkhunī saṃsaṭṭhā vihareyya gahapatinā vā gahapatiputtena vā, sā bhikkhunī bhikkhunīhi evamassa vacanīyā ‘‘māyye, saṃsaṭṭhā vihari gahapatināpi gahapatiputtenāpi, viviccāyye, vivekaññeva bhaginiyā saṅgho vaṇṇetī’’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ. No ce paṭinissajjeyya, pācittiyaṃ.</paragraph>
    <centered>Antoraṭṭhasikkhāpadaṃ</centered>
    <paragraph nr="37"> Yā  pana bhikkhunī antoraṭṭhe sāsaṅkasammate sappaṭibhaye asatthikā cārikaṃ careyya, pācittiyaṃ.</paragraph>
    <centered>Tiroraṭṭhasikkhāpadaṃ</centered>
    <paragraph nr="38"> Yā pana bhikkhunī tiroraṭṭhe sāsaṅkasammate sappaṭibhaye asatthikā cārikaṃ careyya, pācittiyaṃ.</paragraph>
    <centered>Antovassasikkhāpadaṃ</centered>
    <paragraph nr="39"> Yā pana bhikkhunī antovassaṃ cārikaṃ careyya, pācittiyaṃ.</paragraph>
    <centered>Cārikanapakkamanasikkhāpadaṃ</centered>
    <paragraph nr="40"> Yā pana bhikkhunī vassaṃvuṭṭhā cārikaṃ na pakkameyya antamaso chappañcayojanānipi, pācittiyaṃ.</paragraph>
    <centered>Tuvaṭṭavaggo catuttho.</centered>
    <centered>Rājāgārasikkhāpadaṃ</centered>
    <paragraph nr="41"> Yā  pana bhikkhunī rājāgāraṃ vā cittāgāraṃ vā ārāmaṃ vā uyyānaṃ vā pokkharaṇiṃ vā dassanāya gaccheyya, pācittiyaṃ.</paragraph>
    <centered>Āsandiparibhuñjanasikkhāpadaṃ</centered>
    <paragraph nr="42"> Yā pana bhikkhunī āsandiṃ vā pallaṅkaṃ vā paribhuñjeyya, pācittiyaṃ.</paragraph>
    <centered>Suttakantanasikkhāpadaṃ</centered>
    <paragraph nr="43"> Yā pana bhikkhunī suttaṃ kanteyya, pācittiyaṃ.</paragraph>
    <centered>Gihiveyyāvaccasikkhāpadaṃ</centered>
    <paragraph nr="44"> Yā pana bhikkhunī gihiveyyāvaccaṃ kareyya, pācittiyaṃ.</paragraph>
    <centered>Adhikaraṇasikkhāpadaṃ</centered>
    <paragraph nr="45"> Yā  pana bhikkhunī bhikkhuniyā ‘‘ehāyye, imaṃ adhikaraṇaṃ vūpasamehī’’ti vuccamānā ‘‘sādhū’’ti paṭissuṇitvā sā pacchā anantarāyikinī neva vūpasameyya, na vūpasamāya ussukkaṃ kareyya, pācittiyaṃ.</paragraph>
    <centered>Bhojanadānasikkhāpadaṃ</centered>
    <paragraph nr="46"> Yā pana bhikkhunī agārikassa vā paribbājakassa vā paribbājikāya vā sahatthā khādanīyaṃ vā bhojanīyaṃ vā dadeyya, pācittiyaṃ.</paragraph>
    <centered>Āvasathacīvarasikkhāpadaṃ</centered>
    <paragraph nr="47"> Yā pana bhikkhunī āvasathacīvaraṃ anissajjetvā paribhuñjeyya, pācittiyaṃ.</paragraph>
    <centered>Āvasathavihārasikkhāpadaṃ</centered>
    <paragraph nr="48"> Yā pana bhikkhunī āvasathaṃ anissajjitvā cārikaṃ pakkameyya, pācittiyaṃ.</paragraph>
    <centered>Tiracchānavijjāpariyāpuṇanasikkhāpadaṃ</centered>
    <paragraph nr="49"> Yā pana bhikkhunī tiracchānavijjaṃ pariyāpuṇeyya, pācittiyaṃ.</paragraph>
    <centered>Tiracchānavijjāvācanasikkhāpadaṃ</centered>
    <paragraph nr="50"> Yā pana bhikkhunī tiracchānavijjaṃ vāceyya, pācittiyaṃ.</paragraph>
    <centered>Cittāgāravaggo pañcamo.</centered>
    <centered>Ārāmapavisanasikkhāpadaṃ</centered>
    <paragraph nr="51"> Yā  pana bhikkhunī jānaṃ sabhikkhukaṃ ārāmaṃ anāpucchā paviseyya, pācittiyaṃ.</paragraph>
    <centered>Bhikkhuakkosanasikkhāpadaṃ</centered>
    <paragraph nr="52"> Yā pana bhikkhunī bhikkhuṃ akkoseyya vā paribhāseyya vā, pācittiyaṃ.</paragraph>
    <centered>Gaṇaparibhāsanasikkhāpadaṃ</centered>
    <paragraph nr="53"> Yā  pana bhikkhunī caṇḍīkatā gaṇaṃ paribhāseyya, pācittiyaṃ.</paragraph>
    <centered>Pavāritasikkhāpadaṃ</centered>
    <paragraph nr="54"> Yā pana bhikkhunī nimantitā vā pavāritā vā khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</paragraph>
    <centered>Kulamaccharinīsikkhāpadaṃ</centered>
    <paragraph nr="55"> Yā pana bhikkhunī kulamaccharinī assa, pācittiyaṃ.</paragraph>
    <centered>Abhikkhukāvāsasikkhāpadaṃ</centered>
    <paragraph nr="56"> Yā pana bhikkhunī abhikkhuke āvāse vassaṃ vaseyya, pācittiyaṃ.</paragraph>
    <centered>Apavāraṇāsikkhāpadaṃ</centered>
    <paragraph nr="57"> Yā pana bhikkhunī vassaṃvuṭṭhā ubhatosaṅghe tīhi ṭhānehi na pavāreyya diṭṭhena vā sutena vā parisaṅkāya vā, pācittiyaṃ.</paragraph>
    <centered>Ovādasikkhāpadaṃ</centered>
    <paragraph nr="58"> Yā pana bhikkhunī ovādāya vā saṃvāsāya vā na gaccheyya, pācittiyaṃ.</paragraph>
    <centered>Ovādūpasaṅkamanasikkhāpadaṃ</centered>
    <paragraph nr="59"> Anvaddhamāsaṃ bhikkhuniyā bhikkhusaṅghato dve dhammā paccāsīsitabbā uposathapucchakañca ovādūpasaṅkamanañca. Taṃ atikkāmentiyā pācittiyaṃ.</paragraph>
    <centered>Pasākhejātasikkhāpadaṃ</centered>
    <paragraph nr="60"> Yā pana bhikkhunī pasākhe jātaṃ gaṇḍaṃ vā rudhitaṃ vā anapaloketvā saṅghaṃ vā gaṇaṃ vā purisena saddhiṃ ekenekā bhedāpeyya vā  phālāpeyya vā dhovāpeyya vā ālimpāpeyya vā bandhāpeyya vā mocāpeyya vā, pācittiyaṃ.</paragraph>
    <centered>Ārāmavaggo chaṭṭho.</centered>
    <centered>Gabbhinīsikkhāpadaṃ</centered>
    <paragraph nr="61"> Yā  pana bhikkhunī gabbhiniṃ vuṭṭhāpeyya, pācittiyaṃ.</paragraph>
    <centered>Pāyantīsikkhāpadaṃ</centered>
    <paragraph nr="62"> Yā pana bhikkhunī pāyantiṃ vuṭṭhāpeyya, pācittiyaṃ.</paragraph>
    <centered>Paṭhamasikkhamānasikkhāpadaṃ</centered>
    <paragraph nr="63"> Yā pana bhikkhunī dve vassāni chasu dhammesu asikkhitasikkhaṃ sikkhamānaṃ vuṭṭhāpeyya, pācittiyaṃ.</paragraph>
    <centered>Dutiyasikkhamānasikkhāpadaṃ</centered>
    <paragraph nr="64"> Yā pana bhikkhunī dve vassāni chasu dhammesu sikkhitasikkhaṃ sikkhamānaṃ saṅghena asammataṃ vuṭṭhāpeyya, pācittiyaṃ.</paragraph>
    <centered>Paṭhamagihigatasikkhāpadaṃ</centered>
    <paragraph nr="65"> Yā pana bhikkhunī ūnadvādasavassaṃ gihigataṃ vuṭṭhāpeyya, pācittiyaṃ.</paragraph>
    <centered>Dutiyagihigatasikkhāpadaṃ</centered>
    <paragraph nr="66"> Yā pana bhikkhunī paripuṇṇadvādasavassaṃ gihigataṃ dve vassāni chasu dhammesu asikkhitasikkhaṃ vuṭṭhāpeyya, pācittiyaṃ.</paragraph>
    <centered>Tatiyagihigatasikkhāpadaṃ</centered>
    <paragraph nr="67"> Yā pana bhikkhunī paripuṇṇadvādasavassaṃ gihigataṃ dve vassāni chasu dhammesu sikkhitasikkhaṃ saṅghena asammataṃ vuṭṭhāpeyya, pācittiyaṃ.</paragraph>
    <centered>Paṭhamasahajīvinīsikkhāpadaṃ</centered>
    <paragraph nr="68"> Yā pana bhikkhunī sahajīviniṃ vuṭṭhāpetvā dve vassāni neva anuggaṇheyya na anuggaṇhāpeyya, pācittiyaṃ.</paragraph>
    <centered>Pavattinīnānubandhanasikkhāpadaṃ</centered>
    <paragraph nr="69"> Yā pana bhikkhunī vuṭṭhāpitaṃ pavattiniṃ dve vassāni nānubandheyya, pācittiyaṃ.</paragraph>
    <centered>Dutiyasahajīvinīsikkhāpadaṃ</centered>
    <paragraph nr="70"> Yā  pana bhikkhunī sahajīviniṃ vuṭṭhāpetvā neva vūpakāseyya na vūpakāsāpeyya antamaso chappañcayojanānipi, pācittiyaṃ.</paragraph>
    <centered>Gabbhinivaggo sattamo.</centered>
    <centered>Paṭhamakumāribhūtasikkhāpadaṃ</centered>
    <paragraph nr="71"> Yā pana bhikkhunī ūnavīsativassaṃ kumāribhūtaṃ vuṭṭhāpeyya, pācittiyaṃ.</paragraph>
    <centered>Dutiyakumāribhūtasikkhāpadaṃ</centered>
    <paragraph nr="72"> Yā pana bhikkhunī paripuṇṇavīsativassaṃ kumāribhūtaṃ dve vassāni chasu dhammesu asikkhitasikkhaṃ vuṭṭhāpeyya, pācittiyaṃ.</paragraph>
    <centered>Tatiyakumāribhūtasikkhāpadaṃ</centered>
    <paragraph nr="73"> Yā pana bhikkhunī paripuṇṇavīsativassaṃ kumāribhūtaṃ dve vassāni chasu dhammesu sikkhitasikkhaṃ saṅghena asammataṃ vuṭṭhāpeyya, pācittiyaṃ.</paragraph>
    <centered>Ūnadvādasavassasikkhāpadaṃ</centered>
    <paragraph nr="74"> Yā pana bhikkhunī ūnadvādasavassā vuṭṭhāpeyya, pācittiyaṃ.</paragraph>
    <centered>Paripuṇṇadvādasavassasikkhāpadaṃ</centered>
    <paragraph nr="75"> Yā pana bhikkhunī paripuṇṇadvādasavassā saṅghena asammatā vuṭṭhāpeyya, pācittiyaṃ.</paragraph>
    <centered>Khiyyanadhammasikkhāpadaṃ</centered>
    <paragraph nr="76"> Yā pana bhikkhunī ‘‘alaṃ tāva te, ayye, vuṭṭhāpitenā’’ti vuccamānā ‘‘sādhū’’ti paṭissuṇitvā sā pacchā khiyyanadhammaṃ āpajjeyya, pācittiyaṃ.</paragraph>
    <centered>Paṭhamasikkhamānanavuṭṭhāpanasikkhāpadaṃ</centered>
    <paragraph nr="77"> Yā pana bhikkhunī sikkhamānaṃ ‘‘sace me tvaṃ, ayye, cīvaraṃ dassasi, evāhaṃ taṃ  vuṭṭhāpessāmī’’ti vatvā sā pacchā anantarāyikinī neva vuṭṭhāpeyya, na vuṭṭhāpanāya ussukkaṃ kareyya, pācittiyaṃ.</paragraph>
    <centered>Dutiyasikkhamānanavuṭṭhāpanasikkhāpadaṃ</centered>
    <paragraph nr="78"> Yā  pana bhikkhunī sikkhamānaṃ ‘‘sace maṃ tvaṃ, ayye, dve vassāni anubandhissasi, evāhaṃ taṃ vuṭṭhāpessāmī’’ti vatvā sā pacchā anantarāyikinī neva vuṭṭhāpeyya, na vuṭṭhāpanāya ussukkaṃ kareyya, pācittiyaṃ.</paragraph>
    <centered>Sokāvāsasikkhāpadaṃ</centered>
    <paragraph nr="79"> Yā pana bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ sikkhamānaṃ vuṭṭhāpeyya, pācittiyaṃ.</paragraph>
    <centered>Ananuññātasikkhāpadaṃ</centered>
    <paragraph nr="80"> Yā pana bhikkhunī mātāpitūhi vā sāmikena vā ananuññātaṃ sikkhamānaṃ vuṭṭhāpeyya, pācittiyaṃ.</paragraph>
    <centered>Pārivāsikasikkhāpadaṃ</centered>
    <paragraph nr="81"> Yā pana bhikkhunī pārivāsikachandadānena sikkhamānaṃ vuṭṭhāpeyya, pācittiyaṃ.</paragraph>
    <centered>Anuvassasikkhāpadaṃ</centered>
    <paragraph nr="82"> Yā pana bhikkhunī anuvassaṃ vuṭṭhāpeyya, pācittiyaṃ.</paragraph>
    <centered>Ekavassasikkhāpadaṃ</centered>
    <paragraph nr="83"> Yā pana bhikkhunī ekaṃ vassaṃ dve vuṭṭhāpeyya, pācittiyaṃ.</paragraph>
    <centered>Kumāribhūtavaggo aṭṭhamo.</centered>
    <centered>Chattupāhanasikkhāpadaṃ</centered>
    <paragraph nr="84"> Yā pana bhikkhunī agilānā chattupāhanaṃ dhāreyya, pācittiyaṃ.</paragraph>
    <centered>Yānasikkhāpadaṃ</centered>
    <paragraph nr="85"> Yā  pana bhikkhunī agilānā yānena yāyeyya, pācittiyaṃ.</paragraph>
    <centered>Saṅghāṇisikkhāpadaṃ</centered>
    <paragraph nr="86"> Yā pana bhikkhunī saṅghāṇiṃ dhāreyya, pācittiyaṃ.</paragraph>
    <centered>Itthālaṅkārasikkhāpadaṃ</centered>
    <paragraph nr="87"> Yā pana bhikkhunī itthālaṅkāraṃ dhāreyya, pācittiyaṃ.</paragraph>
    <centered>Gandhavaṇṇakasikkhāpadaṃ</centered>
    <paragraph nr="88"> Yā  pana bhikkhunī gandhavaṇṇakena nahāyeyya, pācittiyaṃ.</paragraph>
    <centered>Vāsitakasikkhāpadaṃ</centered>
    <paragraph nr="89"> Yā pana bhikkhunī vāsitakena piññākena nahāyeyya, pācittiyaṃ.</paragraph>
    <centered>Bhikkhuniummaddāpanasikkhāpadaṃ</centered>
    <paragraph nr="90"> Yā pana bhikkhunī bhikkhuniyā ummaddāpeyya vā parimaddāpeyya vā, pācittiyaṃ.</paragraph>
    <centered>Sikkhamānaummaddāpanasikkhāpadaṃ</centered>
    <paragraph nr="91"> Yā pana bhikkhunī sikkhamānāya ummaddāpeyya vā parimaddāpeyya vā, pācittiyaṃ.</paragraph>
    <centered>Sāmaṇerīummaddāpanasikkhāpadaṃ</centered>
    <paragraph nr="92"> Yā pana bhikkhunī sāmaṇeriyā ummaddāpeyya vā parimaddāpeyya vā, pācittiyaṃ.</paragraph>
    <centered>Gihiniummaddāpanasikkhāpadaṃ</centered>
    <paragraph nr="93"> Yā pana bhikkhunī gihiniyā ummaddāpeyya vā parimaddāpeyya vā, pācittiyaṃ.</paragraph>
    <centered>Anāpucchāsikkhāpadaṃ</centered>
    <paragraph nr="94"> Yā pana bhikkhunī bhikkhussa purato anāpucchā āsane nisīdeyya, pācittiyaṃ.</paragraph>
    <centered>Pañhāpucchanasikkhāpadaṃ</centered>
    <paragraph nr="95"> Yā  pana bhikkhunī anokāsakataṃ bhikkhuṃ pañhaṃ puccheyya, pācittiyaṃ.</paragraph>
    <centered>Asaṃkaccikasikkhāpadaṃ</centered>
    <paragraph nr="96"> Yā pana bhikkhunī asaṃkaccikā gāmaṃ paviseyya, pācittiyaṃ.</paragraph>
    <centered>Chattupāhanavaggo navamo.</centered>
    <centered>Musāvādasikkhāpadaṃ</centered>
    <paragraph nr="97"> Sampajānamusāvāde  pācittiyaṃ.</paragraph>
    <centered>Omasavādasikkhāpadaṃ</centered>
    <paragraph nr="98"> Omasavāde pācittiyaṃ.</paragraph>
    <centered>Pesuññasikkhāpadaṃ</centered>
    <paragraph nr="99"> Bhikkhunipesuññe pācittiyaṃ.</paragraph>
    <centered>Padasodhammasikkhāpadaṃ</centered>
    <paragraph nr="100"> Yā pana bhikkhunī anupasampannaṃ padaso dhammaṃ vāceyya, pācittiyaṃ.</paragraph>
    <centered>Paṭhamasahaseyyasikkhāpadaṃ</centered>
    <paragraph nr="101"> Yā pana bhikkhunī anupasampannāya uttaridirattatirattaṃ sahaseyyaṃ kappeyya, pācittiyaṃ.</paragraph>
    <centered>Dutiyasahaseyyasikkhāpadaṃ</centered>
    <paragraph nr="102"> Yā pana bhikkhunī purisena sahaseyyaṃ kappeyya, pācittiyaṃ.</paragraph>
    <centered>Dhammadesanāsikkhāpadaṃ</centered>
    <paragraph nr="103"> Yā pana bhikkhunī purisassa uttarichappañcavācāhi dhammaṃ deseyya aññatra viññunā itthiviggahena, pācittiyaṃ.</paragraph>
    <centered>Bhūtārocanasikkhāpadaṃ</centered>
    <paragraph nr="104"> Yā  pana bhikkhunī anupasampannāya uttarimanussadhammaṃ āroceyya, bhūtasmiṃ pācittiyaṃ.</paragraph>
    <centered>Duṭṭhullārocanasikkhāpadaṃ</centered>
    <paragraph nr="105"> Yā pana bhikkhunī bhikkhuniyā duṭṭhullaṃ āpattiṃ anupasampannāya āroceyya aññatra bhikkhunisammutiyā, pācittiyaṃ.</paragraph>
    <centered>Pathavīkhaṇanasikkhāpadaṃ</centered>
    <paragraph nr="106"> Yā pana bhikkhunī pathaviṃ khaṇeyya vā khaṇāpeyya vā, pācittiyaṃ.</paragraph>
    <centered>Musāvādavaggo dasamo.</centered>
    <centered>Bhūtagāmasikkhāpadaṃ</centered>
    <paragraph nr="107"> Bhūtagāmapātabyatāya  pācittiyaṃ.</paragraph>
    <centered>Aññavādakasikkhāpadaṃ</centered>
    <paragraph nr="108"> Aññavādake, vihesake pācittiyaṃ.</paragraph>
    <centered>Ujjhāpanakasikkhāpadaṃ</centered>
    <paragraph nr="109"> Ujjhāpanake, khiyyanake pācittiyaṃ.</paragraph>
    <centered>Paṭhamasenāsanasikkhāpadaṃ</centered>
    <paragraph nr="110"> Yā pana bhikkhunī saṅghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā vā santharāpetvā vā taṃ pakkamantī neva uddhareyya, na uddharāpeyya, anāpucchaṃ vā gaccheyya, pācittiyaṃ.</paragraph>
    <centered>Dutiyasenāsanasikkhāpadaṃ</centered>
    <paragraph nr="111"> Yā pana bhikkhunī saṅghike vihāre seyyaṃ santharitvā vā santharāpetvā vā taṃ pakkamantī neva uddhareyya, na uddharāpeyya, anāpucchaṃ vā gaccheyya, pācittiyaṃ.</paragraph>
    <centered>Anupakhajjasikkhāpadaṃ</centered>
    <paragraph nr="112"> Yā  pana bhikkhunī saṅghike vihāre jānaṃ pubbupagataṃ bhikkhuniṃ anupakhajja seyyaṃ kappeyya ‘‘yassā sambādho bhavissati, sā pakkamissatī’’ti etadeva paccayaṃ karitvā anaññaṃ, pācittiyaṃ.</paragraph>
    <centered>Nikkaḍḍhanasikkhāpadaṃ</centered>
    <paragraph nr="113"> Yā pana bhikkhunī bhikkhuniṃ kupitā anattamanā saṅghikā vihārā nikkaḍḍheyya vā nikkaḍḍhāpeyya vā, pācittiyaṃ.</paragraph>
    <centered>Vehāsakuṭisikkhāpadaṃ</centered>
    <paragraph nr="114"> Yā pana bhikkhunī saṅghike vihāre uparivehāsakuṭiyā āhaccapādakaṃ mañcaṃ vā pīṭhaṃ vā abhinisīdeyya vā abhinipajjeyya vā, pācittiyaṃ.</paragraph>
    <centered>Mahallakavihārasikkhāpadaṃ</centered>
    <paragraph nr="115"> Mahallakaṃ pana bhikkhuniyā vihāraṃ kārayamānāya yāva dvārakosā aggaḷaṭṭhapanāya, ālokasandhiparikammāya dvatticchadanassa pariyāyaṃ appaharite ṭhitāya adhiṭṭhātabbaṃ. Tato ce uttari appaharitepi ṭhitā adhiṭṭhaheyya, pācittiyaṃ.</paragraph>
    <centered>Sappāṇakasikkhāpadaṃ</centered>
    <paragraph nr="116"> Yā  pana bhikkhunī jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā, pācittiyaṃ.</paragraph>
    <centered>Bhūtagāmavaggo ekādasamo.</centered>
    <centered>Āvasathapiṇḍasikkhāpadaṃ</centered>
    <paragraph nr="117"> Agilānāya bhikkhuniyā eko āvasathapiṇḍo bhuñjitabbo. Tato ce uttari bhuñjeyya, pācittiyaṃ.</paragraph>
    <centered>Gaṇabhojanasikkhāpadaṃ</centered>
    <paragraph nr="118"> Gaṇabhojane aññatra samayā pācittiyaṃ. Tatthāyaṃ samayo, gilānasamayo, cīvaradānasamayo , cīvarakārasamayo, addhānagamanasamayo, nāvābhiruhanasamayo, mahāsamayo, samaṇabhattasamayo, ayaṃ tattha samayo.</paragraph>
    <centered>Kāṇamātusikkhāpadaṃ</centered>
    <paragraph nr="119"> Bhikkhuniṃ paneva kulaṃ upagataṃ pūvehi vā manthehi vā abhihaṭṭhuṃ pavāreyya, ākaṅkhamānāya bhikkhuniyā dvattipattapūrā paṭiggahetabbā. Tato ce uttari paṭiggaṇheyya, pācittiyaṃ. Dvattipattapūre paṭiggahetvā tato nīharitvā bhikkhunīhi saddhiṃ saṃvibhajitabbaṃ, ayaṃ tattha sāmīci.</paragraph>
    <centered>Vikālabhojanasikkhāpadaṃ</centered>
    <paragraph nr="120"> Yā pana bhikkhunī vikāle khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</paragraph>
    <centered>Sannidhikārakasikkhāpadaṃ</centered>
    <paragraph nr="121"> Yā pana bhikkhunī sannidhikārakaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</paragraph>
    <centered>Dantaponasikkhāpadaṃ</centered>
    <paragraph nr="122"> Yā pana bhikkhunī adinnaṃ mukhadvāraṃ āhāraṃ āhareyya aññatra udakadantaponā, pācittiyaṃ.</paragraph>
    <centered>Uyyojanasikkhāpadaṃ</centered>
    <paragraph nr="123"> Yā  pana bhikkhunī bhikkhuniṃ ‘‘ehāyye, gāmaṃ vā nigamaṃ vā piṇḍāya pavisissāmā’’ti tassā dāpetvā vā adāpetvā vā uyyojeyya ‘‘gacchāyye, na me tayā saddhiṃ kathā vā nisajjā vā phāsu hoti, ekikāya me kathā vā nisajjā vā phāsu hotī’’ti etadeva paccayaṃ karitvā anaññaṃ, pācittiyaṃ.</paragraph>
    <centered>Sabhojanasikkhāpadaṃ</centered>
    <paragraph nr="124"> Yā pana bhikkhunī sabhojane kule anupakhajja nisajjaṃ kappeyya, pācittiyaṃ.</paragraph>
    <centered>Rahopaṭicchannasikkhāpadaṃ</centered>
    <paragraph nr="125"> Yā  pana bhikkhunī purisena saddhiṃ raho paṭicchanne āsane nisajjaṃ kappeyya, pācittiyaṃ.</paragraph>
    <centered>Rahonisajjasikkhāpadaṃ</centered>
    <paragraph nr="126"> Yā pana bhikkhunī purisena saddhiṃ ekenekā raho nisajjaṃ kappeyya, pācittiyaṃ.</paragraph>
    <centered>Bhojanavaggo dvādasamo.</centered>
    <centered>Cārittasikkhāpadaṃ</centered>
    <paragraph nr="127"> Yā pana bhikkhunī nimantitā sabhattā samānā santiṃ bhikkhuniṃ anāpucchā purebhattaṃ vā pacchābhattaṃ vā kulesu cārittaṃ āpajjeyya aññatra samayā, pācittiyaṃ. Tatthāyaṃ samayo, cīvaradānasamayo, cīvarakārasamayo, ayaṃ tattha samayo.</paragraph>
    <centered>Mahānāmasikkhāpadaṃ</centered>
    <paragraph nr="128"> Agilānāya bhikkhuniyā catumāsappaccayapavāraṇā sāditabbā aññatra punapavāraṇāya, aññatra niccapavāraṇāya. Tato ce uttari sādiyeyya, pācittiyaṃ.</paragraph>
    <centered>Uyyuttasenāsikkhāpadaṃ</centered>
    <paragraph nr="129"> Yā pana bhikkhunī uyyuttaṃ senaṃ dassanāya gaccheyya aññatra tathārūpappaccayā, pācittiyaṃ.</paragraph>
    <centered>Senāvāsasikkhāpadaṃ</centered>
    <paragraph nr="130"> Siyā  ca tassā bhikkhuniyā kocideva paccayo senaṃ gamanāya, dirattatirattaṃ tāya bhikkhuniyā senāya vasitabbaṃ. Tato ce uttari vaseyya, pācittiyaṃ.</paragraph>
    <centered>Uyyodhikasikkhāpadaṃ</centered>
    <paragraph nr="131"> Dirattatirattaṃ ce bhikkhunī senāya vasamānā uyyodhikaṃ vā balaggaṃ vā senābyūhaṃ vā anīkadassanaṃ vā gaccheyya, pācittiyaṃ.</paragraph>
    <centered>Surāpānasikkhāpadaṃ</centered>
    <paragraph nr="132"> Surāmerayapāne  pācittiyaṃ.</paragraph>
    <centered>Aṅgulipatodakasikkhāpadaṃ</centered>
    <paragraph nr="133"> Aṅgulipatodake pācittiyaṃ.</paragraph>
    <centered>Hasadhammasikkhāpadaṃ</centered>
    <paragraph nr="134"> Udake hasadhamme pācittiyaṃ.</paragraph>
    <centered>Anādariyasikkhāpadaṃ</centered>
    <paragraph nr="135"> Anādariye pācittiyaṃ.</paragraph>
    <centered>Bhiṃsāpanasikkhāpadaṃ</centered>
    <paragraph nr="136"> Yā pana bhikkhunī bhikkhuniṃ bhiṃsāpeyya, pācittiyaṃ.</paragraph>
    <centered>Cārittavaggo terasamo.</centered>
    <centered>Jotisikkhāpadaṃ</centered>
    <paragraph nr="137"> Yā pana bhikkhunī agilānā visibbanāpekkhā jotiṃ samādaheyya vā samādahāpeyya vā aññatra tathārūpappaccayā, pācittiyaṃ.</paragraph>
    <centered>Nahānasikkhāpadaṃ</centered>
    <paragraph nr="138"> Yā pana bhikkhunī orenaddhamāsaṃ nahāyeyya aññatra samayā, pācittiyaṃ. Tatthāyaṃ samayo ‘‘diyaḍḍho māso seso gimhāna’’nti ‘‘vassānassa paṭhamo māso’’ iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhānagamanasamayo, vātavuṭṭhisamayo, ayaṃ tattha samayo.</paragraph>
    <centered>Dubbaṇṇakaraṇasikkhāpadaṃ</centered>
    <paragraph nr="139"> Navaṃ  pana bhikkhuniyā cīvaralābhāya tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ  ādātabbaṃ nīlaṃ vā kaddamaṃ vā kāḷasāmaṃ vā. Anādā ce bhikkhunī tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ navaṃ cīvaraṃ paribhuñjeyya, pācittiyaṃ.</paragraph>
    <centered>Vikappanasikkhāpadaṃ</centered>
    <paragraph nr="140"> Yā pana bhikkhunī bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṃ cīvaraṃ vikappetvā apaccuddhāraṇaṃ paribhuñjeyya, pācittiyaṃ.</paragraph>
    <centered>Apanidhāpanasikkhāpadaṃ</centered>
    <paragraph nr="141"> Yā pana bhikkhunī bhikkhuniyā pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheyya vā apanidhāpeyya vā antamaso hasāpekkhāpi, pācittiyaṃ.</paragraph>
    <centered>Sañciccasikkhāpadaṃ</centered>
    <paragraph nr="142"> Yā pana bhikkhunī sañcicca pāṇaṃ jīvitā voropeyya, pācittiyaṃ.</paragraph>
    <centered>Sappāṇakasikkhāpadaṃ</centered>
    <paragraph nr="143"> Yā pana bhikkhunī jānaṃ sappāṇakaṃ udakaṃ paribhuñjeyya, pācittiyaṃ.</paragraph>
    <centered>Ukkoṭanasikkhāpadaṃ</centered>
    <paragraph nr="144"> Yā pana bhikkhunī jānaṃ yathādhammaṃ nihatādhikaraṇaṃ punakammāya ukkoṭeyya, pācittiyaṃ.</paragraph>
    <centered>Theyyasatthasikkhāpadaṃ</centered>
    <paragraph nr="145"> Yā pana bhikkhunī jānaṃ theyyasatthena saddhiṃ saṃvidhāya ekaddhānamaggaṃ paṭipajjeyya antamaso gāmantarampi, pācittiyaṃ.</paragraph>
    <centered>Ariṭṭhasikkhāpadaṃ</centered>
    <paragraph nr="146"> Yā pana bhikkhunī evaṃ vadeyya ‘‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā’’ti. Sā bhikkhunī bhikkhunīhi evamassa vacanīyā ‘‘māyye evaṃ avaca, mā bhagavantaṃ abbhācikkhi, na  hi sādhu bhagavato abbhakkhānaṃ, na hi bhagavā evaṃ vadeyya, anekapariyāyenāyye antarāyikā dhammā antarāyikā vuttā bhagavatā, alañca pana te paṭisevato  antarāyāyā’’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya. Yāvatatiyañce samanubhāsiyamānā taṃ paṭinissajjeyya, iccetaṃ kusalaṃ. No ce paṭinissajjeyya, pācittiyaṃ.</paragraph>
    <centered>Jotivaggo cuddasamo.</centered>
    <centered>Ukkhittasambhogasikkhāpadaṃ</centered>
    <paragraph nr="147"> Yā pana bhikkhunī jānaṃ tathāvādiniyā bhikkhuniyā akaṭānudhammāya taṃ diṭṭhiṃ appaṭinissaṭṭhāya saddhiṃ sambhuñjeyya vā, saṃvaseyya vā, saha vā seyyaṃ kappeyya, pācittiyaṃ.</paragraph>
    <centered>Kaṇṭakasikkhāpadaṃ</centered>
    <paragraph nr="148"> Samaṇuddesāpi ce evaṃ vadeyya ‘‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā’’ti. Sā samaṇuddesā bhikkhunīhi evamassa vacanīyā ‘‘māyye, samaṇuddese evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, anekapariyāyenāyye, samaṇuddese antarāyikā dhammā antarāyikā vuttā bhagavatā, alañca pana te paṭisevato antarāyāyā’’ti. Evañca sā samaṇuddesā bhikkhunīhi vuccamānā tatheva paggaṇheyya, sā samaṇuddesā bhikkhunīhi evamassa vacanīyā ‘‘ajjatagge te, ayye, samaṇuddese na ceva so bhagavā satthā apadisitabbo, yampi caññā samaṇuddesā labhanti bhikkhunīhi saddhiṃ dirattatirattaṃ sahaseyyaṃ, sāpi te natthi, cara pire, vinassā’’ti. Yā pana bhikkhunī jānaṃ tathānāsitaṃ samaṇuddesaṃ upalāpeyya vā, upaṭṭhāpeyya vā, sambhuñjeyya vā, saha vā seyyaṃ kappeyya, pācittiyaṃ.</paragraph>
    <centered>Sahadhammikasikkhāpadaṃ</centered>
    <paragraph nr="149"> Yā pana bhikkhunī bhikkhunīhi sahadhammikaṃ vuccamānā evaṃ vadeyya ‘‘na tāvāhaṃ, ayye, etasmiṃ sikkhāpade sikkhissāmi, yāva na aññaṃ bhikkhuniṃ byattaṃ vinayadharaṃ paripucchāmī’’ti, pācittiyaṃ. Sikkhamānāya, bhikkhave, bhikkhuniyā aññātabbaṃ paripucchitabbaṃ paripañhitabbaṃ, ayaṃ tattha sāmīci.</paragraph>
    <centered>Vilekhanasikkhāpadaṃ</centered>
    <paragraph nr="150"> Yā  pana bhikkhunī pātimokkhe uddissamāne evaṃ vadeyya ‘‘kiṃ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī’’ti, sikkhāpadavivaṇṇake pācittiyaṃ.</paragraph>
    <centered>Mohanasikkhāpadaṃ</centered>
    <paragraph nr="151"> Yā pana bhikkhunī anvaddhamāsaṃ pātimokkhe uddissamāne evaṃ vadeyya ‘‘idāneva kho ahaṃ, ayye, jānāmi ayampi kira dhammo suttāgato suttapariyāpanno anvaddhamāsaṃ uddesaṃ āgacchatī’’ti, tañce bhikkhuniṃ aññā bhikkhuniyo jāneyyuṃ nisinnapubbaṃ imāya bhikkhuniyā dvattikkhattuṃ pātimokkhe uddissamāne, ko pana vādo bhiyyo, na ca tassā bhikkhuniyā aññāṇakena mutti atthi, yañca tattha āpattiṃ āpannā, tañca yathādhammo kāretabbo, uttari cassā moho āropetabbo ‘‘tassā te, ayye, alābhā, tassā te dulladdhaṃ, yaṃ tvaṃ pātimokkhe uddissamāne na sādhukaṃ aṭṭhiṃ katvā manasi karosī’’ti, idaṃ tasmiṃ mohanake pācittiyaṃ.</paragraph>
    <centered>Pahārasikkhāpadaṃ</centered>
    <paragraph nr="152"> Yā pana bhikkhunī bhikkhuniyā kupitā anattamanā pahāraṃ dadeyya, pācittiyaṃ.</paragraph>
    <centered>Talasattikasikkhāpadaṃ</centered>
    <paragraph nr="153"> Yā pana bhikkhunī bhikkhuniyā kupitā anattamanā talasattikaṃ uggireyya, pācittiyaṃ.</paragraph>
    <centered>Amūlakasikkhāpadaṃ</centered>
    <paragraph nr="154"> Yā pana bhikkhunī bhikkhuniṃ amūlakena saṅghādisesena anuddhaṃseyya, pācittiyaṃ.</paragraph>
    <centered>Sañciccasikkhāpadaṃ</centered>
    <paragraph nr="155"> Yā pana bhikkhunī bhikkhuniyā sañcicca kukkuccaṃ upadaheyya ‘‘itissā muhuttampi aphāsu bhavissatī’’ti etadeva paccayaṃ karitvā anaññaṃ, pācittiyaṃ.</paragraph>
    <centered>Upassuti sikkhāpadaṃ</centered>
    <paragraph nr="156"> Yā  pana bhikkhunī bhikkhunīnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭheyya ‘‘yaṃ imā bhaṇissanti, taṃ sossāmī’’ti etadeva paccayaṃ karitvā anaññaṃ, pācittiyaṃ.</paragraph>
    <centered>Diṭṭhivaggo pannarasamo.</centered>
    <centered>Kammappaṭibāhanasikkhāpadaṃ</centered>
    <paragraph nr="157"> Yā pana bhikkhunī dhammikānaṃ kammānaṃ chandaṃ datvā pacchā khīyanadhammaṃ āpajjeyya, pācittiyaṃ.</paragraph>
    <centered>Chandaṃadatvāgamanasikkhāpadaṃ</centered>
    <paragraph nr="158"> Yā pana bhikkhunī saṅghe vinicchayakathāya vattamānāya chandaṃ adatvā uṭṭhāyāsanā pakkameyya, pācittiyaṃ.</paragraph>
    <centered>Dubbalasikkhāpadaṃ</centered>
    <paragraph nr="159"> Yā pana bhikkhunī samaggena saṅghena cīvaraṃ datvā pacchā khīyanadhammaṃ āpajjeyya ‘‘yathāsanthutaṃ bhikkhuniyo saṅghikaṃ lābhaṃ pariṇāmentī’’ti, pācittiyaṃ.</paragraph>
    <centered>Pariṇāmanasikkhāpadaṃ</centered>
    <paragraph nr="160"> Yā pana bhikkhunī jānaṃ saṅghikaṃ lābhaṃ pariṇataṃ puggalassa pariṇāmeyya, pācittiyaṃ.</paragraph>
    <centered>Ratanasikkhāpadaṃ</centered>
    <paragraph nr="161"> Yā pana bhikkhunī ratanaṃ vā ratanasammataṃ vā aññatra ajjhārāmā vā ajjhāvasathā vā uggaṇheyya vā uggaṇhāpeyya vā, pācittiyaṃ. Ratanaṃ vā pana bhikkhuniyā ratanasammataṃ vā ajjhārāme vā ajjhāvasathe vā uggahetvā vā uggahāpetvā vā nikkhipitabbaṃ ‘‘yassa bhavissati, so harissatī’’ti, ayaṃ tattha sāmīci.</paragraph>
    <centered>Sūcigharasikkhāpadaṃ</centered>
    <paragraph nr="162"> Yā  pana bhikkhunī aṭṭhimayaṃ vā dantamayaṃ vā visāṇamayaṃ vā sūcigharaṃ kārāpeyya, bhedanakaṃ pācittiyaṃ.</paragraph>
    <centered>Mañcapīṭhasikkhāpadaṃ</centered>
    <paragraph nr="163"> Navaṃ pana bhikkhuniyā mañcaṃ vā pīṭhaṃ vā kārayamānāya aṭṭhaṅgulapādakaṃ kāretabbaṃ sugataṅgulena aññatra heṭṭhimāya aṭaniyā. Taṃ atikkāmentiyā chedanakaṃ pācittiyaṃ.</paragraph>
    <centered>Tūlonaddhasikkhāpadaṃ</centered>
    <paragraph nr="164"> Yā pana bhikkhunī mañcaṃ vā pīṭhaṃ vā tūlonaddhaṃ kārāpeyya, uddālanakaṃ pācittiyaṃ.</paragraph>
    <centered>Kaṇḍuppaṭicchādisikkhāpadaṃ</centered>
    <paragraph nr="165"> Kaṇḍuppaṭicchādiṃ pana bhikkhuniyā kārayamānāya pamāṇikā kāretabbā, tatridaṃ pamāṇaṃ, dīghaso catasso vidatthiyo sugatavidatthiyā, tiriyaṃ dve vidatthiyo. Taṃ atikkāmentiyā chedanakaṃ pācittiyaṃ.</paragraph>
    <centered>Nandasikkhāpadaṃ</centered>
    <paragraph nr="166"> Yā pana bhikkhunī sugatacīvarappamāṇaṃ cīvaraṃ kārāpeyya, atirekaṃ vā, chedanakaṃ pācittiyaṃ. Tatridaṃ sugatassa sugatacīvarappamāṇaṃ, dīghaso nava vidatthiyo sugatavidatthiyā, tiriyaṃ cha vidatthiyo, idaṃ sugatassa sugatacīvarappamāṇanti.</paragraph>
    <centered>Dhammikavaggo soḷasamo.</centered>
    <paragraph>Uddiṭṭhā kho, ayyāyo, chasaṭṭhisatā pācittiyā dhammā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</paragraph>
    <centered>Pācittiyā niṭṭhitā.</centered>
    <subhead>Pāṭidesanīyā</subhead>
    <centered>Ime kho panāyyāyo aṭṭha pāṭidesanīyā</centered>
    <centered>Dhammā uddesaṃ āgacchanti.</centered>
    <centered>Sappiviññāpanasikkhāpadaṃ</centered>
    <paragraph nr="1"> Yā  pana bhikkhunī agilānā sappiṃ viññāpetvā bhuñjeyya, paṭidesetabbaṃ tāya bhikkhuniyā ‘‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’’ti.</paragraph>
    <centered>Telaviññāpanasikkhāpadaṃ</centered>
    <paragraph nr="2"> Yā pana bhikkhunī agilānā telaṃ viññāpetvā bhuñjeyya…pe… taṃ paṭidesemīti.</paragraph>
    <centered>Madhuviññāpanasikkhāpadaṃ</centered>
    <paragraph nr="3"> Yā pana bhikkhunī agilānā madhuṃ viññāpetvā bhuñjeyya…pe… taṃ paṭidesemīti.</paragraph>
    <centered>Phāṇitaviññāpanasikkhāpadaṃ</centered>
    <paragraph nr="4"> Yā pana bhikkhunī agilānā phāṇitaṃ viññāpetvā bhuñjeyya…pe… taṃ paṭidesemīti.</paragraph>
    <paragraph>Macchaviññāpanasikkhāpadaṃ</paragraph>
    <paragraph nr="5"> Yā pana bhikkhunī agilānā macchaṃ viññāpetvā bhuñjeyya…pe… taṃ paṭidesemīti.</paragraph>
    <centered>Maṃsaviññāpanasikkhāpadaṃ</centered>
    <paragraph nr="6"> Yā pana bhikkhunī agilānā maṃsaṃ viññāpetvā bhuñjeyya…pe… taṃ paṭidesemīti.</paragraph>
    <centered>Khīraviññāpanasikkhāpadaṃ</centered>
    <paragraph nr="7"> Yā  pana bhikkhunī agilānā khīraṃ viññāpetvā bhuñjeyya…pe… taṃ paṭidesemīti.</paragraph>
    <centered>Dadhiviññāpanasikkhāpadaṃ</centered>
    <paragraph nr="8"> Yā pana bhikkhunī agilānā dadhiṃ viññāpetvā bhuñjeyya, paṭidesetabbaṃ tāya bhikkhuniyā ‘‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’’ti.</paragraph>
    <paragraph>Uddiṭṭhā  kho, ayyāyo, aṭṭha pāṭidesanīyā dhammā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</paragraph>
    <centered>Pāṭidesanīyā niṭṭhitā.</centered>
    <subhead>Sekhiyā</subhead>
    <centered>Ime kho panāyyāyo, sekhiyā dhammā uddesaṃ āgacchanti.</centered>
    <centered>Parimaṇḍalasikkhāpadaṃ</centered>
    <paragraph nr="1"> Parimaṇḍalaṃ nivāsessāmīti sikkhā karaṇīyā.</paragraph>
    <paragraph nr="2"> Parimaṇḍalaṃ pārupissāmīti sikkhā karaṇīyā.</paragraph>
    <centered>Suppaṭicchannasikkhāpadaṃ</centered>
    <paragraph nr="3"> Suppaṭicchannā antaraghare gamissāmīti sikkhā karaṇīyā.</paragraph>
    <paragraph nr="4"> Suppaṭicchannā antaraghare nisīdissāmīti sikkhā karaṇīyā.</paragraph>
    <centered>Susaṃvutasikkhāpadaṃ</centered>
    <paragraph nr="5"> Susaṃvutā  antaraghare gamissāmīti sikkhā karaṇīyā.</paragraph>
    <paragraph nr="6"> Susaṃvutā antaraghare nisīdissāmīti sikkhā karaṇīyā.</paragraph>
    <centered>Okkhittacakkhusikkhāpadaṃ</centered>
    <paragraph nr="7"> Okkhittacakkhunī antaraghare gamissāmīti sikkhā karaṇīyā.</paragraph>
    <paragraph nr="8"> Okkhittacakkhunī antaraghare nisīdissāmīti sikkhā karaṇīyā.</paragraph>
    <centered>Ukkhittakasikkhāpadaṃ</centered>
    <paragraph nr="9"> Na ukkhittakāya antaraghare gamissāmīti sikkhā karaṇīyā.</paragraph>
    <paragraph nr="10"> Na ukkhittakāya antaraghare nisīdissāmīti sikkhā karaṇīyā.</paragraph>
    <centered>Parimaṇḍalavaggo paṭhamo.</centered>
    <centered>Ujjagghikasikkhāpadaṃ</centered>
    <paragraph nr="11"> Na  ujjagghikāya antaraghare gamissāmīti sikkhā karaṇīyā.</paragraph>
    <paragraph nr="12"> Na ujjagghikāya antaraghare nisīdissāmīti sikkhā karaṇīyā.</paragraph>
    <paragraph>Uccasaddasikkhāpadaṃ</paragraph>
    <paragraph nr="13"> Appasaddā antaraghare gamissāmīti sikkhā karaṇīyā.</paragraph>
    <paragraph nr="14"> Appasaddā antaraghare nisīdissāmīti sikkhā karaṇīyā.</paragraph>
    <centered>Kāyappacālakasikkhāpadaṃ</centered>
    <paragraph nr="15"> Na kāyappacālakaṃ antaraghare gamissāmīti sikkhā karaṇīyā.</paragraph>
    <paragraph nr="16"> Na  kāyappacālakaṃ antaraghare nisīdissāmīti sikkhā karaṇīyā.</paragraph>
    <centered>Bāhuppacālakasikkhāpadaṃ</centered>
    <paragraph nr="17"> Na bāhuppacālakaṃ antaraghare gamissāmīti sikkhā karaṇīyā.</paragraph>
    <paragraph nr="18"> Na bāhuppacālakaṃ antaraghare nisīdissāmīti sikkhā karaṇīyā.</paragraph>
    <centered>Sīsappacālakasikkhāpadaṃ</centered>
    <paragraph nr="19"> Na sīsappacālakaṃ antaraghare gamissāmīti sikkhā karaṇīyā.</paragraph>
    <paragraph nr="20"> Na sīsappacālakaṃ antaraghare nisīdissāmīti sikkhā karaṇīyā.</paragraph>
    <centered>Ujjagghikavaggo dutiyo.</centered>
    <centered>Khambhakatasikkhāpadaṃ</centered>
    <paragraph nr="21"> Na khambhakatā antaraghare gamissāmīti sikkhā karaṇīyā.</paragraph>
    <paragraph nr="22"> Na khambhakatā antaraghare nisīdissāmīti sikkhā karaṇīyā.</paragraph>
    <centered>Oguṇṭhitasikkhāpadaṃ</centered>
    <paragraph nr="23"> Na oguṇṭhitā antaraghare gamissāmīti sikkhā karaṇīyā.</paragraph>
    <paragraph nr="24"> Na oguṇṭhitā antaraghare nisīdissāmīti sikkhā karaṇīyā.</paragraph>
    <centered>Ukkuṭikasikkhāpadaṃ</centered>
    <paragraph nr="25"> Na ukkuṭikāya antaraghare gamissāmīti sikkhā karaṇīyā.</paragraph>
    <centered>Pallatthikasikkhāpadaṃ</centered>
    <paragraph nr="26"> Na  pallatthikāya antaraghare nisīdissāmīti sikkhā karaṇīyā.</paragraph>
    <centered>Sakkaccapaṭiggahaṇasikkhāpadaṃ</centered>
    <paragraph nr="27"> Sakkaccaṃ  piṇḍapātaṃ paṭiggahessāmīti sikkhā karaṇīyā.</paragraph>
    <centered>Pattasaññinīpaṭiggahaṇasikkhāpadaṃ</centered>
    <paragraph nr="28"> Pattasaññinī piṇḍapātaṃ paṭiggahessāmīti sikkhā karaṇīyā.</paragraph>
    <centered>Samasūpakapaṭiggahaṇasikkhāpadaṃ</centered>
    <paragraph nr="29"> Samasūpakaṃ piṇḍapātaṃ paṭiggahessāmīti sikkhā karaṇīyā.</paragraph>
    <centered>Samatittikasikkhāpadaṃ</centered>
    <paragraph nr="30"> Samatittikaṃ piṇḍapātaṃ paṭiggahessāmīti sikkhā karaṇīyā.</paragraph>
    <centered>Khambhakatavaggo tatiyo.</centered>
    <centered>Sakkaccabhuñjanasikkhāpadaṃ</centered>
    <paragraph nr="31"> Sakkaccaṃ piṇḍapātaṃ bhuñjissāmīti sikkhā karaṇīyā.</paragraph>
    <centered>Pattasaññinībhuñjanasikkhāpadaṃ</centered>
    <paragraph nr="32"> Pattasaññinī piṇḍapātaṃ bhuñjissāmīti sikkhā karaṇīyā.</paragraph>
    <centered>Sapadānasikkhāpadaṃ</centered>
    <paragraph nr="33"> Sapadānaṃ piṇḍapātaṃ bhuñjissāmīti sikkhā karaṇīyā.</paragraph>
    <centered>Samasūpakasikkhāpadaṃ</centered>
    <paragraph nr="34"> Samasūpakaṃ piṇḍapātaṃ bhuñjissāmīti sikkhā karaṇīyā.</paragraph>
    <centered>Na thūpakatasikkhāpadaṃ</centered>
    <paragraph nr="35"> Na thūpakato omadditvā piṇḍapātaṃ bhuñjissāmīti sikkhā karaṇīyā.</paragraph>
    <centered>Odanappaṭicchādanasikkhāpadaṃ</centered>
    <paragraph nr="36"> Na sūpaṃ vā byañjanaṃ vā odanena paṭicchādessāmi bhiyyokamyataṃ upādāyāti sikkhā karaṇīyā.</paragraph>
    <centered>Sūpodanaviññattisikkhāpadaṃ</centered>
    <paragraph nr="37"> Na  sūpaṃ vā odanaṃ vā agilānā attano atthāya viññāpetvā bhuñjissāmīti sikkhā karaṇīyā.</paragraph>
    <centered>Ujjhānasaññinīsikkhāpadaṃ</centered>
    <paragraph nr="38"> Na ujjhānasaññinī paresaṃ pattaṃ olokessāmīti sikkhā karaṇīyā.</paragraph>
    <centered>Kabaḷasikkhāpadaṃ</centered>
    <paragraph nr="39"> Nātimahantaṃ kabaḷaṃ karissāmīti sikkhā karaṇīyā.</paragraph>
    <centered>Ālopasikkhāpadaṃ</centered>
    <paragraph nr="40"> Parimaṇḍalaṃ ālopaṃ karissāmīti sikkhā karaṇīyā.</paragraph>
    <centered>Sakkaccavaggo catuttho.</centered>
    <centered>Anāhaṭasikkhāpadaṃ</centered>
    <paragraph nr="41"> Na anāhaṭe kabaḷe mukhadvāraṃ vivarissāmīti sikkhā karaṇīyā.</paragraph>
    <centered>Bhuñjamānasikkhāpadaṃ</centered>
    <paragraph nr="42"> Na bhuñjamānā sabbahatthaṃ mukhe pakkhipissāmīti sikkhā karaṇīyā.</paragraph>
    <centered>Sakabaḷasikkhāpadaṃ</centered>
    <paragraph nr="43"> Na sakabaḷena mukhena byāharissāmīti sikkhā karaṇīyā.</paragraph>
    <centered>Piṇḍukkhepakasikkhāpadaṃ</centered>
    <paragraph nr="44"> Na piṇḍukkhepakaṃ bhuñjissāmīti sikkhā karaṇīyā.</paragraph>
    <centered>Kabaḷāvacchedakasikkhāpadaṃ</centered>
    <paragraph nr="45"> Na kabaḷāvacchedakaṃ bhuñjissāmīti sikkhā karaṇīyā.</paragraph>
    <centered>Avagaṇḍakārakasikkhāpadaṃ</centered>
    <paragraph nr="46"> Na  avagaṇḍakārakaṃ bhuñjissāmīti sikkhā karaṇīyā.</paragraph>
    <centered>Hatthaniddhunakasikkhāpadaṃ</centered>
    <paragraph nr="47"> Na hatthaniddhunakaṃ bhuñjissāmīti sikkhā karaṇīyā.</paragraph>
    <centered>Sitthāvakārakasikkhāpadaṃ</centered>
    <paragraph nr="48"> Na sitthāvakārakaṃ bhuñjissāmīti sikkhā karaṇīyā.</paragraph>
    <centered>Jivhānicchārakasikkhāpadaṃ</centered>
    <paragraph nr="49"> Na  jivhānicchārakaṃ bhuñjissāmīti sikkhā karaṇīyā.</paragraph>
    <centered>Capucapukārakasikkhāpadaṃ</centered>
    <paragraph nr="50"> Na capucapukārakaṃ bhuñjissāmīti sikkhā karaṇīyā.</paragraph>
    <centered>Kabaḷavaggo pañcamo.</centered>
    <centered>Surusurukārakasikkhāpadaṃ</centered>
    <paragraph nr="51"> Na surusurukārakaṃ bhuñjissāmīti sikkhā karaṇīyā.</paragraph>
    <centered>Hatthanillehakasikkhāpadaṃ</centered>
    <paragraph nr="52"> Na hatthanillehakaṃ bhuñjissāmīti sikkhā karaṇīyā.</paragraph>
    <centered>Pattanillehakasikkhāpadaṃ</centered>
    <paragraph nr="53"> Na pattanillehakaṃ bhuñjissāmīti sikkhā karaṇīyā.</paragraph>
    <centered>Oṭṭhanillehakasikkhāpadaṃ</centered>
    <paragraph nr="54"> Na oṭṭhanillehakaṃ bhuñjissāmīti sikkhā karaṇīyā.</paragraph>
    <centered>Sāmisasikkhāpadaṃ</centered>
    <paragraph nr="55"> Na  sāmisena hatthena pānīyathālakaṃ paṭiggahessāmīti sikkhā karaṇīyā.</paragraph>
    <centered>Sasitthakasikkhāpadaṃ</centered>
    <paragraph nr="56"> Na sasitthakaṃ pattadhovanaṃ antaraghare chaḍḍessāmīti sikkhā karaṇīyā.</paragraph>
    <centered>Chattapāṇisikkhāpadaṃ</centered>
    <paragraph nr="57"> Na chattapāṇissa agilānassa dhammaṃ desessāmīti sikkhā karaṇīyā.</paragraph>
    <centered>Daṇḍapāṇisikkhāpadaṃ</centered>
    <paragraph nr="58"> Na daṇḍapāṇissa agilānassa dhammaṃ desessāmīti sikkhā karaṇīyā.</paragraph>
    <centered>Satthapāṇisikkhāpadaṃ</centered>
    <paragraph nr="59"> Na  satthapāṇissa agilānassa dhammaṃ desessāmīti sikkhā karaṇīyā.</paragraph>
    <centered>Āvudhapāṇisikkhāpadaṃ</centered>
    <paragraph nr="60"> Na āvudhapāṇissa agilānassa dhammaṃ desessāmīti sikkhā karaṇīyā.</paragraph>
    <centered>Surusuruvaggo chaṭṭho.</centered>
    <centered>Pādukasikkhāpadaṃ</centered>
    <paragraph nr="61"> Na pādukāruḷhassa agilānassa dhammaṃ desessāmīti sikkhā karaṇīyā.</paragraph>
    <centered>Upāhanasikkhāpadaṃ</centered>
    <paragraph nr="62"> Na upāhanāruḷhassa agilānassa dhammaṃ desessāmīti sikkhā karaṇīyā.</paragraph>
    <centered>Yānasikkhāpadaṃ</centered>
    <paragraph nr="63"> Na yānagatassa agilānassa dhammaṃ desessāmīti sikkhā karaṇīyā.</paragraph>
    <centered>Sayanasikkhāpadaṃ</centered>
    <paragraph nr="64"> Na sayanagatassa agilānassa dhammaṃ desessāmīti sikkhā karaṇīyā.</paragraph>
    <centered>Pallatthikasikkhāpadaṃ</centered>
    <paragraph nr="65"> Na pallatthikāya nisinnassa agilānassa dhammaṃ desessāmīti sikkhā karaṇīyā.</paragraph>
    <centered>Veṭhitasikkhāpadaṃ</centered>
    <paragraph nr="66"> Na  veṭhitasīsassa agilānassa dhammaṃ desessāmīti sikkhā karaṇīyā.</paragraph>
    <centered>Oguṇṭhitasikkhāpadaṃ</centered>
    <paragraph nr="67"> Na oguṇṭhitasīsassa agilānassa dhammaṃ desessāmīti sikkhā karaṇīyā.</paragraph>
    <centered>Chamāsikkhāpadaṃ</centered>
    <paragraph nr="68"> Na  chamāyaṃ nisīditvā āsane nisinnassa agilānassa dhammaṃ desessāmīti sikkhā karaṇīyā.</paragraph>
    <centered>Nīcāsanasikkhāpadaṃ</centered>
    <paragraph nr="69"> Na nīce āsane nisīditvā ucce āsane nisinnassa agilānassa dhammaṃ desessāmīti sikkhā karaṇīyā.</paragraph>
    <centered>Ṭhitāsikkhāpadaṃ</centered>
    <paragraph nr="70"> Na ṭhitā nisinnassa agilānassa dhammaṃ desessāmīti sikkhā karaṇīyā.</paragraph>
    <paragraph>Pacchatogacchantīsikkhāpadaṃ</paragraph>
    <paragraph nr="71"> Na pacchato gacchantī purato gacchantassa agilānassa dhammaṃ desessāmīti sikkhā karaṇīyā.</paragraph>
    <centered>Uppathenagacchantīsikkhāpadaṃ</centered>
    <paragraph nr="72"> Na uppathena gacchantī pathena gacchantassa agilānassa dhammaṃ desessāmīti sikkhā karaṇīyā.</paragraph>
    <centered>Ṭhitāuccārasikkhāpadaṃ</centered>
    <paragraph nr="73"> Na ṭhitā agilānā uccāraṃ vā passāvaṃ vā karissāmīti sikkhā karaṇīyā.</paragraph>
    <centered>Hariteuccārasikkhāpadaṃ</centered>
    <paragraph nr="74"> Na  harite agilānā uccāraṃ vā passāvaṃ vā kheḷaṃ vā karissāmīti sikkhā karaṇīyā.</paragraph>
    <centered>Udakeuccārasikkhāpadaṃ</centered>
    <paragraph nr="75"> Na udake agilānā uccāraṃ vā passāvaṃ vā kheḷaṃ vā karissāmīti sikkhā karaṇīyā.</paragraph>
    <centered>Pādukavaggo sattamo.</centered>
    <paragraph>Uddiṭṭhā kho, ayyāyo, sekhiyā dhammā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</paragraph>
    <centered>Sekhiyā niṭṭhitā.</centered>
    <subhead>Adhikaraṇasamathā</subhead>
    <centered>Ime  kho panāyyāyo, satta adhikaraṇasamathā</centered>
    <centered>Dhammā uddesaṃ āgacchanti.</centered>
    <paragraph>Uppannuppannānaṃ adhikaraṇānaṃ samathāya vūpasamāya sammukhāvinayo dātabbo.</paragraph>
    <paragraph>Sativinayo dātabbo.</paragraph>
    <paragraph>Amūḷhavinayo dātabbo.</paragraph>
    <paragraph>Paṭiññāya kāretabbaṃ.</paragraph>
    <paragraph>Yebhuyyasikā.</paragraph>
    <paragraph>Tassapāpiyasikā.</paragraph>
    <paragraph>Tiṇavatthārakoti.</paragraph>
    <paragraph>Uddiṭṭhā kho ayyāyo satta adhikaraṇasamathā dhammā. Tatthāyyāyo pucchāmi, kaccittha parisuddhā, dutiyampi pucchāmi, kaccittha parisuddhā , tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</paragraph>
    <centered>Adhikaraṇasamathā niṭṭhitā.</centered>
    <paragraph>Uddiṭṭhaṃ kho ayyāyo nidānaṃ,</paragraph>
    <paragraph>Uddiṭṭhā aṭṭha pārājikā dhammā,</paragraph>
    <paragraph>Uddiṭṭhā sattarasa saṅghādisesā dhammā,</paragraph>
    <paragraph>Uddiṭṭhā tiṃsa nissaggiyā pācittiyā dhammā,</paragraph>
    <paragraph>Uddiṭṭhā chasaṭṭhi satā pācittiyā dhammā,</paragraph>
    <paragraph>Uddiṭṭhā aṭṭha pāṭidesanīyā dhammā,</paragraph>
    <paragraph>Uddiṭṭhā sekhiyā dhammā,</paragraph>
    <paragraph>Uddiṭṭhā satta adhikaraṇasamathā dhammā, ettakaṃ tassa bhagavato suttāgataṃ suttapariyāpannaṃ anvaddhamāsaṃ uddesaṃ āgacchati, tattha sabbāheva samaggāhi sammodamānāhi avivadamānāhi sikkhitabbanti.</paragraph>
    <centered>Vitthāruddeso catuttho.</centered>
    <centered>Bhikkhunipātimokkhaṃ niṭṭhitaṃ.</centered>
    <centered> Namo tassa bhagavato arahato sammāsambuddhassa</centered>
  </text>
</tree>
