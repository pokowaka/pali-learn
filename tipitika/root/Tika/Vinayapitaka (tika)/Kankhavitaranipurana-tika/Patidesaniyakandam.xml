<?xml version='1.0' encoding='UTF-8'?>
<tree text="P&#x101;&#x1E6D;idesan&#x12B;yaka&#x1E47;&#x1E0D;a&#x1E43;" target="text">
  <text>
    <subhead>2. Telaviññāpanādisikkhāpadavaṇṇanā</subhead>
    <paragraph>Pāḷiyaṃanāgatesu pana aṭṭhasupīti pāḷimuttakesu sappiādīsu aṭṭhasupi.</paragraph>
    <centered>Telaviññāpanādisikkhāpadavaṇṇanā niṭṭhitā.</centered>
    <centered>Iti kaṅkhāvitaraṇiyā pātimokkhavaṇṇanāya</centered>
    <centered>Vinayatthamañjūsāyaṃ līnatthappakāsaniyaṃ</centered>
    <centered>Bhikkhunipātimokkhe pāṭidesanīyavaṇṇanā niṭṭhitā.</centered>
    <subhead>1. Parimaṇḍalādisikkhāpadavaṇṇanā</subhead>
    <paragraph>Sekhiyāni cevāti pañcasattati sekhiyāni ceva. ‘‘Bhikkhupātimokkhavaṇṇanāyaṃ vuttanayeneva veditabbā’’ti iminā yasmā tādisaṃyevettha atthavinicchayaṃ vidū vadanti, tasmā visuṃ tesaṃ atthavaṇṇanā na vuttā. Tattha yā vuttā, sā idhāpi vuttāyevāti dasseti.</paragraph>
    <centered>Parimaṇḍalādisikkhāpadavaṇṇanā niṭṭhitā.</centered>
    <centered>Iti kaṅkhāvitaraṇiyā pātimokkhavaṇṇanāya</centered>
    <centered>Vinayatthamañjūsāyaṃ līnatthappakāsaniyaṃ</centered>
    <centered>Bhikkhunipātimokkhavaṇṇanā niṭṭhitā.</centered>
    <subhead>Nigamanakathāvaṇṇanā</subhead>
    <paragraph>Yaṃ  pātimokkhassa vaṇṇanaṃ ārabhinti sambandho. ‘‘Mahāvihāravāsīna’’nti idaṃ purimapacchimapadehi saddhiṃ sambandhitabbaṃ, mahāvihāravāsīnaṃ porāṇaṭṭhakathāhi vāti ca. Pāḷiyatthañca kevalanti sakalaṃ pāḷiatthañca, ubhatovibhaṅgañcāti vuttaṃ hoti. Etthāti etissaṃ kaṅkhāvitaraṇiyaṃ. Yasmā  na hi atthīti sambandho. Yanti yaṃ padaṃ. Sīhaḷaṭṭhakathānayanti sīhaḷamātikaṭṭhakathānayaṃ. Aṭṭhakathāsāranti sīhaḷamātikaṭṭhakathāyaṃ atthasāraṃ, atha vā vinayaṭṭhakathāsu atthasāraṃ. Tenetaṃ dasseti – sīhaḷamātikaṭṭhakathāyaṃ atthasāraṃ ādāya imaṃ kaṅkhāvitaraṇiṃ karonto vinayaṭṭhakathāsupi idha vinicchaye yogakkhamaṃ atthasāraṃ ādāyeva akāsinti.</paragraph>
    <paragraph>Idāni sadevakassa lokassa accantasukhādhigamāya attano puññaṃ pariṇāmento ‘‘yathā ca niṭṭhaṃ sampattā’’tiādigāthādvayamāha. Kalyāṇanissitāti kusalanissitā. Sabbasattānanti kāmāvacarādibhedānaṃ sabbesaṃ sattānaṃ.</paragraph>
    <centered>Nigamanakathāvaṇṇanā niṭṭhitā.</centered>
    <subhead>Nigamanakathā</subhead>
    <paragraph>Ettāvatā ca –</paragraph>
    <hangnum nr="1"/>
    <gatha type="1"> Laṅkissaro yo vijitārirājo;</gatha>
    <gatha type="2">Rājā parakkantabhujo yasassī;</gatha>
    <gatha type="3">Tidhāgataṃ sīhaḷamekarajjaṃ;</gatha>
    <gatha type="last">Akā nikāyañca tathā samaggaṃ.</gatha>
    <hangnum nr="2"/>
    <gatha type="1"> Pure pulatthimhi vare purānaṃ;</gatha>
    <gatha type="2">Majjhamhi nānāratanākarānaṃ;</gatha>
    <gatha type="3">Anantasampattibharābhirāme;</gatha>
    <gatha type="last">Varācaluttaṅgagharābhirāme.</gatha>
    <hangnum nr="3"/>
    <gatha type="1"> Abhejjapākārasugopurasmiṃ ;</gatha>
    <gatha type="2">Nirākulānekakulākulasmiṃ;</gatha>
    <gatha type="3">Munindadāṭhaṅkuravāsabhūte;</gatha>
    <gatha type="last">Yo locanānandavahe vasanto.</gatha>
    <hangnum nr="4"/>
    <gatha type="1"> Suphullitabbhoruhasādusīta </gatha>
    <gatha type="2">Pasannanīrehi jalāsayehi;</gatha>
    <gatha type="3">Supupphitānekakadambajambu-</gatha>
    <gatha type="last">Punnāganāgādihi vābhiramme.</gatha>
    <hangnum nr="5"/>
    <gatha type="1"> Sudhāvadātehi manoharehi;</gatha>
    <gatha type="2">Pākārapantīhi ca gopurehi;</gatha>
    <gatha type="3">Vikiṇṇamuttāphalasannibhehi;</gatha>
    <gatha type="last">Vilokanīyehi sudhātalehi.</gatha>
    <hangnum nr="6"/>
    <gatha type="1"> Katvāna pāsādasahassaramme;</gatha>
    <gatha type="2">Tahiṃ tahiṃ pītikare vihāre;</gatha>
    <gatha type="3">Mahādayo jetavanādayopi;</gatha>
    <gatha type="last">Susaṃyamānaṃ yatinaṃ adāsi.</gatha>
    <hangnum nr="7"/>
    <gatha type="1"> Yo sādubhūtaṃ catupaccayañca;</gatha>
    <gatha type="2">Guṇappasanno samaṇesu tesu;</gatha>
    <gatha type="3">Niccaṃ mahoghaṃ viya vattayanto;</gatha>
    <gatha type="last">Yojeti te ganthavipassanāsu.</gatha>
    <hangnum nr="8"/>
    <gatha type="1"> Kāritesu vihāresu, tena tesu yasassinā;</gatha>
    <gatha type="last">Rammo yo pacchimārāmo, pupphārāmādisobhito.</gatha>
    <hangnum nr="9"/>
    <gatha type="1"> Pariveṇamhi nāmena, tahiṃ coḷakulantike;</gatha>
    <gatha type="last">Pāsāde dassanīyamhi, vasanto karuṇāparo.</gatha>
    <hangnum nr="10"/>
    <gatha type="1"> Sisso  sasīkarasvaccha-sīlācārassa dhīmato;</gatha>
    <gatha type="last">Sāriputtamahāthera-mahāsāmissa tādino.</gatha>
    <hangnum nr="11"/>
    <gatha type="1"> Dhīrānekaguṇoghena, therena sucivuttinā;</gatha>
    <gatha type="last">Vinayaṭṭhitikāmena, sumedhenābhiyācito.</gatha>
    <hangnum nr="12"/>
    <gatha type="1"> So buddhanāgattherohaṃ, bhikkhūnaṃ paramaṃ hitaṃ;</gatha>
    <gatha type="last">Mahāvihāravāsīnaṃ, yatīnaṃ samayānugaṃ.</gatha>
    <hangnum nr="13"/>
    <gatha type="1"> Vinayatthādimañjūsaṃ , līnatthassa pakāsaniṃ;</gatha>
    <gatha type="last">Mātikaṭṭhakathāyemaṃ, akāsiṃ sādhu vaṇṇanaṃ.</gatha>
    <hangnum nr="14"/>
    <gatha type="1"> Sāyaṃ subodhā budhavaṇṇanīyā;</gatha>
    <gatha type="2">Saṃvaṇṇanā sattasahassamattā;</gatha>
    <gatha type="3">Nirākarontī vinayamhi mohaṃ;</gatha>
    <gatha type="last">Tamaṃ carantī sasi kheva bhātu.</gatha>
    <hangnum nr="15"/>
    <gatha type="1"> Ākaṅkhamānena paratthamiṭṭhaṃ;</gatha>
    <gatha type="2">Mahatthasāraṃ suvinicchayañca;</gatha>
    <gatha type="3">Saṃvaṇṇanaṃ sādhu pakubbatā yaṃ;</gatha>
    <gatha type="last">Citaṃ mayā puññamanappabhūtaṃ.</gatha>
    <hangnum nr="16"/>
    <gatha type="1"> Puññena tenācitadānasīla-</gatha>
    <gatha type="2">Mayādinānekavidhena ceva;</gatha>
    <gatha type="3">Sattā anīghā sukhino averā;</gatha>
    <gatha type="last">Pappontu sabbe sugatiṃ sivañca.</gatha>
    <hangnum nr="17"/>
    <gatha type="1"> Saddhiṃ yathopaddavamantarena;</gatha>
    <gatha type="2">Gatā hi līnatthapadīpanīyaṃ;</gatha>
    <gatha type="3">Tathā  janānaṃ api dhammayuttā;</gatha>
    <gatha type="last">Manorathā siddhimupentu niccaṃ.</gatha>
    <hangnum nr="18"/>
    <gatha type="1"> Kāle pavassantu sadā payodā;</gatha>
    <gatha type="2">Dhammena pālentu mahiṃ mahindā;</gatha>
    <gatha type="3">Sattā pasannā ratanattayasmiṃ;</gatha>
    <gatha type="last">Dānādipuññābhiratā bhavantūti.</gatha>
    <centered>Vinayatthamañjūsā līnatthappakāsanīnāmikākaṅkhāvitaraṇīabhinavaṭīkā niṭṭhitā.</centered>
  </text>
</tree>
