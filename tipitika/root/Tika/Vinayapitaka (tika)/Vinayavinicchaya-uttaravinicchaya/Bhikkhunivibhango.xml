<?xml version='1.0' encoding='UTF-8'?>
<tree text="Bhikkhun&#x12B;vibha&#x1E45;go" target="text">
  <text>
    <hangnum nr="170"/>
    <gatha type="1"> Bhikkhūnaṃ pāṭavatthāya, vinayassa vinicchaye;</gatha>
    <gatha type="last">Bhikkhunīnaṃ vibhaṅgopi, kiñcimattaṃ bhaṇāmahaṃ.</gatha>
    <hangnum nr="171"/>
    <gatha type="1"> Avassutassa  posassa, bhikkhunīpi avassutā;</gatha>
    <gatha type="last">Nandantī kāyasaṃsaggaṃ, kati āpattiyo phuse;</gatha>
    <hangnum nr="172"/>
    <gatha type="1"> Tisso āpattiyo ubbha-jāṇussādhakkhakassa ca;</gatha>
    <gatha type="last">Hoti pārājikaṃ tassā, gahaṇaṃ sādiyantiyā.</gatha>
    <hangnum nr="173"/>
    <gatha type="1"> Ubbhakkhakaṃ adhojāṇu-gahaṇaṃ sādiyantiyā;</gatha>
    <gatha type="last">Thullaccayaṃ siyā, kāya-paṭibaddhe tu dukkaṭaṃ.</gatha>
    <hangnum nr="174"/>
    <gatha type="1"> Chādentī bhikkhunī vajjaṃ, tisso āpattiyo phuse;</gatha>
    <gatha type="last">Jānaṃ pārājikaṃ dhammaṃ, chādentī sā parājikā.</gatha>
    <hangnum nr="175"/>
    <gatha type="1"> Thullaccayaṃ  vematikā, paṭicchādeti ce pana;</gatha>
    <gatha type="last">Athācāravipattiṃ ce, paṭicchādeti dukkaṭaṃ.</gatha>
    <hangnum nr="176"/>
    <gatha type="1"> Nissajjantī na taṃ laddhiṃ, ukkhittassānuvattikā;</gatha>
    <gatha type="last">Samanubhāsanāyeva, tisso āpattiyo phuse.</gatha>
    <hangnum nr="177"/>
    <gatha type="1"> Ñattiyā dukkaṭaṃ, dvīhi, kammavācāhi thullatā;</gatha>
    <gatha type="last">Kammavācāya osāne, pārājikamudīritaṃ.</gatha>
    <hangnum nr="178"/>
    <gatha type="1"> Pūrentī aṭṭhamaṃ vatthuṃ, tisso āpattiyo phuse;</gatha>
    <gatha type="last">Purisenidhāgacchāti, vuttāgacchati dukkaṭaṃ.</gatha>
    <hangnum nr="179"/>
    <gatha type="1"> Thullaccayaṃ tu posassa, hatthapāsappavesane;</gatha>
    <gatha type="last">Pūrentī aṭṭhamaṃ vatthuṃ, samaṇī sā parājitā.</gatha>
    <centered>Pārājikakathā.</centered>
    <hangnum nr="180"/>
    <gatha type="1"> Ussayavādikā aṭṭaṃ, karontī tividhaṃ phuse;</gatha>
    <gatha type="last">Ekassārocane tassā, hoti āpatti dukkaṭaṃ.</gatha>
    <hangnum nr="181"/>
    <gatha type="1"> Dutiyārocane tassā, thullaccayamudīritaṃ;</gatha>
    <gatha type="last">Aṭṭassa pariyosāne, hoti saṅghādisesatā.</gatha>
    <hangnum nr="182"/>
    <gatha type="1"> Corivuṭṭhāpikā vāpi, ñattiyā dukkaṭaṃ phuse;</gatha>
    <gatha type="last">Dvīhi thullaccayaṃ kamma-vācosāne garuṃ siyā.</gatha>
    <hangnum nr="183"/>
    <gatha type="1"> Ekā gāmantaraṃ gacche, gamane dukkaṭaṃ siyā;</gatha>
    <gatha type="last">Parikkhepe atikkante, pādena paṭhamena tu.</gatha>
    <hangnum nr="184"/>
    <gatha type="1"> Hoti  thullaccayāpatti, tassā samaṇiyā pana;</gatha>
    <gatha type="last">Dutiyena atikkante, garuke pana tiṭṭhati.</gatha>
    <hangnum nr="185"/>
    <gatha type="1"> Catutthe dutiye vutta-sadisova vinicchayo;</gatha>
    <gatha type="last">Āpattīnaṃ pabhede tu, kāci natthi visesatā.</gatha>
    <hangnum nr="186"/>
    <gatha type="1"> Avassutā  sayaṃ hutvā, tādisasseva hatthato;</gatha>
    <gatha type="last">Gahetvā pana bhuñjantī, bhojanādīsu kiñcipi.</gatha>
    <hangnum nr="187"/>
    <gatha type="1"> Phuse āpattiyo tisso, bhojanādīsu kiñcipi;</gatha>
    <gatha type="last">Paṭiggaṇhantiyā tassā, hoti thullaccayaṃ pana.</gatha>
    <hangnum nr="188"/>
    <gatha type="1"> Ajjhohāresu sabbesu, hoti saṅghādisesatā;</gatha>
    <gatha type="last">Udakaṃ dantaponaṃ vā, paṭiggaṇhāti dukkaṭaṃ.</gatha>
    <hangnum nr="189"/>
    <gatha type="1"> ‘‘Sahatthena gahetvā tvaṃ, khāda vā bhuñja vā’’tipi;</gatha>
    <gatha type="last">Uyyojentī panevaṃ tu, tisso āpattiyo phuse.</gatha>
    <hangnum nr="190"/>
    <gatha type="1"> Dukkaṭaṃ vacane tassā, ‘‘bhuñjissāmī’’ti gaṇhati;</gatha>
    <gatha type="last">Ajjhohāresu sabbesu, tassā thullaccayaṃ siyā.</gatha>
    <hangnum nr="191"/>
    <gatha type="1"> Bhojanassa panosāne, hoti saṅghādisesatā;</gatha>
    <gatha type="last">Uyyojeti ca yā tassā, imā tissoti dīpaye.</gatha>
    <hangnum nr="192"/>
    <gatha type="1"> Sattame aṭṭhame cāpi, navame dasamepi ca;</gatha>
    <gatha type="last">Corivuṭṭhāpaneneva, samānova vinicchayo.</gatha>
    <centered>Saṅghādisesakathā.</centered>
    <hangnum nr="193"/>
    <gatha type="1"> Pattasannicayaṃ yiha, karontī bhikkhunī pana;</gatha>
    <gatha type="last">Ekaṃ nissaggiyaṃyeva, phuse pācittiyaṃ tu sā.</gatha>
    <hangnum nr="194"/>
    <gatha type="1"> Akālacīvaraṃ kāla-cīvaraṃ bhājāpentiyā;</gatha>
    <gatha type="last">Payoge dukkaṭaṃ vuttaṃ, lābhe nissaggiyaṃ siyā.</gatha>
    <hangnum nr="195"/>
    <gatha type="1"> Cīvaraṃ parivattetvā, acchindati sace pana;</gatha>
    <gatha type="last">Payoge dukkaṭaṃ, chinne, tassā nissaggiyaṃ siyā.</gatha>
    <hangnum nr="196"/>
    <gatha type="1"> Viññāpetvāva aññaṃ ce, viññāpeti tato paraṃ;</gatha>
    <gatha type="last">Payoge dukkaṭaṃ, viññā-pite nissaggiyaṃ siyā.</gatha>
    <hangnum nr="197"/>
    <gatha type="1"> Cetāpetvā  hi aññaṃ ce, cetāpeti tato paraṃ;</gatha>
    <gatha type="last">Payoge dukkaṭaṃ, cetā-pite nissaggiyaṃ siyā.</gatha>
    <hangnum nr="198"/>
    <gatha type="1"> Evameva ca sesesu, chaṭṭhādīsu ca sattasu;</gatha>
    <gatha type="last">Anantarasamānova, āpattīnaṃ vinicchayo.</gatha>
    <centered>Nissaggiyakathā.</centered>
    <hangnum nr="199"/>
    <gatha type="1"> Lasuṇaṃ khādati dve ce, dukkaṭaṃ gahaṇe siyā;</gatha>
    <gatha type="last">Ajjhohārapayogesu, pācitti pariyāputā.</gatha>
    <hangnum nr="200"/>
    <gatha type="1"> Saṃharāpentiyā lomaṃ, sambādhe dveva honti hi;</gatha>
    <gatha type="last">Payoge dukkaṭaṃ vuttaṃ, hoti pācitti saṃhaṭe.</gatha>
    <hangnum nr="201"/>
    <gatha type="1"> Karontī talaghātaṃ tu, dve panāpattiyo phuse;</gatha>
    <gatha type="last">Payoge dukkaṭaṃ hoti, kate pācittiyaṃ siyā.</gatha>
    <hangnum nr="202"/>
    <gatha type="1"> Jatunā maṭṭhakaṃ kiñci, sādiyantī duve phuse;</gatha>
    <gatha type="last">Payoge dukkaṭādinne, tassā pācittiyaṃ siyā.</gatha>
    <hangnum nr="203"/>
    <gatha type="1"> Pañcamaṃ tu catutthena, samānamiti dīpaye;</gatha>
    <gatha type="last">Āpattīnaṃ vibhāgasmiṃ, viseso natthi kocipi.</gatha>
    <hangnum nr="204"/>
    <gatha type="1"> Bhikkhussa bhuñjamānassa, pānīyenupatiṭṭhati;</gatha>
    <gatha type="last">Hatthapāse tu pācitti, hitvā tiṭṭhati dukkaṭaṃ.</gatha>
    <hangnum nr="205"/>
    <gatha type="1"> Viññāpetvāmakaṃ dhaññaṃ, ‘‘bhuñjissāmī’’ti gaṇhati;</gatha>
    <gatha type="last">Dukkaṭaṃ hoti pācitti, ajjhohāresu dīpaye.</gatha>
    <hangnum nr="206"/>
    <gatha type="1"> Uccārādiṃ tirokuṭṭe, chaḍḍentī dve phuse have;</gatha>
    <gatha type="last">Payoge dukkaṭaṃ vuttaṃ, pācitti chaḍḍite siyā.</gatha>
    <hangnum nr="207"/>
    <gatha type="1"> Uccārādicatukkaṃ tu, chaḍḍeti harite sace;</gatha>
    <gatha type="last">Payoge dukkaṭaṃ tassā, pācitti chaḍḍite siyā.</gatha>
    <hangnum nr="208"/>
    <gatha type="1"> Naccādiṃ  dassanatthāya, sace gacchati dukkaṭaṃ;</gatha>
    <gatha type="last">Passantiyāpi pācitti, tatheva ca suṇantiyā.</gatha>
    <centered>Lasuṇavaggo paṭhamo.</centered>
    <hangnum nr="209"/>
    <gatha type="1"> Paṭhame  dutiye ceva, tatiye ca catutthake;</gatha>
    <gatha type="last">Tulyo lasuṇavaggassa, chaṭṭhenidha vinicchayo.</gatha>
    <hangnum nr="210"/>
    <gatha type="1"> Kulāni upasaṅkamma, nisīditvā panāsane;</gatha>
    <gatha type="last">Sāmike tu anāpucchā, pakkamantī duve phuse.</gatha>
    <hangnum nr="211"/>
    <gatha type="1"> Paṭhamena ca pādena, anovassamatikkame;</gatha>
    <gatha type="last">Dukkaṭaṃ hoti, pācitti, dutiyātikkame siyā.</gatha>
    <hangnum nr="212"/>
    <gatha type="1"> Sāmike tu anāpucchā, āsane ce nisīdati;</gatha>
    <gatha type="last">Payoge dukkaṭaṃ hoti, pācitti ca nisīdite.</gatha>
    <hangnum nr="213"/>
    <gatha type="1"> Chaṭṭhena sattamaṃ sabbaṃ, samānaṃ aṭṭhame pana;</gatha>
    <gatha type="last">Payoge dukkaṭaṃ, ujjhā-pite pācittiyaṃ siyā.</gatha>
    <hangnum nr="214"/>
    <gatha type="1"> Attānaṃ cābhisappentī, dve phuse nirayādinā;</gatha>
    <gatha type="last">Payoge dukkaṭaṃ vuttaṃ, pācitti abhisappite.</gatha>
    <hangnum nr="215"/>
    <gatha type="1"> Vadhitvā pana attānaṃ, rodantī tu duve phuse;</gatha>
    <gatha type="last">Vadhati rodati pācitti, karotekaṃ tu dukkaṭaṃ.</gatha>
    <centered>Rattandhakāravaggo dutiyo.</centered>
    <hangnum nr="216"/>
    <gatha type="1"> Naggā nhāyati dve ceva, payoge dukkaṭaṃ siyā;</gatha>
    <gatha type="last">Nhānassa pariyosāne, tassā pācittiyaṃ siyā.</gatha>
    <hangnum nr="217"/>
    <gatha type="1"> Kārāpeti  pamāṇāti-kkantaṃ udakasāṭikaṃ;</gatha>
    <gatha type="last">Payoge dukkaṭaṃ, kārā-pite pācittiyaṃ siyā.</gatha>
    <hangnum nr="218"/>
    <gatha type="1"> Cīvaraṃ tu visibbetvā, visibbāpetva vā pana;</gatha>
    <gatha type="last">Neva sibbantiyā vutta-mekaṃ pācittiyaṃ pana.</gatha>
    <hangnum nr="219"/>
    <gatha type="1"> Pañcāhikaṃ tu saṅghāṭi-cāraṃ pana atikkame;</gatha>
    <gatha type="last">Ekāvassā panāpatti, pācitti paridīpitā.</gatha>
    <hangnum nr="220"/>
    <gatha type="1"> Sace saṅkamanīyaṃ tu, dhāreti pana cīvaraṃ;</gatha>
    <gatha type="last">Payoge dukkaṭaṃ vuttaṃ, pācitti pana dhārite.</gatha>
    <hangnum nr="221"/>
    <gatha type="1"> Gaṇacīvaralābhassa, antarāyaṃ karoti ce;</gatha>
    <gatha type="last">Payoge dukkaṭaṃ hoti, kate pācittiyaṃ siyā.</gatha>
    <hangnum nr="222"/>
    <gatha type="1"> Vibhaṅgaṃ  paṭibāhantī, cīvarānaṃ tu dhammikaṃ;</gatha>
    <gatha type="last">Payoge dukkaṭaṃ vuttaṃ, pācitti paṭibāhite.</gatha>
    <hangnum nr="223"/>
    <gatha type="1"> Agārikādino deti, sace samaṇacīvaraṃ;</gatha>
    <gatha type="last">Payoge dukkaṭaṃ, dinne, pācitti pariyāputā.</gatha>
    <hangnum nr="224"/>
    <gatha type="1"> Cīvare dubbalāsāya, kālaṃ ce samatikkame;</gatha>
    <gatha type="last">Payoge dukkaṭaṃ vuttaṃ, pācitti samatikkame.</gatha>
    <hangnum nr="225"/>
    <gatha type="1"> Dhammikaṃ kathinuddhāraṃ, paṭibāhantiyā duve;</gatha>
    <gatha type="last">Payoge dukkaṭaṃ hoti, pācitti paṭibāhite.</gatha>
    <centered>Nhānavaggo tatiyo.</centered>
    <hangnum nr="226"/>
    <gatha type="1"> Duve bhikkhuniyo eka-mañcasmiṃ ce tuvaṭṭeyyuṃ;</gatha>
    <gatha type="last">Payoge dukkaṭaṃ tāsaṃ, nipanne itaraṃ siyā.</gatha>
    <hangnum nr="227"/>
    <gatha type="1"> Dutiyaṃ paṭhameneva, sadisaṃ tatiye pana;</gatha>
    <gatha type="last">Payoge dukkaṭaṃ hoti, kate pācittiyaṃ siyā.</gatha>
    <hangnum nr="228"/>
    <gatha type="1"> Nupaṭṭhāpentiyā  vāpi, dukkhitaṃ sahajīviniṃ;</gatha>
    <gatha type="last">Ekāyeva panāpatti, pācitti paridīpitā.</gatha>
    <hangnum nr="229"/>
    <gatha type="1"> Sace upassayaṃ datvā, nikkaḍḍhati ca bhikkhuniṃ;</gatha>
    <gatha type="last">Payoge dukkaṭaṃ tassā, hoti pācitti kaḍḍhite.</gatha>
    <hangnum nr="230"/>
    <gatha type="1"> Chaṭṭhe pana ca saṃsaṭṭhā, ñattiyā dukkaṭaṃ phuse;</gatha>
    <gatha type="last">Kammavācāya osāne, pācitti paridīpitā.</gatha>
    <hangnum nr="231"/>
    <gatha type="1"> Antoraṭṭhe tu sāsaṅke, cārikaṃ tu carantiyā;</gatha>
    <gatha type="last">Payoge dukkaṭaṃ vuttaṃ, paṭipannāya sesakaṃ.</gatha>
    <hangnum nr="232"/>
    <gatha type="1"> Aṭṭhamaṃ navamañceva, sattamena samaṃ mataṃ;</gatha>
    <gatha type="last">Dasame pana ekāva, pācitti paridīpitā.</gatha>
    <centered>Tuvaṭṭavaggo catuttho.</centered>
    <hangnum nr="233"/>
    <gatha type="1"> Rājāgārādikaṃ sabbaṃ, dassanatthāya gacchati;</gatha>
    <gatha type="last">Payoge dukkaṭaṃ tassā, pācitti yadi passati.</gatha>
    <hangnum nr="234"/>
    <gatha type="1"> Āsandiṃ  vāpi pallaṅkaṃ, paribhuñjantiyā duve;</gatha>
    <gatha type="last">Payoge dukkaṭaṃ vuttaṃ, bhutte pācittiyaṃ siyā.</gatha>
    <hangnum nr="235"/>
    <gatha type="1"> Suttaṃ kantantiyā dveva, payoge dukkaṭaṃ mataṃ;</gatha>
    <gatha type="last">Ujjavujjavane tassā, pācitti samudāhare.</gatha>
    <hangnum nr="236"/>
    <gatha type="1"> Veyyāvaccaṃ gihīnaṃ tu, dveva honti karontiyā;</gatha>
    <gatha type="last">Payoge dukkaṭaṃ vuttaṃ, kate pācittiyaṃ siyā.</gatha>
    <hangnum nr="237"/>
    <gatha type="1"> Pañcame pana ekāva, pācitti paridīpitā;</gatha>
    <gatha type="last">Payoge dukkaṭaṃ chaṭṭhe, dinne pācittiyaṃ siyā.</gatha>
    <hangnum nr="238"/>
    <gatha type="1"> Sattamaṃ dutiyeneva, samāpattipabhedato;</gatha>
    <gatha type="last">Aṭṭhamaṃ dutiye vagge, pañcamena samaṃ mataṃ.</gatha>
    <hangnum nr="239"/>
    <gatha type="1"> Tiracchānagataṃ  vijjaṃ, dveva honti paṭhantiyā;</gatha>
    <gatha type="last">Payoge dukkaṭaṃ hoti, pācitti hi pade pade.</gatha>
    <hangnum nr="240"/>
    <gatha type="1"> Dasamaṃ navameneva, samānaṃ sabbathā pana;</gatha>
    <gatha type="last">‘‘Pariyāpuṇāti, vāceti’’, padamattaṃ visesakaṃ.</gatha>
    <centered>Cittāgāravaggo pañcamo.</centered>
    <hangnum nr="241"/>
    <gatha type="1"> Sabhikkhukaṃ tamārāmaṃ, jānantī pana bhikkhunī;</gatha>
    <gatha type="last">Pavisantī anāpucchā, dve panāpattiyo phuse.</gatha>
    <hangnum nr="242"/>
    <gatha type="1"> Paṭhamena ca pādena, parikkhepassatikkame;</gatha>
    <gatha type="last">Dukkaṭaṃ piṭake vuttaṃ, pācitti dutiyena tu.</gatha>
    <hangnum nr="243"/>
    <gatha type="1"> Akkosati ca yā bhikkhuṃ, bhikkhunī paribhāsati;</gatha>
    <gatha type="last">Payoge dukkaṭaṃ tassā, pācittakkosite siyā.</gatha>
    <hangnum nr="244"/>
    <gatha type="1"> Yā hi caṇḍikabhāvena, gaṇaṃ tu paribhāsati;</gatha>
    <gatha type="last">Payoge dukkaṭaṃ tassā, paribhaṭṭhe panetaraṃ.</gatha>
    <hangnum nr="245"/>
    <gatha type="1"> Nimantitā pavāritā, khādanaṃ bhojanampi vā;</gatha>
    <gatha type="last">Bhuñjantī bhikkhunī sā hi, dve panāpattiyo phuse.</gatha>
    <hangnum nr="246"/>
    <gatha type="1"> ‘‘Bhuñjissāmī’’ti yaṃ kiñci, paṭiggaṇhāti dukkaṭaṃ;</gatha>
    <gatha type="last">Ajjhohārapayogesu, pācitti paridīpaye.</gatha>
    <hangnum nr="247"/>
    <gatha type="1"> Kulaṃ  tu maccharāyantī, dve panāpattiyo phuse;</gatha>
    <gatha type="last">Payoge dukkaṭaṃ vuttaṃ, sesā maccharite siyā.</gatha>
    <hangnum nr="248"/>
    <gatha type="1"> Abhikkhuke panāvāse, bhave vassaṃ vasantiyā;</gatha>
    <gatha type="last">Dukkaṭaṃ pubbakiccesu, pācitti aruṇuggame.</gatha>
    <hangnum nr="249"/>
    <gatha type="1"> Bhikkhunī ubhatosaṅghe, vassaṃvuṭṭhā tu tīhipi;</gatha>
    <gatha type="last">Ṭhānehi appavārentī, ekaṃ pācittiyaṃ phuse.</gatha>
    <hangnum nr="250"/>
    <gatha type="1"> Ovādatthāya  vā bhikkhuṃ, saṃvāsatthāya vā tathā;</gatha>
    <gatha type="last">Na gacchati sace tassā, ekaṃ pācittiyaṃ siyā.</gatha>
    <hangnum nr="251"/>
    <gatha type="1"> Ovādampi na yācantī, na gacchantī uposathaṃ;</gatha>
    <gatha type="last">Ekaṃ pācittiyāpatti-māpajjati, na saṃsayo.</gatha>
    <hangnum nr="252"/>
    <gatha type="1"> Apucchitvāva saṅghaṃ vā, bhedāpeti pasākhajaṃ;</gatha>
    <gatha type="last">Payoge dukkaṭaṃ, bhinne, pācitti pariyāputā.</gatha>
    <centered>Ārāmavaggo chaṭṭho.</centered>
    <hangnum nr="253"/>
    <gatha type="1"> Gabbhiniṃ vuṭṭhapentī hi, dve panāpattiyo phuse;</gatha>
    <gatha type="last">Payoge dukkaṭaṃ, vuṭṭhā-pite pācittiyaṃ siyā.</gatha>
    <hangnum nr="254"/>
    <gatha type="1"> Dutiyaṃ tatiyañceva, catutthaṃ pañcamampi ca;</gatha>
    <gatha type="last">Chaṭṭhañca sattamañceva, paṭhamena samaṃ mataṃ.</gatha>
    <hangnum nr="255"/>
    <gatha type="1"> Bhikkhunī vuṭṭhapetvāna, bhikkhuniṃ sahajīviniṃ;</gatha>
    <gatha type="last">Dvevassaṃ nānuggaṇhantī, ekaṃ pācittiyaṃ phuse.</gatha>
    <hangnum nr="256"/>
    <gatha type="1"> Navamaṃ dasamañceva, aṭṭhamena samaṃ mataṃ;</gatha>
    <gatha type="last">Dvīsu āpattibhedasmiṃ, nānattaṃ natthi kiñcipi.</gatha>
    <centered>Gabbhinīvaggo sattamo.</centered>
    <hangnum nr="257"/>
    <gatha type="1"> Kumārībhūtavaggassa, ādito pana pañcapi;</gatha>
    <gatha type="last">Samānā gabbhinīvagge, paṭhameneva sabbaso.</gatha>
    <hangnum nr="258"/>
    <gatha type="1"> ‘‘Alaṃ vuṭṭhāpitenā’’ti, vuccamānā hi khīyati;</gatha>
    <gatha type="last">Payoge dukkaṭaṃ, pacchā, hoti pācitti khīyite.</gatha>
    <hangnum nr="259"/>
    <gatha type="1"> Sattame  aṭṭhame ceva, ekaṃ pācittiyaṃ mataṃ;</gatha>
    <gatha type="last">Ādināva samānāni, navamādīni pañcapi.</gatha>
    <centered>Kumārībhūtavaggo aṭṭhamo.</centered>
    <hangnum nr="260"/>
    <gatha type="1"> Āpattiyo phuse dvepi, dhārentī chattupāhanaṃ;</gatha>
    <gatha type="last">Payoge dukkaṭaṃ vuttaṃ, hoti pācitti dhārite.</gatha>
    <hangnum nr="261"/>
    <gatha type="1"> Yānena pana yāyantī, dve kirāpattiyo phuse;</gatha>
    <gatha type="last">Payoge dukkaṭaṃ hoti, pācitti yadi yāyite.</gatha>
    <hangnum nr="262"/>
    <gatha type="1"> Dhārentiyā tu saṅghāṇiṃ, payoge dukkaṭaṃ siyā;</gatha>
    <gatha type="last">Dhārite pana pācitti, catutthepi ayaṃ nayo.</gatha>
    <hangnum nr="263"/>
    <gatha type="1"> Nhāyantī gandhavaṇṇena, payoge dukkaṭaṃ phuse;</gatha>
    <gatha type="last">Nhānassa pariyosāne, tassā pācittiyaṃ siyā.</gatha>
    <hangnum nr="264"/>
    <gatha type="1"> Chaṭṭhampi pañcameneva, samānaṃ sabbathā pana;</gatha>
    <gatha type="last">Sattame aṭṭhame ceva, navame dasamepi ca.</gatha>
    <hangnum nr="265"/>
    <gatha type="1"> Payoge dukkaṭaṃ vuttaṃ, pācittummaddite siyā;</gatha>
    <gatha type="last">Āpattīnaṃ vibhāgasmiṃ, natthi kāci visesatā.</gatha>
    <hangnum nr="266"/>
    <gatha type="1"> Anāpucchā tu bhikkhussa, purato yā nisīdati;</gatha>
    <gatha type="last">Payoge dukkaṭaṃ tassā, pācitti tu nisīdite.</gatha>
    <hangnum nr="267"/>
    <gatha type="1"> Anokāsakataṃ bhikkhuṃ, pañhaṃ pucchantiyā pana;</gatha>
    <gatha type="last">Payoge dukkaṭaṃ hoti, vuttā pācitti pucchite.</gatha>
    <hangnum nr="268"/>
    <gatha type="1"> Saṃkaccikaṃ vinā gāmaṃ, padasā pavisantiyā;</gatha>
    <gatha type="last">Paṭhameneva ārāma-vaggassa sadisaṃ vade.</gatha>
    <centered>Chattupāhanavaggo navamo.</centered>
    <centered>Pācittiyakathā.</centered>
    <hangnum nr="269"/>
    <gatha type="1"> Aṭṭhasu  duvidhāpatti, pāṭidesaniyesupi;</gatha>
    <gatha type="last">Viññāpetvā sace sappiṃ, ‘‘bhuñjissāmī’’ti gaṇhati.</gatha>
    <hangnum nr="270"/>
    <gatha type="1"> Tato  bhikkhuniyā tassā, hoti āpatti dukkaṭaṃ;</gatha>
    <gatha type="last">Ajjhohāresu sabbesu, pāṭidesaniyaṃ siyā.</gatha>
    <centered>Pāṭidesanīyakathā.</centered>
    <hangnum nr="271"/>
    <gatha type="1"> Imaṃ viditvā paramaṃ panuttaraṃ;</gatha>
    <gatha type="2">Niruttaraṃ atthavasena bhikkhu;</gatha>
    <gatha type="3">Sukhena paññattamahāsamuddaṃ;</gatha>
    <gatha type="last">Duruttaraṃ uttarateva dhīro.</gatha>
    <hangnum nr="272"/>
    <gatha type="1"> Yasmā tasmā asmiṃ yogaṃ;</gatha>
    <gatha type="2">Usmāyutto yutto kātuṃ;</gatha>
    <gatha type="3">Satto satto kaṅkhacchede;</gatha>
    <gatha type="last">Satthe satthe niccaṃ niccaṃ.</gatha>
    <centered>Bhikkhunīvibhaṅgo niṭṭhito.</centered>
    <subhead>Catuvipattikathā</subhead>
    <hangnum nr="273"/>
    <gatha type="1"> Kati āpattiyo sīla-vipattipaccayā pana;</gatha>
    <gatha type="last">Catassova siyuṃ sīla-vipattipaccayā pana.</gatha>
    <hangnum nr="274"/>
    <gatha type="1"> Jānaṃ pārājikaṃ dhammaṃ, sace chādeti bhikkhunī;</gatha>
    <gatha type="last">Cutā, thullaccayaṃ hoti, sace vematikā siyā.</gatha>
    <hangnum nr="275"/>
    <gatha type="1"> Pācitti bhikkhu saṅghādi-sesaṃ chādeti ce pana;</gatha>
    <gatha type="last">Attano pana duṭṭhullaṃ, chādento dukkaṭaṃ phuse.</gatha>
    <hangnum nr="276"/>
    <gatha type="1"> Āpattiyo  katācāra-vipattipaccayā pana;</gatha>
    <gatha type="last">Ekāyeva siyācāra-vipattipaccayā pana.</gatha>
    <hangnum nr="277"/>
    <gatha type="1"> Paṭicchādeti ācāra-vipattiṃ pana bhikkhu ce;</gatha>
    <gatha type="last">Ekamevassa bhikkhussa, hoti āpatti dukkaṭaṃ.</gatha>
    <hangnum nr="278"/>
    <gatha type="1"> Kati āpattiyo diṭṭhi-vipattipaccayā pana?</gatha>
    <gatha type="last">Dve panāpattiyo diṭṭhi-vipattipaccayā siyuṃ.</gatha>
    <hangnum nr="279"/>
    <gatha type="1"> Accajaṃ  pāpikaṃ diṭṭhiṃ, ñattiyā dukkaṭaṃ phuse;</gatha>
    <gatha type="last">Kammavācāya osāne, pācitti pariyāputā.</gatha>
    <hangnum nr="280"/>
    <gatha type="1"> Āpattiyo katājīva-vipattipaccayā pana?</gatha>
    <gatha type="last">Chaḷevāpajjatājīva-vipattipaccayā pana.</gatha>
    <hangnum nr="281"/>
    <gatha type="1"> Ājīvahetu pāpiccho, asantaṃ pana attani;</gatha>
    <gatha type="last">Manussuttaridhammaṃ tu, vadaṃ pārājikaṃ phuse.</gatha>
    <hangnum nr="282"/>
    <gatha type="1"> Sañcarittaṃ samāpanno, hoti saṅghādisesatā;</gatha>
    <gatha type="last">Pariyāyavacane ñāte, tassa thullaccayaṃ siyā.</gatha>
    <hangnum nr="283"/>
    <gatha type="1"> Paṇītabhojanaṃ vatvā, pācitti paribhuñjato;</gatha>
    <gatha type="last">Bhikkhunī tu sace hoti, pāṭidesaniyaṃ siyā.</gatha>
    <hangnum nr="284"/>
    <gatha type="1"> Ājīvahetu sūpaṃ vā, odanaṃ vā panattano;</gatha>
    <gatha type="last">Atthāya viññāpetvāna, dukkaṭaṃ paribhuñjato.</gatha>
    <centered>Catuvipattikathā.</centered>
    <subhead>Adhikaraṇapaccayakathā</subhead>
    <hangnum nr="285"/>
    <gatha type="1"> Vivādādhikaraṇamhā, kati āpattiyo siyuṃ?</gatha>
    <gatha type="last">Vivādādhikaraṇamhā, dve panāpattiyo siyuṃ.</gatha>
    <hangnum nr="286"/>
    <gatha type="1"> Pācitti  upasampannaṃ, hoti omasato pana;</gatha>
    <gatha type="last">Bhikkhussānupasampannaṃ, omasantassa dukkaṭaṃ.</gatha>
    <hangnum nr="287"/>
    <gatha type="1"> Anuvādādhikaraṇa-paccayāpattiyo kati?</gatha>
    <gatha type="last">Anuvādādhikaraṇa-paccayā tividhā siyuṃ.</gatha>
    <hangnum nr="288"/>
    <gatha type="1"> Anuddhaṃseti ce bhikkhuṃ, amūlantimavatthunā;</gatha>
    <gatha type="last">Saṅghādisesamāpatti-māpajjati, na saṃsayo.</gatha>
    <hangnum nr="289"/>
    <gatha type="1"> Tathā saṅghādisesena, anuddhaṃseti ce pana;</gatha>
    <gatha type="last">Pācitti, dukkaṭaṃ vuttaṃ, tathācāravipattiyā.</gatha>
    <hangnum nr="290"/>
    <gatha type="1"> Āpattipaccayā  vuttā, kati āpattiyo pana?</gatha>
    <gatha type="last">Āpattipaccayā vuttā, catassova mahesinā.</gatha>
    <hangnum nr="291"/>
    <gatha type="1"> Jānaṃ pārājikaṃ dhammaṃ, sace chādeti bhikkhunī;</gatha>
    <gatha type="last">Cutā, thullaccayaṃ hoti, sace vematikā siyā.</gatha>
    <hangnum nr="292"/>
    <gatha type="1"> Pācitti bhikkhu saṅghādi-sesaṃ chādeti ce pana;</gatha>
    <gatha type="last">Tathācāravipattiṃ tu, sace chādeti dukkaṭaṃ.</gatha>
    <hangnum nr="293"/>
    <gatha type="1"> Āpattiyo hi kiccādhi-karaṇapaccayā kati?</gatha>
    <gatha type="last">Pañceva honti kiccādhi-karaṇapaccayā pana.</gatha>
    <hangnum nr="294"/>
    <gatha type="1"> Samanubhāsanāyeva, ñattiyā dukkaṭaṃ phuse;</gatha>
    <gatha type="last">Samaṇī accajantīva, ukkhittassānuvattikā.</gatha>
    <hangnum nr="295"/>
    <gatha type="1"> Thullaccayaṃ dvayaṃ dvīhi, kammavācāhi sā phuse;</gatha>
    <gatha type="last">Kammavācāya osāne, tassā pārājikaṃ siyā.</gatha>
    <hangnum nr="296"/>
    <gatha type="1"> Samanubhāsanāyeva, bhedakassānuvattikā;</gatha>
    <gatha type="last">Na pariccajati taṃ laddhiṃ, hoti saṅghādisesatā.</gatha>
    <hangnum nr="297"/>
    <gatha type="1"> Samanubhāsanāyeva, pāpikāya ca diṭṭhiyā;</gatha>
    <gatha type="last">Yāvatatiyakaṃ tassā, pācittaccajatopi ca.</gatha>
    <centered>Adhikaraṇapaccayakathā.</centered>
    <subhead>Khandhakapucchākathā</subhead>
    <hangnum nr="298"/>
    <gatha type="1"> Khandhakesupi  āpatti-pabhedaṃ āgataṃ pana;</gatha>
    <gatha type="last">Pāṭavatthāya bhikkhūnaṃ, pavakkhāmi nibodhatha.</gatha>
    <hangnum nr="299"/>
    <gatha type="1"> Khandhake paṭhame tāva, kati āpattiyo siyuṃ?</gatha>
    <gatha type="last">Khandhake paṭhame tāva, dve panāpattiyo siyuṃ.</gatha>
    <hangnum nr="300"/>
    <gatha type="1"> Ūnavīsativassaṃ tu, karoto upasampadaṃ;</gatha>
    <gatha type="last">Hoti pācittiyaṃ tassa, sesesu pana dukkaṭaṃ.</gatha>
    <hangnum nr="301"/>
    <gatha type="1"> Kati  āpattiyo honti;</gatha>
    <gatha type="2">Khandhake tu uposathe?</gatha>
    <gatha type="3">Tisso āpattiyo honti;</gatha>
    <gatha type="last">Khandhake tu uposathe.</gatha>
    <hangnum nr="302"/>
    <gatha type="1"> ‘‘Nassantete vinassantu’’, iti bhedapurakkhakā;</gatha>
    <gatha type="last">Uposathassa karaṇe, thullaccayamudīritaṃ.</gatha>
    <hangnum nr="303"/>
    <gatha type="1"> Ukkhittakena saddhiṃ tu, karontassa uposathaṃ;</gatha>
    <gatha type="last">Hoti pācittiyaṃ tassa, sesesu pana dukkaṭaṃ.</gatha>
    <hangnum nr="304"/>
    <gatha type="1"> Kati āpattiyo vuttā, vada vassūpanāyike?</gatha>
    <gatha type="last">Ekāva dukkaṭāpatti, vuttā vassūpanāyike.</gatha>
    <hangnum nr="305"/>
    <gatha type="1"> Kati āpattiyo vuttā, khandhake tu pavāraṇe?</gatha>
    <gatha type="last">Tisso āpattiyo vuttā, uposathasamā matā.</gatha>
    <hangnum nr="306"/>
    <gatha type="1"> Kati āpattiyo vuttā, camme? Tissova dīpitā;</gatha>
    <gatha type="last">Mārentānaṃ tu pācitti, gahetvā vacchatariṃ pana.</gatha>
    <hangnum nr="307"/>
    <gatha type="1"> Aṅgajātaṃ chupantassa, rattena pana cetasā;</gatha>
    <gatha type="last">Tassa thullaccayaṃ vuttaṃ, sesesu pana dukkaṭaṃ.</gatha>
    <hangnum nr="308"/>
    <gatha type="1"> Kati āpattiyo vuttā, bhesajjakkhandhake pana?</gatha>
    <gatha type="last">Tisso āpattiyo vuttā, bhesajjakkhandhake pana.</gatha>
    <hangnum nr="309"/>
    <gatha type="1"> Samantā  dvaṅgule tattha, thullaccayamudīritaṃ;</gatha>
    <gatha type="last">Bhojjayāgūsu pācitti, sesesu pana dukkaṭaṃ.</gatha>
    <hangnum nr="310"/>
    <gatha type="1"> Kathine natthi āpatti, paññattaṃ kevalaṃ pana;</gatha>
    <gatha type="last">Kati cīvarasaṃyutte, vuttā āpattiyo pana?</gatha>
    <hangnum nr="311"/>
    <gatha type="1"> Tisso cīvarasaṃyutte, vuttā āpattiyo pana;</gatha>
    <gatha type="last">Kusavākamaye cīre, thullaccayamudīritaṃ.</gatha>
    <hangnum nr="312"/>
    <gatha type="1"> Sanissaggāva pācitti, atireke tu cīvare;</gatha>
    <gatha type="last">Sesesu dukkaṭaṃ vuttaṃ, buddhenādiccabandhunā.</gatha>
    <hangnum nr="313"/>
    <gatha type="1"> Campeyyake ca kosambe, kammasmiṃ pārivāsike;</gatha>
    <gatha type="last">Tathā samuccaye ekā, dukkaṭāpatti dīpitā.</gatha>
    <hangnum nr="314"/>
    <gatha type="1"> Kati  āpattiyo vuttā, samathakkhandhake pana?</gatha>
    <gatha type="last">Dveyevāpattiyo vuttā, samathakkhandhake pana.</gatha>
    <hangnum nr="315"/>
    <gatha type="1"> Chandassa dāyako bhikkhu, pācitti yadi khīyati;</gatha>
    <gatha type="last">Sesesu pana sabbattha, dukkaṭaṃ samudāhaṭaṃ.</gatha>
    <hangnum nr="316"/>
    <gatha type="1"> Kati khuddakavatthusmiṃ, vuttā āpattiyo pana?</gatha>
    <gatha type="last">Tisso khuddakavatthusmiṃ, vuttā āpattiyo pana.</gatha>
    <hangnum nr="317"/>
    <gatha type="1"> Attano aṅgajātaṃ tu, chindaṃ thullaccayaṃ phuse;</gatha>
    <gatha type="last">Romanthe hoti pācitti, sese āpatti dukkaṭaṃ.</gatha>
    <hangnum nr="318"/>
    <gatha type="1"> Tathā senāsanasmiṃ tu, tisso āpattiyo siyuṃ;</gatha>
    <gatha type="last">Vissajjane ca garuno, thullaccayamudīritaṃ.</gatha>
    <hangnum nr="319"/>
    <gatha type="1"> Nikkaḍḍhane ca pācitti, saṅghikamhā vihārato;</gatha>
    <gatha type="last">Sesesu pana sabbattha, dukkaṭaṃ samudāhaṭaṃ.</gatha>
    <hangnum nr="320"/>
    <gatha type="1"> Kati āpattiyo saṅgha-bhede vuttā mahesinā?</gatha>
    <gatha type="last">Dve panāpattiyo saṅgha-bhede vuttā mahesinā.</gatha>
    <hangnum nr="321"/>
    <gatha type="1"> Bhedānuvattakānaṃ  tu, thullaccayamudīritaṃ;</gatha>
    <gatha type="last">Gaṇabhoge tu bhikkhūnaṃ, pācitti paridīpitā.</gatha>
    <hangnum nr="322"/>
    <gatha type="1"> Khandhake vattasaṃyutte, kati āpattiyo matā?</gatha>
    <gatha type="last">Khandhake vattasaṃyutte, dukkaṭāpattiyeva sā.</gatha>
    <hangnum nr="323"/>
    <gatha type="1"> Ṭhapane pātimokkhassa, tathā ekāva dīpitā;</gatha>
    <gatha type="last">Bhikkhunikkhandhake cāpi, kati āpattiyo matā?</gatha>
    <hangnum nr="324"/>
    <gatha type="1"> Bhikkhunikkhandhake cāpi, dve panāpattiyo matā;</gatha>
    <gatha type="last">Apavāraṇāya pācitti, sesesu pana dukkaṭaṃ.</gatha>
    <centered>Khandhakapucchākathā niṭṭhitā.</centered>
    <subhead>Samuṭṭhānasīsakathā</subhead>
    <hangnum nr="325"/>
    <gatha type="1"> Vibhaṅgesu  pana dvīsu, paññattāni mahesinā;</gatha>
    <gatha type="last">Yāni pārājikādīni, uddisanti uposathe.</gatha>
    <hangnum nr="326"/>
    <gatha type="1"> Tesaṃ dāni pavakkhāmi, samuṭṭhānamito paraṃ;</gatha>
    <gatha type="last">Pāṭavatthāya bhikkhūnaṃ, taṃ suṇātha samāhitā.</gatha>
    <hangnum nr="327"/>
    <gatha type="1"> Kāyo ca vācāpi ca kāyavācā;</gatha>
    <gatha type="2">Tāneva cittena yutāni tīṇi;</gatha>
    <gatha type="3">Ekaṅgikaṃ dvaṅgitivaṅgikanti;</gatha>
    <gatha type="last">Chadhā samuṭṭhānavidhiṃ vadanti.</gatha>
    <hangnum nr="328"/>
    <gatha type="1"> Tesu ekena vā dvīhi, tīhi vātha catūhi vā;</gatha>
    <gatha type="last">Chahi vāpattiyo nānā-samuṭṭhānehi jāyare.</gatha>
    <hangnum nr="329"/>
    <gatha type="1"> Tattha pañcasamuṭṭhānā, kā cāpatti na vijjati;</gatha>
    <gatha type="last">Hoti ekasamuṭṭhānā, pacchimeheva tīhipi.</gatha>
    <hangnum nr="330"/>
    <gatha type="1"> Tatheva  dvisamuṭṭhānā, kāyato kāyacittato;</gatha>
    <gatha type="last">Vācato vācacittamhā, tatiyacchaṭṭhatopi ca.</gatha>
    <hangnum nr="331"/>
    <gatha type="1"> Catutthacchaṭṭhato ceva, pañcamacchaṭṭhatopi ca;</gatha>
    <gatha type="last">Jāyate pañcadhāvesā, samuṭṭhāti na aññato.</gatha>
    <hangnum nr="332"/>
    <gatha type="1"> Tisamuṭṭhānikā nāma, paṭhamehi ca tīhipi;</gatha>
    <gatha type="last">Pacchimehi ca tīheva, samuṭṭhāti na aññato.</gatha>
    <hangnum nr="333"/>
    <gatha type="1"> Paṭhamā tatiyā ceva, catutthacchaṭṭhatopi ca;</gatha>
    <gatha type="last">Dutiyā tatiyā ceva, pañcamacchaṭṭhatopi ca.</gatha>
    <hangnum nr="334"/>
    <gatha type="1"> Dvidhā catusamuṭṭhānā, jāyate na panaññato;</gatha>
    <gatha type="last">Ekadhā chasamuṭṭhānā, samuṭṭhāti chaheva hi.</gatha>
    <paragraph>Āha ca –</paragraph>
    <hangnum nr="335"/>
    <gatha type="1"> ‘‘Tidhā ekasamuṭṭhānā, pañcadhā dvisamuṭṭhitā;</gatha>
    <gatha type="last">Dvidhā ticaturo ṭhānā, ekadhā chasamuṭṭhitā’’.</gatha>
    <hangnum nr="336"/>
    <gatha type="1"> Teraseva  ca nāmāni, samuṭṭhānavisesato;</gatha>
    <gatha type="last">Labhantāpattiyo sabbā, tāni vakkhāmito paraṃ.</gatha>
    <hangnum nr="337"/>
    <gatha type="1"> Paṭhamantimavatthuñca, dutiyaṃ sañcarittakaṃ;</gatha>
    <gatha type="last">Samanubhāsanañceva, kathineḷakalomakaṃ.</gatha>
    <hangnum nr="338"/>
    <gatha type="1"> Padasodhammamaddhānaṃ, theyyasatthañca desanā;</gatha>
    <gatha type="last">Bhūtārocanakañceva, corivuṭṭhāpanampi ca.</gatha>
    <hangnum nr="339"/>
    <gatha type="1"> Ananuññātakañcāti, sīsānetāni terasa;</gatha>
    <gatha type="last">Terasete samuṭṭhāna-nayā viññūhi cintitā.</gatha>
    <hangnum nr="340"/>
    <gatha type="1"> Tattha yā tu catutthena, samuṭṭhānena jāyate;</gatha>
    <gatha type="last">Ādipārājikuṭṭhānā, ayanti paridīpitā.</gatha>
    <hangnum nr="341"/>
    <gatha type="1"> Sacittakehi  tīheva, samuṭṭhānehi yā pana;</gatha>
    <gatha type="last">Jāyate sā panuddiṭṭhā, adinnādānapubbakā.</gatha>
    <hangnum nr="342"/>
    <gatha type="1"> Samuṭṭhānehi yāpatti, jātucchahipi jāyate;</gatha>
    <gatha type="last">Sañcarittasamuṭṭhānā, nāmāti paridīpitā.</gatha>
    <hangnum nr="343"/>
    <gatha type="1"> Chaṭṭheneva samuṭṭhāti, samuṭṭhānena yā pana;</gatha>
    <gatha type="last">Samuṭṭhānavasenāyaṃ, vuttā samanubhāsanā.</gatha>
    <hangnum nr="344"/>
    <gatha type="1"> Tatiyacchaṭṭhatoyeva, samuṭṭhāti hi yā pana;</gatha>
    <gatha type="last">Samuṭṭhānavasenāyaṃ, kathinupapadā matā.</gatha>
    <hangnum nr="345"/>
    <gatha type="1"> Jāyate yā panāpatti, kāyato kāyacittato;</gatha>
    <gatha type="last">Ayameḷakalomādi-samuṭṭhānāti dīpitā.</gatha>
    <hangnum nr="346"/>
    <gatha type="1"> Jāyate yā panāpatti, vācato vācacittato;</gatha>
    <gatha type="last">Ayaṃ tu padasodhamma-samuṭṭhānāti vuccati.</gatha>
    <hangnum nr="347"/>
    <gatha type="1"> Kāyato kāyavācamhā, catutthacchaṭṭhatopi ca;</gatha>
    <gatha type="last">Jāyate sā panaddhāna-samuṭṭhānāti sūcitā.</gatha>
    <hangnum nr="348"/>
    <gatha type="1"> Catutthacchaṭṭhatoyeva, samuṭṭhāti hi yā pana;</gatha>
    <gatha type="last">Theyyasatthasamuṭṭhānā, ayanti paridīpitā.</gatha>
    <hangnum nr="349"/>
    <gatha type="1"> Pañcameneva yā cettha, samuṭṭhānena jāyate;</gatha>
    <gatha type="last">Samuṭṭhānavasenāyaṃ, dhammadesanasaññitā.</gatha>
    <hangnum nr="350"/>
    <gatha type="1"> Acittakehi  tīheva, samuṭṭhānehi yā siyā;</gatha>
    <gatha type="last">Samuṭṭhānavasenāyaṃ, bhūtārocanapubbakā.</gatha>
    <hangnum nr="351"/>
    <gatha type="1"> Pañcamacchaṭṭhatoyeva, yā samuṭṭhānato siyā;</gatha>
    <gatha type="last">Ayaṃ tu paṭhitā cori-vuṭṭhāpanasamuṭṭhitā.</gatha>
    <hangnum nr="352"/>
    <gatha type="1"> Dutiyā tatiyamhā ca, pañcamacchaṭṭhatopi yā;</gatha>
    <gatha type="last">Jāyate ananuññāta-samuṭṭhānā ayaṃ siyā.</gatha>
    <hangnum nr="353"/>
    <gatha type="1"> Paṭhamaṃ dutiyaṃ tattha, catutthaṃ navamampi ca;</gatha>
    <gatha type="last">Dasamaṃ dvādasamañcāti, samuṭṭhānaṃ sacittakaṃ.</gatha>
    <hangnum nr="354"/>
    <gatha type="1"> Ekekasmiṃ  samuṭṭhāne, sadisā idha dissare;</gatha>
    <gatha type="last">Sukkañca kāyasaṃsaggo, paṭhamāniyatopi ca.</gatha>
    <hangnum nr="355"/>
    <gatha type="1"> Pubbupaparipāko ca, raho bhikkhuniyā saha;</gatha>
    <gatha type="last">Sabhojane, raho dve ca, aṅgulī, udake hasaṃ.</gatha>
    <hangnum nr="356"/>
    <gatha type="1"> Pahāre, uggire ceva, tepaññāsā ca sekhiyā;</gatha>
    <gatha type="last">Adhakkhakubbhajāṇuñca, gāmantaramavassutā.</gatha>
    <hangnum nr="357"/>
    <gatha type="1"> Talamaṭṭhudasuddhi ca, vassaṃvuṭṭhā tatheva ca;</gatha>
    <gatha type="last">Ovādāya na gacchantī, nānubandhe pavattiniṃ.</gatha>
    <hangnum nr="358"/>
    <gatha type="1"> Pañcasattati niddiṭṭhā, kāyacittasamuṭṭhitā;</gatha>
    <gatha type="last">Ime ekasamuṭṭhānā, methunena samā matā.</gatha>
    <centered>Paṭhamapārājikasamuṭṭhānaṃ.</centered>
    <hangnum nr="359"/>
    <gatha type="1"> Viggahaṃ, uttariñceva, duṭṭhullaṃ, attakāmatā;</gatha>
    <gatha type="last">Duṭṭhadosā duve ceva, dutiyāniyatopi ca.</gatha>
    <hangnum nr="360"/>
    <gatha type="1"> Acchindanañca pariṇāmo, musā, omasapesuṇā;</gatha>
    <gatha type="last">Duṭṭhullārocanañceva, pathavīkhaṇanampi ca.</gatha>
    <hangnum nr="361"/>
    <gatha type="1"> Bhūtagāmaññavādo ca, ujjhāpanakameva ca;</gatha>
    <gatha type="last">Nikkaḍḍho, siñcanañceva, tathā āmisahetu ca.</gatha>
    <hangnum nr="362"/>
    <gatha type="1"> Bhuttāviṃ, ehanādariṃ, bhiṃsāpanakameva ca;</gatha>
    <gatha type="last">Apanidheyya, sañcicca, pāṇaṃ, sappāṇakampi ca.</gatha>
    <hangnum nr="363"/>
    <gatha type="1"> Ukkoṭanaṃ =00 tathā ūno, saṃvāso, nāsanena ca;</gatha>
    <gatha type="last">Sahadhammikaṃ, vilekhāya, mohanāmūlakena ca.</gatha>
    <hangnum nr="364"/>
    <gatha type="1"> Kukkuccaṃ, khīyanaṃ datvā, pariṇāmeyya puggale;</gatha>
    <gatha type="last">Kiṃ te, akālaṃ, acchinde, duggahā, nirayena vā.</gatha>
    <hangnum nr="365"/>
    <gatha type="1"> Gaṇassa  ca vibhaṅgañca, dubbalāsā tatheva ca;</gatha>
    <gatha type="last">Dhammikaṃ kathinuddhāraṃ, sañciccāphāsumeva ca.</gatha>
    <hangnum nr="366"/>
    <gatha type="1"> Sayaṃ upassayaṃ datvā, akkoseyya ca caṇḍikā;</gatha>
    <gatha type="last">Kulamaccharinī assa, gabbhiniṃ vuṭṭhapeyya ca.</gatha>
    <hangnum nr="367"/>
    <gatha type="1"> Pāyantiṃ, dve ca vassāni, saṅghenāsammatampi ca;</gatha>
    <gatha type="last">Tisso gihigatā vuttā, tissoyeva kumārikā.</gatha>
    <hangnum nr="368"/>
    <gatha type="1"> Ūnadvādasavassā dve, tathālaṃ tāva teti ca;</gatha>
    <gatha type="last">Sokāvassā tathā pāri-vāsikacchandadānato.</gatha>
    <hangnum nr="369"/>
    <gatha type="1"> Anuvassaṃ duve cāti, sikkhā ekūnasattati;</gatha>
    <gatha type="last">Adinnādānatulyattā, tisamuṭṭhānikā katā.</gatha>
    <centered>Dutiyapārājikasamuṭṭhānaṃ.</centered>
    <hangnum nr="370"/>
    <gatha type="1"> Sañcarikuṭimahallakaṃ, dhovāpanañca paṭiggaho;</gatha>
    <gatha type="last">Cīvarassa ca viññatti, gahaṇañca taduttariṃ.</gatha>
    <hangnum nr="371"/>
    <gatha type="1"> Upakkhaṭadvayañceva, tathā dūtena cīvaraṃ;</gatha>
    <gatha type="last">Kosiyaṃ, suddhakāḷānaṃ, dvebhāgādānameva ca.</gatha>
    <hangnum nr="372"/>
    <gatha type="1"> Chabbassāni, purāṇassa, lomadhovāpanampi ca;</gatha>
    <gatha type="last">Rūpiyassa paṭiggāho, ubho nānappakārakā.</gatha>
    <hangnum nr="373"/>
    <gatha type="1"> Ūnabandhanapatto ca, vassasāṭikasuttakaṃ;</gatha>
    <gatha type="last">Vikappāpajjanaṃ, yāva, dvāra, dānañca sibbanaṃ.</gatha>
    <hangnum nr="374"/>
    <gatha type="1"> Pūvehi, paccayo jotiṃ, ratanaṃ, sūci, mañcakaṃ;</gatha>
    <gatha type="last">Tūlaṃ, nisīdanaṃ, kaṇḍu, vassikā, sugatassa ca.</gatha>
    <hangnum nr="375"/>
    <gatha type="1"> Aññaviññattisikkhā ca, aññacetāpanampi ca;</gatha>
    <gatha type="last">Saṅghikena duve vuttā, dve mahājanikena ca.</gatha>
    <hangnum nr="376"/>
    <gatha type="1"> Tathā  =01 puggalikenekaṃ, garupāvuraṇaṃ lahuṃ;</gatha>
    <gatha type="last">Dve vighāsodasāṭī ca, tathā samaṇacīvaraṃ.</gatha>
    <hangnum nr="377"/>
    <gatha type="1"> Iti ekūnapaṇṇāsa, dhammā dukkhantadassinā;</gatha>
    <gatha type="last">Chasamuṭṭhānikā ete, sañcarittasamā katā.</gatha>
    <centered>Sañcarittasamuṭṭhānaṃ.</centered>
    <hangnum nr="378"/>
    <gatha type="1"> Saṅghabhedo ca bhedānu-vattadubbacadūsakā;</gatha>
    <gatha type="last">Duṭṭhullacchādanaṃ, diṭṭhi, chanda, ujjagghikā duve.</gatha>
    <hangnum nr="379"/>
    <gatha type="1"> Appasaddā duve vuttā, tathā na byāhareti ca;</gatha>
    <gatha type="last">Chamā, nīcāsane, ṭhānaṃ, pacchato, uppathena ca.</gatha>
    <hangnum nr="380"/>
    <gatha type="1"> Vajjacchādānuvattā ca, gahaṇaṃ, osāreyya ca;</gatha>
    <gatha type="last">Paccakkhāmīti sikkhā ca, tathā kismiñcideva ca.</gatha>
    <hangnum nr="381"/>
    <gatha type="1"> Saṃsaṭṭhā dve, vadhitvā ca, visibbetvā ca dukkhitaṃ;</gatha>
    <gatha type="last">Punadeva ca saṃsaṭṭhā, neva vūpasameyya ca.</gatha>
    <hangnum nr="382"/>
    <gatha type="1"> Jānaṃ sabhikkhukārāmaṃ, tatheva na pavāraye;</gatha>
    <gatha type="last">Tathā anvaddhamāsañca, sahajīviniyo duve.</gatha>
    <hangnum nr="383"/>
    <gatha type="1"> Sace me cīvaraṃ ayye, anubandhissasīti ca;</gatha>
    <gatha type="last">Sattatiṃsa ime dhammā, sambuddhena pakāsitā.</gatha>
    <hangnum nr="384"/>
    <gatha type="1"> Sabbe ete samuṭṭhānā, kāyavācādito siyuṃ;</gatha>
    <gatha type="last">Samāsamasameneva, katā samanubhāsanā.</gatha>
    <centered>Samanubhāsanasamuṭṭhānaṃ.</centered>
    <hangnum nr="385"/>
    <gatha type="1"> Kathināni ca tīṇādi, patto, bhesajjameva ca;</gatha>
    <gatha type="last">Accekampi ca sāsaṅkaṃ, pakkamantadvayampi ca.</gatha>
    <hangnum nr="386"/>
    <gatha type="1"> Tathā  upassayaṃ gantvā, bhojanañca paramparaṃ;</gatha>
    <gatha type="last">Anatirittaṃ sabhatto, vikappetvā tatheva ca.</gatha>
    <hangnum nr="387"/>
    <gatha type="1"> Rañño, vikāle, vosāsā-raññakussayavādikā;</gatha>
    <gatha type="last">Pattasannicayañceva, pure, pacchā, vikālake.</gatha>
    <hangnum nr="388"/>
    <gatha type="1"> Pañcāhikaṃ =02, saṅkamaniṃ, tathā āvasathadvayaṃ;</gatha>
    <gatha type="last">Pasākhe, āsane cāti, ekūnatiṃsime pana.</gatha>
    <hangnum nr="389"/>
    <gatha type="1"> Dvisamuṭṭhānikā dhammā, niddiṭṭhā kāyavācato;</gatha>
    <gatha type="last">Kāyavācādito ceva, sabbe kathinasambhavā.</gatha>
    <centered>Kathinasamuṭṭhānaṃ.</centered>
    <hangnum nr="390"/>
    <gatha type="1"> Dve seyyāhaccapādo ca, piṇḍañca gaṇabhojanaṃ;</gatha>
    <gatha type="last">Vikāle, sannidhiñceva, dantaponamacelakaṃ.</gatha>
    <hangnum nr="391"/>
    <gatha type="1"> Uyyuttañca vasuyyodhiṃ, surā, orena nhāyanaṃ;</gatha>
    <gatha type="last">Dubbaṇṇakaraṇañceva, pāṭidesaniyadvayaṃ.</gatha>
    <hangnum nr="392"/>
    <gatha type="1"> Lasuṇaṃ, upatiṭṭheyya, naccadassanameva ca;</gatha>
    <gatha type="last">Naggaṃ, attharaṇaṃ, mañce, antoraṭṭhe, tathā bahi.</gatha>
    <hangnum nr="393"/>
    <gatha type="1"> Antovassamagārañca, āsandiṃ, suttakantanaṃ;</gatha>
    <gatha type="last">Veyyāvaccaṃ, sahatthā ca, āvāse ca abhikkhuke.</gatha>
    <hangnum nr="394"/>
    <gatha type="1"> Chattaṃ, yānañca saṅghāṇiṃ, alaṅkāraṃ, gandhavāsitaṃ;</gatha>
    <gatha type="last">Bhikkhunī, sikkhamānā ca, sāmaṇerī, gihīniyā.</gatha>
    <hangnum nr="395"/>
    <gatha type="1"> Tathā saṃkaccikā cāti, tecattālīsime pana;</gatha>
    <gatha type="last">Sabbe eḷakalomena, dvisamuṭṭhānikā samā.</gatha>
    <centered>Eḷakalomasamuṭṭhānaṃ.</centered>
    <hangnum nr="396"/>
    <gatha type="1"> Aññatrāsammato  ceva, tathā atthaṅgatena ca;</gatha>
    <gatha type="last">Tiracchānavijjā dve vuttā, anokāsakatampi ca.</gatha>
    <hangnum nr="397"/>
    <gatha type="1"> Sabbe cha panime dhammā, vācato vācacittato;</gatha>
    <gatha type="last">Dvisamuṭṭhānikā honti, padasodhammatulyatā.</gatha>
    <centered>Padasodhammasamuṭṭhānaṃ.</centered>
    <hangnum nr="398"/>
    <gatha type="1"> Ekaṃ nāvaṃ, paṇītañca, saṃvidhānañca saṃhare;</gatha>
    <gatha type="last">Dhaññaṃ, nimantitā ceva, pāṭidesaniyaṭṭhakaṃ.</gatha>
    <hangnum nr="399"/>
    <gatha type="1"> Etā =03 catusamuṭṭhānā, sikkhā cuddasa honti hi;</gatha>
    <gatha type="last">Paññattā buddhaseṭṭhena, addhānena samā matā.</gatha>
    <centered>Addhānasamuṭṭhānaṃ.</centered>
    <hangnum nr="400"/>
    <gatha type="1"> Sutiṃ, sūpādiviññattiṃ, andhakāre tatheva ca;</gatha>
    <gatha type="last">Paṭicchanne ca okāse, byūhe cāti ime chapi.</gatha>
    <hangnum nr="401"/>
    <gatha type="1"> Sabbe tu dvisamuṭṭhānā, catutthacchaṭṭhato siyuṃ;</gatha>
    <gatha type="last">Theyyasatthasamuṭṭhānā, desitādiccabandhunā.</gatha>
    <centered>Theyyasatthasamuṭṭhānaṃ.</centered>
    <hangnum nr="402"/>
    <gatha type="1"> Chatta, daṇḍakarassāpi, satthāvudhakarassapi;</gatha>
    <gatha type="last">Pādukūpāhanā, yānaṃ, seyyā, pallatthikāya ca.</gatha>
    <hangnum nr="403"/>
    <gatha type="1"> Veṭhitoguṇṭhito cāti, ekādasa nidassitā;</gatha>
    <gatha type="last">Sabbe ekasamuṭṭhānā, dhammadesanasaññitā.</gatha>
    <centered>Dhammadesanasamuṭṭhānaṃ.</centered>
    <hangnum nr="404"/>
    <gatha type="1"> Bhūtārocanakañceva , corivuṭṭhāpanampi ca;</gatha>
    <gatha type="last">Ananuññātamattañhi, asambhinnamidaṃ tayaṃ.</gatha>
    <centered>Samuṭṭhānasīsakathā niṭṭhitā.</centered>
    <subhead>Ekuttaranayakathā</subhead>
    <hangnum nr="405"/>
    <gatha type="1"> Kati āpattiyo honti, samuṭṭhānena ādinā?</gatha>
    <gatha type="last">Pañca āpattiyo honti, kuṭiṃ saṃyācikāya tu.</gatha>
    <hangnum nr="406"/>
    <gatha type="1"> Karoto pana tissova, payoge dukkaṭādayo;</gatha>
    <gatha type="last">Vikāle pana pācitti, tathā aññātihatthato.</gatha>
    <hangnum nr="407"/>
    <gatha type="1"> Gahetvā bhuñjato vuttaṃ, pāṭidesaniyampi ca;</gatha>
    <gatha type="last">Pañcimāpattiyo honti, samuṭṭhānena ādinā.</gatha>
    <hangnum nr="408"/>
    <gatha type="1"> Kati =04 āpattiyo honti, dutiyena tuvaṃ bhaṇa?</gatha>
    <gatha type="last">Āpattiyo catassova, hontīti paridīpaye.</gatha>
    <hangnum nr="409"/>
    <gatha type="1"> ‘‘Kuṭiṃ mama karothā’’ti, samādisati bhikkhu ce;</gatha>
    <gatha type="last">Karonti ce kuṭiṃ tassa, vipannaṃ sabbathā pana.</gatha>
    <hangnum nr="410"/>
    <gatha type="1"> Tisso purimaniddiṭṭhā, payoge dukkaṭādayo;</gatha>
    <gatha type="last">Padasodhammamūlena, catassova bhavantimā.</gatha>
    <hangnum nr="411"/>
    <gatha type="1"> Tatiyena kati jāyanti, samuṭṭhānena me bhaṇa?</gatha>
    <gatha type="last">Tatiyena tuvaṃ brūmi, pañcadhāpattiyo siyuṃ.</gatha>
    <hangnum nr="412"/>
    <gatha type="1"> Bhikkhu saṃvidahitvāna;</gatha>
    <gatha type="2">Karoti ca kuṭiṃ sace;</gatha>
    <gatha type="3">Tisso āpattiyo honti;</gatha>
    <gatha type="last">Payoge dukkaṭādayo.</gatha>
    <hangnum nr="413"/>
    <gatha type="1"> Paṇītabhojanaṃ  vatvā, hoti pācitti bhuñjato;</gatha>
    <gatha type="last">Bhikkhuniṃ na nivāretvā, pāṭidesaniyaṃ siyā.</gatha>
    <hangnum nr="414"/>
    <gatha type="1"> Siyuṃ kati catutthena, samuṭṭhānena me bhaṇa?</gatha>
    <gatha type="last">Chaḷevāpattiyo honti, methunaṃ yadi sevati.</gatha>
    <hangnum nr="415"/>
    <gatha type="1"> Hoti pārājikaṃ tassa, kuṭiṃ saṃyācikāya tu;</gatha>
    <gatha type="last">Karoto pana tissova, payoge dukkaṭādayo.</gatha>
    <hangnum nr="416"/>
    <gatha type="1"> Vikāle pana pācitti, tathā aññātihatthato;</gatha>
    <gatha type="last">Gahetvā bhuñjato vuttaṃ, pāṭidesaniyampi ca.</gatha>
    <hangnum nr="417"/>
    <gatha type="1"> Kati āpattiyo honti, pañcamena? Cha honti hi;</gatha>
    <gatha type="last">Manussuttaridhammaṃ tu, vadaṃ pārājikaṃ phuse.</gatha>
    <hangnum nr="418"/>
    <gatha type="1"> ‘‘Kuṭiṃ mama karothā’’ti;</gatha>
    <gatha type="2">Samādisati bhikkhu ce;</gatha>
    <gatha type="3">Karonti ce kuṭiṃ tisso;</gatha>
    <gatha type="last">Honti tā dukkaṭādayo.</gatha>
    <hangnum nr="419"/>
    <gatha type="1"> Vāceti padaso dhammaṃ, hoti pācitti bhikkhuno;</gatha>
    <gatha type="last">Davakamyatā vadantassa, tassa dubbhāsitaṃ siyā.</gatha>
    <hangnum nr="420"/>
    <gatha type="1"> Samuṭṭhānena =05 chaṭṭhena, kati āpattiyo siyuṃ?</gatha>
    <gatha type="last">Cha ca saṃvidahitvāna, bhaṇḍaṃ harati ce cuto.</gatha>
    <hangnum nr="421"/>
    <gatha type="1"> ‘‘Kuṭiṃ mama karothā’’ti;</gatha>
    <gatha type="2">Samādisati bhikkhu ce;</gatha>
    <gatha type="3">Karonti ce kuṭiṃ tisso;</gatha>
    <gatha type="last">Honti tā dukkaṭādayo.</gatha>
    <hangnum nr="422"/>
    <gatha type="1"> Paṇītabhojanaṃ vatvā, hoti pācitti bhuñjato;</gatha>
    <gatha type="last">Bhikkhuniṃ na nivāretvā, pāṭidesaniyaṃ siyā.</gatha>
    <hangnum nr="423"/>
    <gatha type="1"> Idha  yo vimatūparamaṃ paramaṃ;</gatha>
    <gatha type="2">Imamuttaramuttarati;</gatha>
    <gatha type="3">Vinayaṃ sunayaṃ sunayena yuto;</gatha>
    <gatha type="last">Sa ca duttaramuttaramuttarati.</gatha>
    <centered>Āpattisamuṭṭhānakathā.</centered>
    <hangnum nr="424"/>
    <gatha type="1"> Ito paraṃ pavakkhāmi, paramekuttaraṃ nayaṃ;</gatha>
    <gatha type="last">Avikkhittena cittena, taṃ suṇātha samāhitā.</gatha>
    <hangnum nr="425"/>
    <gatha type="1"> Ke āpattikarā dhammā, anāpattikarāpi ke?</gatha>
    <gatha type="last">Kā panāpattiyo nāma, lahukā garukāpi kā?</gatha>
    <hangnum nr="426"/>
    <gatha type="1"> Sāvasesā ca kāpatti, kā nāmānavasesakā?</gatha>
    <gatha type="last">Duṭṭhullā nāma kāpatti, aduṭṭhullāpi nāma kā?</gatha>
    <hangnum nr="427"/>
    <gatha type="1"> Niyatā nāma kāpatti, kā panāniyatāpi ca?</gatha>
    <gatha type="last">Desanāgāminī kā ca, kā cādesanagāminī?</gatha>
    <hangnum nr="428"/>
    <gatha type="1"> Samuṭṭhānāni āpatti-karā dhammāti dīpitā;</gatha>
    <gatha type="last">Anāpattikarā dhammā, samathā satta dassitā.</gatha>
    <hangnum nr="429"/>
    <gatha type="1"> Pārājikādayo satta-vidhā āpattiyo siyuṃ;</gatha>
    <gatha type="last">Lahukā tattha pañceva, honti thullaccayādayo.</gatha>
    <hangnum nr="430"/>
    <gatha type="1"> Pārājikaṃ ṭhapetvāna, sāvasesāvasesakā;</gatha>
    <gatha type="last">Ekā pārājikāpatti, matā anavasesakā.</gatha>
    <hangnum nr="431"/>
    <gatha type="1"> ‘‘Duṭṭhullā’’ti =06 ca niddiṭṭhā, duvidhāpattiādito;</gatha>
    <gatha type="last">Sesā pañcavidhāpatti, ‘‘aduṭṭhullā’’ti dīpitā.</gatha>
    <hangnum nr="432"/>
    <gatha type="1"> Pañcānantariyasaṃyuttā, niyatāniyatetarā;</gatha>
    <gatha type="last">Desanāgāminī pañca, dve panādesagāmikā.</gatha>
    <centered>Ekakakathā.</centered>
    <hangnum nr="433"/>
    <gatha type="1"> Abhabbāpattiko  ko ca, bhabbāpattikapuggalo?</gatha>
    <gatha type="last">Upasampadakammaṃ tu, satthunā kassa vāritaṃ?</gatha>
    <hangnum nr="434"/>
    <gatha type="1"> Āpattimāpajjituṃ dveva loke;</gatha>
    <gatha type="2">Buddhā ca paccekabuddhā abhabbā;</gatha>
    <gatha type="3">Āpattimāpajjituṃ dveva loke;</gatha>
    <gatha type="last">Bhikkhū ca bhabbā atha bhikkhunī ca.</gatha>
    <hangnum nr="435"/>
    <gatha type="1"> Addhavihīno aṅgavihīno;</gatha>
    <gatha type="2">Vatthuvipanno dukkaṭakārī;</gatha>
    <gatha type="3">No paripuṇṇo yācati yo no;</gatha>
    <gatha type="last">Tassupasampadā paṭisiddhā.</gatha>
    <hangnum nr="436"/>
    <gatha type="1"> Atthāpatti have laddha-samāpattissa bhikkhuno;</gatha>
    <gatha type="last">Atthāpatti hi no laddha-samāpattissa dīpitā.</gatha>
    <hangnum nr="437"/>
    <gatha type="1"> Bhūtassārocanaṃ laddha-samāpattissa niddise;</gatha>
    <gatha type="last">Abhūtārocanāpatti, asamāpattilābhino.</gatha>
    <hangnum nr="438"/>
    <gatha type="1"> Atthi saddhammasaṃyuttā, asaddhammayutāpi ca;</gatha>
    <gatha type="last">Saparikkhārasaṃyuttā, parasantakasaṃyutā.</gatha>
    <hangnum nr="439"/>
    <gatha type="1"> Padasodhammamūlādī, saddhammapaṭisaṃyutā;</gatha>
    <gatha type="last">Duṭṭhullavācasaṃyuttā, asaddhammayutā siyā.</gatha>
    <hangnum nr="440"/>
    <gatha type="1"> Atirekadasāhaṃ tu, ṭhapane cīvarādino;</gatha>
    <gatha type="last">Anissajjitvā bhoge ca, saparikkhārasaṃyutā.</gatha>
    <hangnum nr="441"/>
    <gatha type="1"> Saṅghassa mañcapīṭhādiṃ, ajjhokāsattharepi ca;</gatha>
    <gatha type="last">Anāpucchāva gamane, parasantakasaṃyutā.</gatha>
    <hangnum nr="442"/>
    <gatha type="1"> Kathañhi =07 bhaṇato saccaṃ, garukaṃ hoti bhikkhuno?</gatha>
    <gatha type="last">Kathaṃ musā bhaṇantassa, lahukāpatti jāyate?</gatha>
    <hangnum nr="443"/>
    <gatha type="1"> ‘‘Sikharaṇī’’ti  saccaṃ tu, bhaṇato garukaṃ siyā;</gatha>
    <gatha type="last">Sampajānamusāvāde, pācitti lahukā bhave.</gatha>
    <hangnum nr="444"/>
    <gatha type="1"> Kathaṃ musā bhaṇantassa, garukaṃ hoti bhikkhuno?</gatha>
    <gatha type="last">Kathañca bhaṇato saccaṃ, āpatti lahukā siyā?</gatha>
    <hangnum nr="445"/>
    <gatha type="1"> Abhūtārocane tassa, garukāpatti dīpitā;</gatha>
    <gatha type="last">Bhūtassārocane saccaṃ, vadato lahukā siyā.</gatha>
    <hangnum nr="446"/>
    <gatha type="1"> Kathaṃ bhūmigato dosaṃ, na vehāsagato phuse?</gatha>
    <gatha type="last">Kathaṃ vehāsago dosaṃ, na ca bhūmigato phuse?</gatha>
    <hangnum nr="447"/>
    <gatha type="1"> Saṅghakammaṃ vikopetuṃ, hatthapāsaṃ jahaṃ phuse;</gatha>
    <gatha type="last">Kesamattampi ākāse, tiṭṭhato natthi vajjatā.</gatha>
    <hangnum nr="448"/>
    <gatha type="1"> Āhaccapādakaṃ mañcaṃ, vehāsakuṭiyūpari;</gatha>
    <gatha type="last">Pīṭhaṃ vābhinisīdanto, āpajjati na bhūmito.</gatha>
    <hangnum nr="449"/>
    <gatha type="1"> Pavisanto kathaṃ bhikkhu, āpajjati, na nikkhamaṃ?</gatha>
    <gatha type="last">Pavisanto kathaṃ bhikkhu, pavisanto na ceva taṃ?</gatha>
    <hangnum nr="450"/>
    <gatha type="1"> Sachattupāhano vatta-mapūretvāna kevalaṃ;</gatha>
    <gatha type="last">Pavisanto panāpattiṃ, āpajjati, na nikkhamaṃ.</gatha>
    <hangnum nr="451"/>
    <gatha type="1"> Gamiko gamikavattāni, apūretvāna nikkhamaṃ;</gatha>
    <gatha type="last">Nikkhamantova āpattiṃ, phuseyya, pavisaṃ na ca.</gatha>
    <hangnum nr="452"/>
    <gatha type="1"> Ādiyanto panāpattiṃ, āpajjati kathaṃ vada?</gatha>
    <gatha type="last">Tathevānādiyantopi, āpajjati kathaṃ vada?</gatha>
    <hangnum nr="453"/>
    <gatha type="1"> Bhikkhunī atigambhīraṃ, yā kācudakasuddhikaṃ;</gatha>
    <gatha type="last">Ādiyantī panāpattiṃ, āpajjati, na saṃsayo.</gatha>
    <hangnum nr="454"/>
    <gatha type="1"> Anādiyitvā dubbaṇṇa-karaṇaṃ pana cīvaraṃ;</gatha>
    <gatha type="last">Yevaṃ anādiyantova, āpajjati hi nāma so.</gatha>
    <hangnum nr="455"/>
    <gatha type="1"> Samādiyanto āpattiṃ, āpajjati kathaṃ pana?</gatha>
    <gatha type="last">Tathāsamādiyantopi, āpajjati kathaṃ pana?</gatha>
    <hangnum nr="456"/>
    <gatha type="1"> Yo  =08 hi mūgabbatādīni, vatānidha samādiyaṃ;</gatha>
    <gatha type="last">Samādiyanto āpattiṃ, āpajjati hi nāma so.</gatha>
    <hangnum nr="457"/>
    <gatha type="1"> Yo hi kammakato bhikkhu, vuttaṃ vattaṃ panattano;</gatha>
    <gatha type="last">Tañcāsamādiyantova, āpajjati hi nāma so.</gatha>
    <hangnum nr="458"/>
    <gatha type="1"> Karontova panāpattiṃ, kathamāpajjate naro?</gatha>
    <gatha type="last">Na karonto kathaṃ nāma, samaṇo dosavā siyā?</gatha>
    <hangnum nr="459"/>
    <gatha type="1"> Bhaṇḍāgārikakammañca, vejjakammañca cīvaraṃ;</gatha>
    <gatha type="last">Aññātikāya sibbanto, karaṃ āpajjate naro.</gatha>
    <hangnum nr="460"/>
    <gatha type="1"> Upajjhāyassa vattāni, vattāni itarassa vā;</gatha>
    <gatha type="last">Akaronto panāpattiṃ, āpajjati hi nāma so.</gatha>
    <hangnum nr="461"/>
    <gatha type="1"> Dento āpajjatāpattiṃ, na dentopi kathaṃ bhaṇa?</gatha>
    <gatha type="last">Aññātikāya yaṃ kiñci, bhikkhu bhikkhuniyā pana.</gatha>
    <hangnum nr="462"/>
    <gatha type="1"> Cīvaraṃ dadamāno hi, dento āpajjate pana;</gatha>
    <gatha type="last">Tathantevāsikādīnaṃ, adento cīvarādikaṃ.</gatha>
    <hangnum nr="463"/>
    <gatha type="1"> Attasannissitā atthi, tatheva paranissitā;</gatha>
    <gatha type="last">Mudulambādino attā, sesā hi paranissitā.</gatha>
    <hangnum nr="464"/>
    <gatha type="1"> Kathañca paṭigaṇhanto, āpajjati hi vajjataṃ?</gatha>
    <gatha type="last">Kathamappaṭigaṇhanto, āpajjati hi vajjataṃ?</gatha>
    <hangnum nr="465"/>
    <gatha type="1"> Cīvaraṃ paṭigaṇhanto, bhikkhu aññātihatthato;</gatha>
    <gatha type="last">Ovādañca na gaṇhanto, āpajjati hi vajjataṃ.</gatha>
    <hangnum nr="466"/>
    <gatha type="1"> Kathañca paribhogena, āpajjati tapodhano?</gatha>
    <gatha type="last">Kathaṃ na paribhogena, āpajjati tapodhano?</gatha>
    <hangnum nr="467"/>
    <gatha type="1"> Yo hi nissaggiyaṃ vatthuṃ, accajitvā nisevati;</gatha>
    <gatha type="last">Ayaṃ tu paribhogena, āpajjati, na saṃsayo.</gatha>
    <hangnum nr="468"/>
    <gatha type="1"> Atikkamentī saṅghāṭi-cāraṃ pañcāhikaṃ pana;</gatha>
    <gatha type="last">Ayaṃ tu paribhogena, āpajjati hi bhikkhunī.</gatha>
    <hangnum nr="469"/>
    <gatha type="1"> Divāpajjati  no rattiṃ, rattimeva ca no divā;</gatha>
    <gatha type="last">Dvāraṃ asaṃvaritvāna, sento āpajjate divā.</gatha>
    <hangnum nr="470"/>
    <gatha type="1"> Sagāraseyyakaṃ =09 rattiṃ, āpajjati hi no divā;</gatha>
    <gatha type="last">Aruṇugge panāpatti, kathaṃ na aruṇuggame?</gatha>
    <hangnum nr="471"/>
    <gatha type="1"> Ekachārattasattāha-dasāhādiatikkame;</gatha>
    <gatha type="last">Phusanto vuttamāpattiṃ, āpajjatyaruṇuggame.</gatha>
    <hangnum nr="472"/>
    <gatha type="1"> Pavāretvāna bhuñjanto, phuse na aruṇuggame;</gatha>
    <gatha type="last">Chindantassa siyāpatti, kathamacchindato siyā?</gatha>
    <hangnum nr="473"/>
    <gatha type="1"> Chindanto bhūtagāmañca, aṅgajātañca attano;</gatha>
    <gatha type="last">Pārājikañca pācittiṃ, phuse thullaccayampi ca.</gatha>
    <hangnum nr="474"/>
    <gatha type="1"> Na chindanto nakhe kese, āpajjati hi nāma so;</gatha>
    <gatha type="last">Chādentopajjatāpattiṃ, nacchādento kathaṃ pana?</gatha>
    <hangnum nr="475"/>
    <gatha type="1"> Chādento pana āpattiṃ, chādentopajjate naro;</gatha>
    <gatha type="last">Āpajjati panacchinno, nacchādento tiṇādinā.</gatha>
    <hangnum nr="476"/>
    <gatha type="1"> Āpajjati hi dhārento, na dhārento kathaṃ pana?</gatha>
    <gatha type="last">Dhārento kusacīrādiṃ, dhārentopajjate pana.</gatha>
    <hangnum nr="477"/>
    <gatha type="1"> Dinnaṃ nissaṭṭhapattaṃ taṃ, adhārentova dosavā;</gatha>
    <gatha type="last">Sacittakadukaṃ saññā-vimokkhakadukaṃ bhave.</gatha>
    <centered>Dukakathā.</centered>
    <hangnum nr="478"/>
    <gatha type="1"> Atthāpatti hi tiṭṭhante, nāthe, no parinibbute;</gatha>
    <gatha type="last">Nibbute na tu tiṭṭhante, atthāpattubhayatthapi.</gatha>
    <hangnum nr="479"/>
    <gatha type="1"> Ruhiruppādanāpatti, ṭhite, no parinibbute;</gatha>
    <gatha type="last">Theramāvusavādena, vadato parinibbute.</gatha>
    <hangnum nr="480"/>
    <gatha type="1"> Āpattiyo  imā dvepi, ṭhapetvā sugate pana;</gatha>
    <gatha type="last">Avasesā dharantepi, bhavanti parinibbute.</gatha>
    <hangnum nr="481"/>
    <gatha type="1"> Kāleyeva siyāpatti, vikāle na siyā kathaṃ?</gatha>
    <gatha type="last">Vikāle tu siyāpatti, na kāle, ubhayatthapi?</gatha>
    <hangnum nr="482"/>
    <gatha type="1"> Bhuñjatonatirittaṃ tu, kālasmiṃ, no vikālake;</gatha>
    <gatha type="last">Vikālabhojanāpatti, vikāle, tu na kālake.</gatha>
    <hangnum nr="483"/>
    <gatha type="1"> Avasesaṃ =10 panāpattiṃ, āpajjati hi sabbadā;</gatha>
    <gatha type="last">Sabbaṃ kāle vikāle ca, natthi tattha ca saṃsayo.</gatha>
    <hangnum nr="484"/>
    <gatha type="1"> Rattimeva panāpattiṃ, āpajjati ca no divā;</gatha>
    <gatha type="last">Divāpajjati no rattiṃ, āpajjatubhayatthapi.</gatha>
    <hangnum nr="485"/>
    <gatha type="1"> Sahaseyyā siyā rattiṃ, dvārāsaṃvaramūlakā;</gatha>
    <gatha type="last">Divā, sesā panāpatti, siyā rattiṃ divāpi ca.</gatha>
    <hangnum nr="486"/>
    <gatha type="1"> Dasavasso tu no ūna-dasavasso siyā kathaṃ?</gatha>
    <gatha type="last">Hotūnadasavasso, no, dasavassūbhayatthapi?</gatha>
    <hangnum nr="487"/>
    <gatha type="1"> Upaṭṭhāpeti ce bālo, parisaṃ dasavassiko;</gatha>
    <gatha type="last">Āpattiṃ pana abyatto, āpajjati, na saṃsayo.</gatha>
    <hangnum nr="488"/>
    <gatha type="1"> Tathūnadasavasso ca, ‘‘paṇḍitoha’’nti gaṇhati;</gatha>
    <gatha type="last">Parisaṃ, dasavasso no, sesamāpajjate ubho.</gatha>
    <hangnum nr="489"/>
    <gatha type="1"> Kāḷe āpajjatāpattiṃ, na juṇhe juṇhake kathaṃ;</gatha>
    <gatha type="last">Āpajjati, na kāḷasmiṃ, āpajjatūbhayatthapi?</gatha>
    <hangnum nr="490"/>
    <gatha type="1"> Vassaṃ anupagacchanto, kāḷe, no juṇhake pana;</gatha>
    <gatha type="last">Āpajjatāpavārento, juṇhe, na pana kāḷake.</gatha>
    <hangnum nr="491"/>
    <gatha type="1"> Avasesaṃ tu paññatta-māpattimavipattinā;</gatha>
    <gatha type="last">Kāḷe ceva ca juṇhe ca, āpajjati, na saṃsayo.</gatha>
    <hangnum nr="492"/>
    <gatha type="1"> Vassūpagamanaṃ kāḷe, no juṇhe, tu pavāraṇā;</gatha>
    <gatha type="last">Juṇhe kappati, no kāḷe, sesaṃ panubhayatthapi.</gatha>
    <hangnum nr="493"/>
    <gatha type="1"> Atthāpatti  tu hemante, na hotītarutudvaye;</gatha>
    <gatha type="last">Gimheyeva na sesesu, vasse no itaradvaye.</gatha>
    <hangnum nr="494"/>
    <gatha type="1"> Dine pāḷipadakkhāte, kattike puṇṇamāsiyā;</gatha>
    <gatha type="last">Ṭhapitaṃ tu vikappetvā, vassasāṭikacīvaraṃ.</gatha>
    <hangnum nr="495"/>
    <gatha type="1"> Āpajjati ca hemante, nivāseti ca taṃ sace;</gatha>
    <gatha type="last">Puṇṇamādivasasmiñhi, kattikassa tu pacchime.</gatha>
    <hangnum nr="496"/>
    <gatha type="1"> Taṃ apaccuddharitvāva, hemanteyeva, netare;</gatha>
    <gatha type="last">Āpajjatīti niddiṭṭhaṃ, kurundaṭṭhakathāya tu.</gatha>
    <hangnum nr="497"/>
    <gatha type="1"> ‘‘Atirekamāso =11 seso’’ti;</gatha>
    <gatha type="2">Pariyesanto ca gimhike;</gatha>
    <gatha type="3">Gimhe āpajjatāpattiṃ;</gatha>
    <gatha type="last">Na tvevitarutudvaye.</gatha>
    <hangnum nr="498"/>
    <gatha type="1"> Vijjamāne sace naggo, vassasāṭikacīvare;</gatha>
    <gatha type="last">Ovassāpeti yo kāyaṃ, vasse āpajjatīdha so.</gatha>
    <hangnum nr="499"/>
    <gatha type="1"> Āpajjati hi saṅghova, na gaṇo na ca puggalo;</gatha>
    <gatha type="last">Gaṇova na ca sesā hi, puggalova na cāpare.</gatha>
    <hangnum nr="500"/>
    <gatha type="1"> Adhiṭṭhānaṃ karonto vā, pārisuddhiuposathaṃ;</gatha>
    <gatha type="last">Saṅgho vāpajjatāpattiṃ, na gaṇo na ca puggalo.</gatha>
    <hangnum nr="501"/>
    <gatha type="1"> Suttuddesamadhiṭṭhānaṃ, karonto vā uposathaṃ;</gatha>
    <gatha type="last">Gaṇo vāpajjatāpattiṃ, na saṅgho na ca puggalo.</gatha>
    <hangnum nr="502"/>
    <gatha type="1"> Suttuddesaṃ karonto vā, eko pana uposathaṃ;</gatha>
    <gatha type="last">Puggalopajjatāpattiṃ, na ca saṅgho gaṇo na ca.</gatha>
    <hangnum nr="503"/>
    <gatha type="1"> Āpajjati gilānova, nāgilāno kathaṃ pana;</gatha>
    <gatha type="last">Āpajjatāgilānova, no gilāno ubhopi ca?</gatha>
    <hangnum nr="504"/>
    <gatha type="1"> Bhesajjena  panaññena, atthe sati ca yo pana;</gatha>
    <gatha type="last">Viññāpeti tadaññaṃ so, āpajjati akallako.</gatha>
    <hangnum nr="505"/>
    <gatha type="1"> Na bhesajjena atthepi, bhesajjaṃ viññāpeti ce;</gatha>
    <gatha type="last">Āpajjatāgilānova, sesaṃ pana ubhopi ca.</gatha>
    <hangnum nr="506"/>
    <gatha type="1"> Atthāpatti hi antova, na bahiddhā, tathā bahi;</gatha>
    <gatha type="last">Āpajjati, na cevanto, atthāpattubhayatthapi.</gatha>
    <hangnum nr="507"/>
    <gatha type="1"> Anupakhajja seyyaṃ tu, kappento pana kevalaṃ;</gatha>
    <gatha type="last">Āpajjati panāpattiṃ, antoyeva ca, no bahi.</gatha>
    <hangnum nr="508"/>
    <gatha type="1"> Ajjhokāse tu mañcādiṃ, santharitvāna pakkamaṃ;</gatha>
    <gatha type="last">Bahiyeva ca, no anto, sesaṃ panubhayatthapi.</gatha>
    <hangnum nr="509"/>
    <gatha type="1"> Antosīmāyevāpattiṃ, bahisīmāya neva ca;</gatha>
    <gatha type="last">Bahisīmāya, no anto-sīmāya, ubhayatthapi.</gatha>
    <hangnum nr="510"/>
    <gatha type="1"> Sachattupāhano =12 bhikkhu, pavisanto tapodhano;</gatha>
    <gatha type="last">Upacārasīmokkante, anto āpajjate pana.</gatha>
    <hangnum nr="511"/>
    <gatha type="1"> Gamiko dārubhaṇḍādiṃ, paṭisāmanavattakaṃ;</gatha>
    <gatha type="last">Apūretvāna gacchanto, upacārassatikkame.</gatha>
    <hangnum nr="512"/>
    <gatha type="1"> Āpajjati panāpattiṃ, bahisīmāyayeva so;</gatha>
    <gatha type="last">Sesamāpajjate anto-bahisīmāya sabbaso.</gatha>
    <centered>Tikakathā.</centered>
    <hangnum nr="513"/>
    <gatha type="1"> Sakavācāya āpanno, paravācāya sujjhati;</gatha>
    <gatha type="last">Paravācāya āpanno, sakavācāya sujjhati.</gatha>
    <hangnum nr="514"/>
    <gatha type="1"> Sakavācāya āpanno, sakavācāya sujjhati;</gatha>
    <gatha type="last">Paravācāya āpanno, paravācāya sujjhati.</gatha>
    <hangnum nr="515"/>
    <gatha type="1"> Vacīdvārikamāpattiṃ , āpanno sakavācato;</gatha>
    <gatha type="last">Tiṇavatthārakaṃ gantvā, paravācāya sujjhati.</gatha>
    <hangnum nr="516"/>
    <gatha type="1"> Tathā appaṭinissagge, pāpikāya hi diṭṭhiyā;</gatha>
    <gatha type="last">Parassa kammavācāya, āpajjitvāna vajjataṃ.</gatha>
    <hangnum nr="517"/>
    <gatha type="1"> Desento bhikkhuno mūle, sakavācāya sujjhati;</gatha>
    <gatha type="last">Vacīdvārikamāpattiṃ, āpanno bhikkhusantike.</gatha>
    <hangnum nr="518"/>
    <gatha type="1"> Desetvā taṃ visujjhanto, sakavācāya sujjhati;</gatha>
    <gatha type="last">Saṅghādisesamāpattiṃ, yāvatatiyakaṃ pana.</gatha>
    <hangnum nr="519"/>
    <gatha type="1"> Parassa kammavācāya, āpajjitvā tathā puna;</gatha>
    <gatha type="last">Parassa parivāsādi-kammavācāya sujjhati.</gatha>
    <hangnum nr="520"/>
    <gatha type="1"> Kāyenāpajjatāpattiṃ, vācāya ca visujjhati;</gatha>
    <gatha type="last">Vācāyāpajjatāpattiṃ, kāyena ca visujjhati.</gatha>
    <hangnum nr="521"/>
    <gatha type="1"> Kāyenāpajjatāpattiṃ, kāyeneva visujjhati;</gatha>
    <gatha type="last">Vācāyāpajjatāpattiṃ, vācāyeva visujjhati.</gatha>
    <hangnum nr="522"/>
    <gatha type="1"> Kāyadvārikamāpattiṃ, kāyenāpajjate, puna;</gatha>
    <gatha type="last">Desento taṃ panāpattiṃ, vācāyeva visujjhati.</gatha>
    <hangnum nr="523"/>
    <gatha type="1"> Vacīdvārikamāpattiṃ =13, āpajjitvāna vācato;</gatha>
    <gatha type="last">Tiṇavatthārakaṃ gantvā, kāyeneva visujjhati.</gatha>
    <hangnum nr="524"/>
    <gatha type="1"> Kāyadvārikamāpattiṃ, āpajjitvāna kāyato;</gatha>
    <gatha type="last">Tiṇavatthārakaṃ gantvā, kāyeneva visujjhati.</gatha>
    <hangnum nr="525"/>
    <gatha type="1"> Vacīdvārikamāpattiṃ, āpajjitvā tapodhano;</gatha>
    <gatha type="last">Tameva pana desento, vācāyeva visujjhati.</gatha>
    <hangnum nr="526"/>
    <gatha type="1"> Sutto āpajjatāpattiṃ, paṭibuddho visujjhati;</gatha>
    <gatha type="last">Āpanno paṭibuddhova, sutto sujjhati so kathaṃ?</gatha>
    <hangnum nr="527"/>
    <gatha type="1"> Sutto āpajjatāpattiṃ, suttoyeva visujjhati;</gatha>
    <gatha type="last">Paṭibuddhova āpanno, paṭibuddho visujjhati?</gatha>
    <hangnum nr="528"/>
    <gatha type="1"> Sagāraseyyakādiṃ  tu, sutto āpajjate naro;</gatha>
    <gatha type="last">Desento pana taṃ ñatvā, paṭibuddho visujjhati.</gatha>
    <hangnum nr="529"/>
    <gatha type="1"> Āpajjitvāna jagganto, tiṇavatthārake pana;</gatha>
    <gatha type="last">Samathe tu sayantova, sutto vuṭṭhāti nāma so.</gatha>
    <hangnum nr="530"/>
    <gatha type="1"> Sagāraseyyakādiṃ tu, sutto āpajjate naro;</gatha>
    <gatha type="last">Sayanto tiṇavatthāre, suttoyeva visujjhati.</gatha>
    <hangnum nr="531"/>
    <gatha type="1"> Āpajjitvā panāpattiṃ, jagganto pana kevalaṃ;</gatha>
    <gatha type="last">Desento pana taṃ pacchā, paṭibuddho visujjhati.</gatha>
    <hangnum nr="532"/>
    <gatha type="1"> Āpajjitvā acittova, sacittova visujjhati;</gatha>
    <gatha type="last">Āpajjitvā sacittova, acittova visujjhati.</gatha>
    <hangnum nr="533"/>
    <gatha type="1"> Āpajjitvā acittova, acittova visujjhati;</gatha>
    <gatha type="last">Āpajjitvā sacittova, sacittova visujjhati.</gatha>
    <hangnum nr="534"/>
    <gatha type="1"> Acitto, cittakāpattiṃ, āpajjitvā tapodhano;</gatha>
    <gatha type="last">Pacchā taṃ pana desento, sacittova visujjhati.</gatha>
    <hangnum nr="535"/>
    <gatha type="1"> Tathā sacittakāpattiṃ, āpajjitvā sacittako;</gatha>
    <gatha type="last">Sayanto tiṇavatthāre, acittova visujjhati.</gatha>
    <hangnum nr="536"/>
    <gatha type="1"> Evamevaṃ amissetvā, pacchimaṃ tu padadvayaṃ;</gatha>
    <gatha type="last">Ettha vuttānusārena, veditabbaṃ vibhāvinā.</gatha>
    <hangnum nr="537"/>
    <gatha type="1"> Āpajjati =14 ca kammena, akammena visujjhati;</gatha>
    <gatha type="last">Āpajjati akammena, kammeneva visujjhati.</gatha>
    <hangnum nr="538"/>
    <gatha type="1"> Kammenāpajjatāpattiṃ, kammeneva visujjhati;</gatha>
    <gatha type="last">Āpajjati akammena, akammena visujjhati.</gatha>
    <hangnum nr="539"/>
    <gatha type="1"> Accajaṃ pāpikaṃ diṭṭhiṃ, āpajjitvāna kammato;</gatha>
    <gatha type="last">Desento pana taṃ pacchā, akammena visujjhati.</gatha>
    <hangnum nr="540"/>
    <gatha type="1"> Visaṭṭhiādikāpattiṃ , āpajjitvā akammato;</gatha>
    <gatha type="last">Parisujjhati kammena, parivāsādinā pana.</gatha>
    <hangnum nr="541"/>
    <gatha type="1"> Samanubhāsanaṃ bhikkhu, āpajjati ca kammato;</gatha>
    <gatha type="last">Parivāsādinā pacchā, kammeneva visujjhati.</gatha>
    <hangnum nr="542"/>
    <gatha type="1"> Avasesaṃ panāpattiṃ, āpajjati akammato;</gatha>
    <gatha type="last">Desento pana taṃ pacchā, akammeneva sujjhati.</gatha>
    <hangnum nr="543"/>
    <gatha type="1"> Sammukhāpattimāpanno, visujjhati asammukhā;</gatha>
    <gatha type="last">Asammukhāpi āpanno, sammukhāva visujjhati.</gatha>
    <hangnum nr="544"/>
    <gatha type="1"> Sammukhāpattimāpanno, sammukhāva visujjhati;</gatha>
    <gatha type="last">Asammukhāva āpanno, visujjhati asammukhā.</gatha>
    <hangnum nr="545"/>
    <gatha type="1"> Accajaṃ pāpakaṃ diṭṭhiṃ, āpanno saṅghasammukhe;</gatha>
    <gatha type="last">Vuṭṭhānakāle saṅghena, kiñci kammaṃ na vijjati.</gatha>
    <hangnum nr="546"/>
    <gatha type="1"> Visaṭṭhiādikāpattiṃ, āpajjitvā asammukhā;</gatha>
    <gatha type="last">Saṅghasammukhatoyeva, visujjhati na caññathā.</gatha>
    <hangnum nr="547"/>
    <gatha type="1"> Samanubhāsanaṃ saṅgha-sammukhāpajjate, puna;</gatha>
    <gatha type="last">Saṅghassa sammukhāyeva, visujjhati, na caññathā.</gatha>
    <hangnum nr="548"/>
    <gatha type="1"> Musāvādādikaṃ sesaṃ, āpajjati asammukhā;</gatha>
    <gatha type="last">Taṃ pacchā pana desento, visujjhati asammukhā.</gatha>
    <hangnum nr="549"/>
    <gatha type="1"> Ajānantova āpanno, jānantova visujjhati;</gatha>
    <gatha type="last">Jānanto pana āpanno, ajānanto visujjhati.</gatha>
    <hangnum nr="550"/>
    <gatha type="1"> Ajānantova āpanno, ajānanto visujjhati;</gatha>
    <gatha type="last">Jānanto pana āpanno, jānantova visujjhati.</gatha>
    <hangnum nr="551"/>
    <gatha type="1"> Acittakacatukkena =15, sadisaṃ sabbathā idaṃ;</gatha>
    <gatha type="last">Ajānantacatukkanti, veditabbaṃ vibhāvinā.</gatha>
    <hangnum nr="552"/>
    <gatha type="1"> Āgantukova āpattiṃ, āpajjati, na cetaro;</gatha>
    <gatha type="last">Āvāsikova āpattiṃ, āpajjati, na cetaro.</gatha>
    <hangnum nr="553"/>
    <gatha type="1"> Āgantuko  tathāvāsi-kopi āpajjare ubho;</gatha>
    <gatha type="last">Atthāpatti ca sesaṃ tu, ubho nāpajjare pana.</gatha>
    <hangnum nr="554"/>
    <gatha type="1"> Sachattupāhano ceva, sasīsaṃ pārutopi ca;</gatha>
    <gatha type="last">Vihāraṃ pavisanto ca, vicarantopi tattha ca.</gatha>
    <hangnum nr="555"/>
    <gatha type="1"> Āgantukova āpattiṃ, āpajjati, na cetaro;</gatha>
    <gatha type="last">Āvāsavattamāvāsī, akarontova dosavā.</gatha>
    <hangnum nr="556"/>
    <gatha type="1"> Na cevāgantuko, sesa-māpajjanti ubhopi ca;</gatha>
    <gatha type="last">Asādhāraṇamāpattiṃ, nāpajjanti ubhopi ca.</gatha>
    <hangnum nr="557"/>
    <gatha type="1"> Vatthunānattatā atthi, natthi āpattinānatā;</gatha>
    <gatha type="last">Atthi āpattinānattaṃ, natthi vatthussa nānatā.</gatha>
    <hangnum nr="558"/>
    <gatha type="1"> Vatthunānattatā ceva, atthi āpattinānatā;</gatha>
    <gatha type="last">Nevatthi vatthunānattaṃ, no ca āpattinānatā.</gatha>
    <hangnum nr="559"/>
    <gatha type="1"> Pārājikacatukkassa, vatthunānattatā matā;</gatha>
    <gatha type="last">Āpattinānatā natthi, sesāpattīsvayaṃ nayo.</gatha>
    <hangnum nr="560"/>
    <gatha type="1"> Samaṇo samaṇī kāya-saṃsaggaṃ tu karonti ce;</gatha>
    <gatha type="last">Saṅghādiseso bhikkhussa, bhikkhuniyā parājayo.</gatha>
    <hangnum nr="561"/>
    <gatha type="1"> Evaṃ āpattinānattaṃ, natthi vatthussa nānatā;</gatha>
    <gatha type="last">Kāyassa pana saṃsaggo, ubhinnaṃ vatthu hoti hi.</gatha>
    <hangnum nr="562"/>
    <gatha type="1"> Tatheva lasuṇassāpi, khādane bhikkhunī pana;</gatha>
    <gatha type="last">Āpajjati hi pācittiṃ, bhikkhuno hoti dukkaṭaṃ.</gatha>
    <hangnum nr="563"/>
    <gatha type="1"> Pārājikānaṃ pana ce catunnaṃ;</gatha>
    <gatha type="2">Saṅghādisesehi ca terasehi;</gatha>
    <gatha type="3">Hoteva vatthussa ca nānabhāvo;</gatha>
    <gatha type="last">Āpattiyā ceva hi nānabhāvo.</gatha>
    <hangnum nr="564"/>
    <gatha type="1"> Pārājikāni =16  cattāri, āpajjantānamekato;</gatha>
    <gatha type="last">Bhikkhunīsamaṇānaṃ tu, ubhinnaṃ pana sabbaso.</gatha>
    <hangnum nr="565"/>
    <gatha type="1"> Vatthussa natthi nānattaṃ, natthi āpattinānatā;</gatha>
    <gatha type="last">Visuṃ panāpajjantesu, ayameva vinicchayo.</gatha>
    <hangnum nr="566"/>
    <gatha type="1"> Atthi vatthusabhāgattaṃ, natthāpattisabhāgatā;</gatha>
    <gatha type="last">Atthāpattisabhāgatā, natthi vatthusabhāgatā.</gatha>
    <hangnum nr="567"/>
    <gatha type="1"> Atthi vatthusabhāgattaṃ, atthāpattisabhāgatā;</gatha>
    <gatha type="last">Natthi vatthusabhāgattaṃ, natthāpattisabhāgatā.</gatha>
    <hangnum nr="568"/>
    <gatha type="1"> Bhikkhūnaṃ bhikkhunīnañca, kāyasaṃsaggake sati;</gatha>
    <gatha type="last">Atthi vatthusabhāgattaṃ, natthāpattisabhāgatā.</gatha>
    <hangnum nr="569"/>
    <gatha type="1"> Ādito pana bhikkhussa, catūsvantimavatthusu;</gatha>
    <gatha type="last">Siyāpattisabhāgattaṃ, na ca vatthusabhāgatā.</gatha>
    <hangnum nr="570"/>
    <gatha type="1"> Bhikkhūnaṃ bhikkhunīnañca, catūsvanti mavatthusu;</gatha>
    <gatha type="last">Atthi vatthusabhāgattaṃ, atthāpattisabhāgatā.</gatha>
    <hangnum nr="571"/>
    <gatha type="1"> Sādhāraṇāsu sabbāsu, āpattīsvapyayaṃ nayo;</gatha>
    <gatha type="last">Asādhāraṇāsu nevatthi, vatthāpattisabhāgatā.</gatha>
    <hangnum nr="572"/>
    <gatha type="1"> Atthāpatti upajjhāye, neva saddhivihārike;</gatha>
    <gatha type="last">Atthi saddhivihārasmiṃ, upajjhāye na vijjati.</gatha>
    <hangnum nr="573"/>
    <gatha type="1"> Atthāpatti upajjhāye, tathā saddhivihārike;</gatha>
    <gatha type="last">Nevāpatti upajjhāye, neva saddhivihārike.</gatha>
    <hangnum nr="574"/>
    <gatha type="1"> Upajjhāyena kattabba-vattassākaraṇe pana;</gatha>
    <gatha type="last">Upajjhāyo phuse vajjaṃ, na ca saddhivihāriko.</gatha>
    <hangnum nr="575"/>
    <gatha type="1"> Upajjhāyassa kattabba-vattassākaraṇe pana;</gatha>
    <gatha type="last">Natthāpatti upajjhāye, atthi saddhivihārike.</gatha>
    <hangnum nr="576"/>
    <gatha type="1"> Sesaṃ panidha āpattiṃ, āpajjanti ubhopi ca;</gatha>
    <gatha type="last">Asādhāraṇamāpattiṃ, nāpajjanti ubhopi ca.</gatha>
    <hangnum nr="577"/>
    <gatha type="1"> Ādiyanto  garuṃ dosaṃ, payojento lahuṃ phuse;</gatha>
    <gatha type="last">Ādiyanto lahuṃ dosaṃ, payojento garuṃ phuse.</gatha>
    <hangnum nr="578"/>
    <gatha type="1"> Ādiyanto =17 payojento, garukeyeva tiṭṭhati;</gatha>
    <gatha type="last">Ādiyanto payojento, lahukeyeva tiṭṭhati.</gatha>
    <hangnum nr="579"/>
    <gatha type="1"> Pādaṃ vāpi tato uddhaṃ, ādiyanto garuṃ phuse;</gatha>
    <gatha type="last">‘‘Gaṇhā’’ti ūnakaṃ pādaṃ, āṇāpento lahuṃ phuse.</gatha>
    <hangnum nr="580"/>
    <gatha type="1"> Eteneva upāyena, sesakampi padattayaṃ;</gatha>
    <gatha type="last">Atthasambhavatoyeva, veditabbaṃ vibhāvinā.</gatha>
    <hangnum nr="581"/>
    <gatha type="1"> Kāleyeva panāpatti, no vikāle kathaṃ siyā?</gatha>
    <gatha type="last">Vikāleyeva āpatti, na ca kāle kathaṃ siyā?</gatha>
    <hangnum nr="582"/>
    <gatha type="1"> Atthāpatti hi kāle ca, vikāle ca pakāsitā?</gatha>
    <gatha type="last">Neva kāle vikāle ca, atthāpatti pakāsitā?</gatha>
    <hangnum nr="583"/>
    <gatha type="1"> Pavāretvāna bhuñjanto, kāle anatirittakaṃ;</gatha>
    <gatha type="last">Kāle āpajjatāpattiṃ, na vikāleti dīpaye.</gatha>
    <hangnum nr="584"/>
    <gatha type="1"> Vikālabhojanāpattiṃ, vikāle na ca kālake;</gatha>
    <gatha type="last">Sesaṃ kāle vikāle ca, āpajjati, na saṃsayo.</gatha>
    <hangnum nr="585"/>
    <gatha type="1"> Asādhāraṇamāpattiṃ, bhikkhunīnaṃ vasā pana;</gatha>
    <gatha type="last">Nevāpajjati kālepi, no vikālepi sabbadā.</gatha>
    <hangnum nr="586"/>
    <gatha type="1"> Kiṃ paṭiggahitaṃ kāle, no vikāle tu kappati?</gatha>
    <gatha type="last">Vikāle kiñca no kāle, gahitaṃ pana kappati?</gatha>
    <hangnum nr="587"/>
    <gatha type="1"> Kāle ceva vikāle ca, kiṃ nāma vada kappati?</gatha>
    <gatha type="last">Neva kāle ca kiṃ nāma, no vikāle ca kappati?</gatha>
    <hangnum nr="588"/>
    <gatha type="1"> Āmisaṃ tu purebhattaṃ, paṭiggahitakaṃ pana;</gatha>
    <gatha type="last">Kāleyeva tu bhikkhūnaṃ, no vikāle tu kappati.</gatha>
    <hangnum nr="589"/>
    <gatha type="1"> Pānakaṃ tu vikālasmiṃ, paṭiggahitakaṃ pana;</gatha>
    <gatha type="last">Vikāleyeva kāle ca, aparajju na kappati.</gatha>
    <hangnum nr="590"/>
    <gatha type="1"> Sattāhakālikañceva , catutthaṃ yāvajīvikaṃ;</gatha>
    <gatha type="last">Kāle ceva vikāle ca, kappatīti viniddise.</gatha>
    <hangnum nr="591"/>
    <gatha type="1"> Attano attano kāla-matītaṃ kālikattayaṃ;</gatha>
    <gatha type="last">Maṃsaṃ akappiyañceva, tathā uggahitampi ca.</gatha>
    <hangnum nr="592"/>
    <gatha type="1"> Kuladūsanakammādiṃ =18, katvā uppannabhojanaṃ;</gatha>
    <gatha type="last">Kāle ceva vikāle ca, na ca kappati bhikkhuno.</gatha>
    <hangnum nr="593"/>
    <gatha type="1"> Paccantimesu desesu, āpajjati na majjhime;</gatha>
    <gatha type="last">Majjhime pana desasmiṃ, na ca paccantimesu hi.</gatha>
    <hangnum nr="594"/>
    <gatha type="1"> Paccantimesu desesu, āpajjati ca majjhime;</gatha>
    <gatha type="last">Paccantimesu desesu, nāpajjati na majjhime.</gatha>
    <hangnum nr="595"/>
    <gatha type="1"> Sīmaṃ samudde bandhanto, bhikkhu paccantimesu hi;</gatha>
    <gatha type="last">Āpajjati panāpattiṃ, na cāpajjati majjhime.</gatha>
    <hangnum nr="596"/>
    <gatha type="1"> Gaṇena pañcavaggena, karonto upasampadaṃ;</gatha>
    <gatha type="last">Cammattharaṇaṃ dhuvanhānaṃ, saguṇaṅguṇupāhanaṃ.</gatha>
    <hangnum nr="597"/>
    <gatha type="1"> Dhārento majjhime vajjaṃ, phuse paccantimesu no;</gatha>
    <gatha type="last">Avasesaṃ panāpattiṃ, āpajjatūbhayatthapi.</gatha>
    <hangnum nr="598"/>
    <gatha type="1"> Asādhāraṇaāpattiṃ, bhikkhunīnaṃ vasā pana;</gatha>
    <gatha type="last">Paccantimesu vā bhikkhu, nāpajjati na majjhime.</gatha>
    <hangnum nr="599"/>
    <gatha type="1"> Paccantimesu desesu, kappate na ca majjhime;</gatha>
    <gatha type="last">Kappate, majjhime dese, no ca paccantimesu hi.</gatha>
    <hangnum nr="600"/>
    <gatha type="1"> Paccantimesu desesu, kappate, majjhimepi kiṃ?</gatha>
    <gatha type="last">Paccantimesu cevāpi, kiṃ na kappati majjhime?</gatha>
    <hangnum nr="601"/>
    <gatha type="1"> Paccantimesu desesu, vuttaṃ vatthu catubbidhaṃ;</gatha>
    <gatha type="last">Niddise kappatī ceva, na ca kappati majjhime.</gatha>
    <hangnum nr="602"/>
    <gatha type="1"> ‘‘Idaṃ  catubbidhaṃ vatthu, desasmiṃ pana majjhime;</gatha>
    <gatha type="last">Na kappatī’’ti vuttañhi, ‘‘majjhimeyeva kappati’’.</gatha>
    <hangnum nr="603"/>
    <gatha type="1"> Paccantimesu desesu, evaṃ vuttaṃ na kappati;</gatha>
    <gatha type="last">Pañcaloṇādikaṃ sesaṃ, ubhayatthapi kappati.</gatha>
    <hangnum nr="604"/>
    <gatha type="1"> Akappiyanti yaṃ nāma, paṭikkhittaṃ mahesinā;</gatha>
    <gatha type="last">Ubhayatthapi taṃ sabbaṃ, na ca kappati bhikkhuno.</gatha>
    <hangnum nr="605"/>
    <gatha type="1"> Anto āpajjatāpattiṃ, āpajjati ca, no bahi;</gatha>
    <gatha type="last">Bahi āpajjatāpattiṃ, na ca anto kudācanaṃ.</gatha>
    <hangnum nr="606"/>
    <gatha type="1"> Āpajjati =19 pananto ca, bahi cevubhayatthapi;</gatha>
    <gatha type="last">Neva anto ca āpattiṃ, āpajjati ca, no bahi.</gatha>
    <hangnum nr="607"/>
    <gatha type="1"> Anupakhajjaseyyādiṃ, antoyeva ca, no bahi;</gatha>
    <gatha type="last">Saṅghikaṃ pana mañcādiṃ, ajjhokāse tu kiñcipi.</gatha>
    <hangnum nr="608"/>
    <gatha type="1"> Nikkhipitvāna gacchanto, no anto, bahiyeva ca;</gatha>
    <gatha type="last">Sesamāpajjatāpattiṃ, anto ceva tathā bahi.</gatha>
    <hangnum nr="609"/>
    <gatha type="1"> Asādhāraṇamāpattiṃ, bhikkhunīnaṃ vasā pana;</gatha>
    <gatha type="last">Nevāpajjati antopi, na bahiddhāpi sabbathā.</gatha>
    <hangnum nr="610"/>
    <gatha type="1"> Gāme āpajjatāpattiṃ, no araññe kathaṃ vada?</gatha>
    <gatha type="last">Āpajjati araññasmiṃ, na ca gāme kathaṃ vada?</gatha>
    <hangnum nr="611"/>
    <gatha type="1"> Āpajjati ca gāmepi, araññepi kathaṃ vada?</gatha>
    <gatha type="last">Nevāpajjati gāmepi, no araññe kathaṃ vada?</gatha>
    <hangnum nr="612"/>
    <gatha type="1"> Antaragharasaṃyuttā, sekkhapaññattiyo pana;</gatha>
    <gatha type="last">Āpajjati hi taṃ bhikkhu, gāmasmiṃ, no araññake.</gatha>
    <hangnum nr="613"/>
    <gatha type="1"> Agaṇā aruṇaṃ nāma, uṭṭhāpentī ca bhikkhunī;</gatha>
    <gatha type="last">Āpajjati panāpattiṃ, araññe, no ca gāmake.</gatha>
    <hangnum nr="614"/>
    <gatha type="1"> Musāvādādimāpattiṃ , āpajjatūbhayatthapi;</gatha>
    <gatha type="last">Asādhāraṇamāpattiṃ, āpajjati na katthaci.</gatha>
    <hangnum nr="615"/>
    <gatha type="1"> Āpajjati gilānova, nāgilāno kudācanaṃ;</gatha>
    <gatha type="last">Agilānova āpattiṃ, phuse, no ca gilānako.</gatha>
    <hangnum nr="616"/>
    <gatha type="1"> Agilāno gilāno ca, āpajjanti ubhopi ca;</gatha>
    <gatha type="last">Nāpajjanti gilāno ca, agilāno ubhopi ca.</gatha>
    <hangnum nr="617"/>
    <gatha type="1"> Bhesajjena panaññena, atthe sati ca yo pana;</gatha>
    <gatha type="last">Viññāpeti tadaññaṃ so, āpajjati akallako.</gatha>
    <hangnum nr="618"/>
    <gatha type="1"> Na bhesajjena atthepi, bhesajjaṃ viññāpeti ce;</gatha>
    <gatha type="last">Āpajjatāgilānova, āpattiṃ lolamānaso.</gatha>
    <hangnum nr="619"/>
    <gatha type="1"> Musāvādādikaṃ sesaṃ, āpajjanti ubhopi ca;</gatha>
    <gatha type="last">Asādhāraṇamāpattiṃ, nāpajjanti ubhopi ca.</gatha>
    <centered>Catukkakathā.</centered>
    <hangnum nr="620"/>
    <gatha type="1"> Pañca =20 āpattiyo honti, musāvādassa kāraṇā;</gatha>
    <gatha type="last">Pārājikaṃ garuṃthulla-ccayaṃ pācitti dukkaṭaṃ.</gatha>
    <hangnum nr="621"/>
    <gatha type="1"> Ānisaṃsā panuddiṭṭhā, pañceva kathinatthare;</gatha>
    <gatha type="last">Anāmantāsamādāna-caraṇaṃ gaṇabhojanaṃ.</gatha>
    <hangnum nr="622"/>
    <gatha type="1"> Yo tattha cīvaruppādo, so ca nesaṃ bhavissati;</gatha>
    <gatha type="last">Cīvaraṃ yāvadatthañca, gahetumpi ca vaṭṭati.</gatha>
    <hangnum nr="623"/>
    <gatha type="1"> Telaṃ pañcavidhaṃ vuttaṃ, nippapañcena satthunā;</gatha>
    <gatha type="last">Vasā madhukaeraṇḍa-tilasāsapasambhavaṃ.</gatha>
    <hangnum nr="624"/>
    <gatha type="1"> Acchamacchavasā ceva, susukā sūkarassa ca;</gatha>
    <gatha type="last">Gadrabhassa vasā ceti, vasā pañcavidhā matā.</gatha>
    <hangnum nr="625"/>
    <gatha type="1"> Mūlakhandhaggabījāni , phaḷubījañca paṇḍito;</gatha>
    <gatha type="last">Pañcamaṃ bījabījanti, pañca bījāni dīpaye.</gatha>
    <hangnum nr="626"/>
    <gatha type="1"> Phalaṃ samaṇakappehi, paribhuñjeyya pañcahi;</gatha>
    <gatha type="last">Aggisatthanakhakkantaṃ, abījubbaṭṭabījakaṃ.</gatha>
    <hangnum nr="627"/>
    <gatha type="1"> Paṇṇuṇṇatiṇacoḷānaṃ, vākassa ca vasenidha;</gatha>
    <gatha type="last">Bhisiyo bhāsitā pañca, muninā mohanāsinā.</gatha>
    <hangnum nr="628"/>
    <gatha type="1"> Pavāraṇāpi pañceva, odanādīhi pañcahi;</gatha>
    <gatha type="last">Paṭiggāhāpi pañceva, kāyādigahaṇena ca.</gatha>
    <hangnum nr="629"/>
    <gatha type="1"> Pañcānisaṃsā vinayaññukasmiṃ;</gatha>
    <gatha type="2">Mahesinā kāruṇikena vuttā;</gatha>
    <gatha type="3">Surakkhitaṃ hoti sakañca sīlaṃ;</gatha>
    <gatha type="last">Kukkuccamaññassa nirākaroti.</gatha>
    <hangnum nr="630"/>
    <gatha type="1"> Visārado bhāsati saṅghamajjhe;</gatha>
    <gatha type="2">Sukhena niggaṇhati veribhikkhū;</gatha>
    <gatha type="3">Dhammassa ceva ṭhitiyā pavatto;</gatha>
    <gatha type="last">Tasmādaraṃ tattha kareyya dhīro.</gatha>
    <centered>Pañcakakathā.</centered>
    <hangnum nr="631"/>
    <gatha type="1"> Chavacchedanakā =21 vuttā, chaḷabhiññena tādinā;</gatha>
    <gatha type="last">Mañcapīṭhamatikkanta-pamāṇañca nisīdanaṃ.</gatha>
    <hangnum nr="632"/>
    <gatha type="1"> Tathā kaṇḍupaṭicchādī, vassasāṭikacīvaraṃ;</gatha>
    <gatha type="last">Cīvaraṃ sugatassāpi, cīvarena pamāṇakaṃ.</gatha>
    <hangnum nr="633"/>
    <gatha type="1"> Chahākārehi āpattiṃ, āpajjati na aññathā;</gatha>
    <gatha type="last">Alajjitāya aññāṇa-kukkuccehi tatheva ca.</gatha>
    <hangnum nr="634"/>
    <gatha type="1"> Viparitāya saññāya, kappiyepi akappiye;</gatha>
    <gatha type="last">Satisammosato ceva, āpajjati, na saṃsayo.</gatha>
    <hangnum nr="635"/>
    <gatha type="1"> Chahi  aṅgehi yuttena;</gatha>
    <gatha type="2">Upasampādanā pana;</gatha>
    <gatha type="3">Kātabbā, nissayo ceva;</gatha>
    <gatha type="last">Dātabbo, sāmaṇerako.</gatha>
    <hangnum nr="636"/>
    <gatha type="1"> Bhikkhunāpaṭṭhapetabbo, satataṃ dhammacakkhunā;</gatha>
    <gatha type="last">Āpattiṃ pana jānāti, anāpattiṃ garuṃ lahuṃ.</gatha>
    <hangnum nr="637"/>
    <gatha type="1"> Pātimokkhāni vitthārā, ubhayāni panassa hi;</gatha>
    <gatha type="last">Svāgatāni bhavanteva, suvibhattāni atthato.</gatha>
    <hangnum nr="638"/>
    <gatha type="1"> Anubyañjanaso ceva, suttaso suvinicchitā;</gatha>
    <gatha type="last">Dasavassopi vā hotitirekadasavassiko.</gatha>
    <centered>Chakkakathā.</centered>
    <hangnum nr="639"/>
    <gatha type="1"> Satta sāmīciyo vuttā, satteva samathāpi ca;</gatha>
    <gatha type="last">Paññattāpattiyo satta, sattabojjhaṅgadassinā.</gatha>
    <centered>Sattakakathā.</centered>
    <hangnum nr="640"/>
    <gatha type="1"> Kulāni idha dūseti, ākārehi panaṭṭhahi;</gatha>
    <gatha type="last">Pupphena ca phalenāpi, cuṇṇenapi ca dūsako.</gatha>
    <hangnum nr="641"/>
    <gatha type="1"> Mattikādantakaṭṭhehi, veḷuyā vejjikāyapi;</gatha>
    <gatha type="last">Jaṅghapesanikenāpi, ājīvasseva kāraṇā.</gatha>
    <hangnum nr="642"/>
    <gatha type="1"> Aṭṭhevānatirittāpi , atirittāpi aṭṭha ca;</gatha>
    <gatha type="last">Akappiyakataṃ cevāgahituccāritampi ca.</gatha>
    <hangnum nr="643"/>
    <gatha type="1"> Kataṃ ahatthapāsepi, na ca bhuttāvinā kataṃ;</gatha>
    <gatha type="last">Pavāritena yañceva, kataṃ bhuttāvināpi ca.</gatha>
    <hangnum nr="644"/>
    <gatha type="1"> Āsanā  vuṭṭhitenāpi, atirittakatampi ca;</gatha>
    <gatha type="last">Avuttamalametanti, na gilānātirittakaṃ.</gatha>
    <hangnum nr="645"/>
    <gatha type="1"> Ime aṭṭheva niddiṭṭhā, ñeyyā anatirittakā;</gatha>
    <gatha type="last">Atirittā panetesaṃ, paṭikkhepena dīpitā.</gatha>
    <hangnum nr="646"/>
    <gatha type="1"> Sahapubbapayogesu, dukkaṭaṃ ñātañattisu;</gatha>
    <gatha type="last">Durūpaciṇṇe āmāse, dukkaṭaṃ paṭisāvane.</gatha>
    <hangnum nr="647"/>
    <gatha type="1"> Aṭṭhamaṃ pana niddiṭṭhaṃ, tathā vinayadukkaṭaṃ;</gatha>
    <gatha type="last">Iti aṭṭhavidhaṃ hoti, sabbameva ca dukkaṭaṃ.</gatha>
    <hangnum nr="648"/>
    <gatha type="1"> Ehibhikkhūpasampadā, saraṇagamanena ca;</gatha>
    <gatha type="last">Pañhābyākaraṇovādā, garudhammapaṭiggaho.</gatha>
    <hangnum nr="649"/>
    <gatha type="1"> Tathā ñatticatutthena, kammenevaṭṭhavācikā;</gatha>
    <gatha type="last">Dūtena bhikkhunīnanti, aṭṭheva upasampadā.</gatha>
    <hangnum nr="650"/>
    <gatha type="1"> Asaddhammā panaṭṭheva, niddiṭṭhā suddhadiṭṭhinā;</gatha>
    <gatha type="last">Aṭṭhevuposathaṅgāni, veditabbāni viññunā.</gatha>
    <hangnum nr="651"/>
    <gatha type="1"> Sakkāro ca asakkāro;</gatha>
    <gatha type="2">Lābhālābho yasāyaso;</gatha>
    <gatha type="3">Pāpicchā pāpamittattaṃ;</gatha>
    <gatha type="last">Asaddhammā panaṭṭhime.</gatha>
    <hangnum nr="652"/>
    <gatha type="1"> Pāṇaṃ na hane, na cādinnamādiye;</gatha>
    <gatha type="2">Musā na bhāse, na ca majjapo siyā;</gatha>
    <gatha type="3">Abrahmacariyā virameyya methunā;</gatha>
    <gatha type="last">Rattiṃ na bhuñjeyya vikālabhojanaṃ.</gatha>
    <hangnum nr="653"/>
    <gatha type="1"> Mālaṃ  na dhāre, na ca gandhamācare;</gatha>
    <gatha type="2">Mañce chamāyaṃva sayetha santhate;</gatha>
    <gatha type="3">Etañhi  aṭṭhaṅgikamāhuposathaṃ;</gatha>
    <gatha type="last">Buddhena dukkhantagunā pakāsitaṃ.</gatha>
    <hangnum nr="654"/>
    <gatha type="1"> Aṭṭheva pana pānāni, niddiṭṭhāni mahesinā;</gatha>
    <gatha type="last">Bhikkhu aṭṭhaṅgasaṃyutto, bhikkhunovādamarahati.</gatha>
    <centered>Aṭṭhakakathā.</centered>
    <hangnum nr="655"/>
    <gatha type="1"> Bhojanāni paṇītāni, nava vuttāni satthunā;</gatha>
    <gatha type="last">Dukkaṭaṃ pana niddiṭṭhaṃ, nava maṃsāni khādato.</gatha>
    <hangnum nr="656"/>
    <gatha type="1"> Pātimokkhassa uddesā, naveva paridīpitā;</gatha>
    <gatha type="last">Uposathā navevettha, saṅgho navahi bhijjati.</gatha>
    <centered>Navakakathā.</centered>
    <hangnum nr="657"/>
    <gatha type="1"> Dasa akkosavatthūni, dasa sikkhāpadāni ca;</gatha>
    <gatha type="last">Akappiyāni maṃsāni, dasa sukkāni ve dasa.</gatha>
    <hangnum nr="658"/>
    <gatha type="1"> Jāti nāmañca gottañca, kammaṃ sippañca rogatā;</gatha>
    <gatha type="last">Liṅgāpatti kilesā ca, akkosena daseva hi.</gatha>
    <hangnum nr="659"/>
    <gatha type="1"> Dasa ādīnavā rañño, antepurappavesane;</gatha>
    <gatha type="last">Dasākārehi saṅghādi-seso channoti dīpito.</gatha>
    <hangnum nr="660"/>
    <gatha type="1"> Dasa kammapathā puññā, apuññāpi tathā dasa;</gatha>
    <gatha type="last">Daseva dānavatthūni, daseva ratanāni ca.</gatha>
    <hangnum nr="661"/>
    <gatha type="1"> Annaṃ pānañca vatthañca, mālā gandhavilepanaṃ;</gatha>
    <gatha type="last">Yānañca seyyāvasathaṃ, padīpeyyantime dasa.</gatha>
    <hangnum nr="662"/>
    <gatha type="1"> Avandiyā munindena, dīpitā dasa puggalā;</gatha>
    <gatha type="last">Daseva paṃsukūlāni, dasa cīvaradhāraṇā.</gatha>
    <hangnum nr="663"/>
    <gatha type="1"> Sosānikaṃ  pāpaṇikaṃ, tathā undūrakhāyitaṃ;</gatha>
    <gatha type="last">Gokhāyitagginā daḍḍhaṃ, ajikūpacikakhāyitaṃ.</gatha>
    <hangnum nr="664"/>
    <gatha type="1"> Thūpacīvarikañceva, tatheva abhisekiyaṃ;</gatha>
    <gatha type="last">Gatapacchāgatañceti, dasadhā paṃsukūlikaṃ.</gatha>
    <hangnum nr="665"/>
    <gatha type="1"> Sabbanīlādayo  vuttā, dasa cīvaradhāraṇā;</gatha>
    <gatha type="last">Cīvarāni navevettha, saddhiṃ saṃkaccikāya ca.</gatha>
    <centered>Dasakakathā.</centered>
    <hangnum nr="666"/>
    <gatha type="1"> Ekādasa panābhabbā, puggalā paṇḍakādayo;</gatha>
    <gatha type="last">Hontevānupasampannā, upasampāditāpi ca.</gatha>
    <hangnum nr="667"/>
    <gatha type="1"> Pattā akappiyā vuttā, ekādasa bhavanti hi;</gatha>
    <gatha type="last">Dārujena ca pattena, daseva ratanubbhavā.</gatha>
    <hangnum nr="668"/>
    <gatha type="1"> Ekādasa tathā honti, pādukāpi akappiyā;</gatha>
    <gatha type="last">Ekādaseva sīmāyo, asīmāti pakāsitā.</gatha>
    <hangnum nr="669"/>
    <gatha type="1"> Atikhuddātimahantā, khaṇḍacchāyānimittakā;</gatha>
    <gatha type="last">Animittā, bahiṭṭhena, sammatā, nadiyaṃ tathā.</gatha>
    <hangnum nr="670"/>
    <gatha type="1"> Jātassare, samudde vā, sambhinnajjhotthaṭāpi ca;</gatha>
    <gatha type="last">Sīmāyapi asīmāyo, ekādasa imā siyuṃ.</gatha>
    <hangnum nr="671"/>
    <gatha type="1"> Ekādaseva pathavī, kappiyā ca akappiyā;</gatha>
    <gatha type="last">Gaṇṭhikā kappiyā vuttā, ekādasa ca vīdhakā.</gatha>
    <hangnum nr="672"/>
    <gatha type="1"> Ekādasavidhaṃ vuttaṃ, adhiṭṭhātabbacīvaraṃ;</gatha>
    <gatha type="last">Ticīvaraṃ tathā kaṇḍu-paṭicchādī, nisīdanaṃ.</gatha>
    <hangnum nr="673"/>
    <gatha type="1"> Paccattharaṇaṃ, vassika-sāṭikā, mukhapuñchanaṃ;</gatha>
    <gatha type="last">Dakasāṭi, parikkhāra-coḷaṃ, saṃkaccikāpi ca.</gatha>
    <hangnum nr="674"/>
    <gatha type="1"> Yāvatatiyakā  sabbe, ekādasa pakāsitā;</gatha>
    <gatha type="last">Ariṭṭho, caṇḍakāḷī ca, ukkhittassānuvattikā.</gatha>
    <hangnum nr="675"/>
    <gatha type="1"> Aṭṭha saṅghādisesesu, ubhinnaṃ tu vasā pana;</gatha>
    <gatha type="last">Ekādasa ime yāva-tatiyāti pakāsitā.</gatha>
    <hangnum nr="676"/>
    <gatha type="1"> Nissayassa dasekāva, paṭippassaddhiyo pana;</gatha>
    <gatha type="last">Chadhācariyato vuttā, upajjhāyā tu pañcadhā.</gatha>
    <centered>Ekādasakakathā.</centered>
    <hangnum nr="677"/>
    <gatha type="1"> Teraseva  dhutaṅgāni, paramāni ca cuddasa;</gatha>
    <gatha type="last">Soḷaseva tu ‘‘jāna’’nti, paññattāni mahesinā.</gatha>
    <hangnum nr="678"/>
    <gatha type="1"> Sauttaraṃ vinayavinicchayaṃ tu yo;</gatha>
    <gatha type="2">Anuttaraṃ sakalamapīdha jānati;</gatha>
    <gatha type="3">Mahattare vinayanaye anuttare;</gatha>
    <gatha type="last">Niruttaro bhavati hi so, na saṃsayo.</gatha>
    <centered>Ekuttaranayo samatto.</centered>
    <subhead>Sedamocanakathā</subhead>
    <hangnum nr="679"/>
    <gatha type="1"> Ito paraṃ pavakkhāmi, bhikkhūnaṃ suṇataṃ puna;</gatha>
    <gatha type="last">Sedamocanagāthāyo, paṭubhāvakarā varā.</gatha>
    <hangnum nr="680"/>
    <gatha type="1"> Ubbhakkhakaṃ vivajjetvā, adhonābhiṃ vivajjiya;</gatha>
    <gatha type="last">Paṭicca methunaṃ dhammaṃ, kathaṃ pārājiko siyā?</gatha>
    <hangnum nr="681"/>
    <gatha type="1"> Kabandhasattakāyassa, ure hoti mukhaṃ sace;</gatha>
    <gatha type="last">Mukhena methunaṃ dhammaṃ, katvā pārājiko bhave.</gatha>
    <hangnum nr="682"/>
    <gatha type="1"> Suññe nissattake dīpe, eko bhikkhu sace vase;</gatha>
    <gatha type="last">Methunapaccayā tassa, kathaṃ pārājiko siyā?</gatha>
    <hangnum nr="683"/>
    <gatha type="1"> Lambī  vā mudupiṭṭhī vā, vaccamagge mukhepi vā;</gatha>
    <gatha type="last">Aṅgajātaṃ pavesento, sake pārājiko bhave.</gatha>
    <hangnum nr="684"/>
    <gatha type="1"> Sayaṃ nādiyate kiñci, parañca na samādape;</gatha>
    <gatha type="last">Saṃvidhānañca nevatthi, kathaṃ pārājiko siyā?</gatha>
    <hangnum nr="685"/>
    <gatha type="1"> Suṅkaghāte atikkante, nādiyanto parassa tu;</gatha>
    <gatha type="last">Āṇattiñca vināyeva, hoti pārājiko yati.</gatha>
    <hangnum nr="686"/>
    <gatha type="1"> Haranto garukaṃ bhaṇḍaṃ, theyyacittena puggalo;</gatha>
    <gatha type="last">Parassa tu parikkhāraṃ, na ca pārājiko kathaṃ?</gatha>
    <hangnum nr="687"/>
    <gatha type="1"> Tiracchānagatānaṃ  tu, puggalo garubhaṇḍakaṃ;</gatha>
    <gatha type="last">Gaṇhanto theyyacittena, na ca pārājiko siyā.</gatha>
    <hangnum nr="688"/>
    <gatha type="1"> Attano santakaṃ datvā, bhikkhu pārājiko kathaṃ?</gatha>
    <gatha type="last">‘‘Maratū’’ti asappāya-bhojanaṃ deti ce cuto.</gatha>
    <hangnum nr="689"/>
    <gatha type="1"> Pitari pitusaññī ca, mātusaññī ca mātari;</gatha>
    <gatha type="last">Hantvānantariyaṃ kammaṃ, na phuseyya kathaṃ naro?</gatha>
    <hangnum nr="690"/>
    <gatha type="1"> Tiracchānagatā mātā, tiracchānagato pitā;</gatha>
    <gatha type="last">Tasmānantariyaṃ natthi, māritesu ubhosupi.</gatha>
    <hangnum nr="691"/>
    <gatha type="1"> Anādiyanto garukaṃ, parañca na samādape;</gatha>
    <gatha type="last">Gacchaṃ ṭhito nisinno vā, kathaṃ pārājiko bhaṇa?</gatha>
    <hangnum nr="692"/>
    <gatha type="1"> Manussuttarike dhamme, katvāna katikaṃ tato;</gatha>
    <gatha type="last">Sambhāvanādhippāyo so, atikkamati ce cuto.</gatha>
    <hangnum nr="693"/>
    <gatha type="1"> Saṅghādisesā cattāro, bhaveyyuṃ ekavatthukā;</gatha>
    <gatha type="last">Kathaṃ? Kathehi me puṭṭho, vinaye ce visārado.</gatha>
    <hangnum nr="694"/>
    <gatha type="1"> Sañcarittañca duṭṭhullaṃ, saṃsaggaṃ attakāmataṃ;</gatha>
    <gatha type="last">Itthiyā paṭipajjanto, phuseyya caturo ime.</gatha>
    <hangnum nr="695"/>
    <gatha type="1"> Saṅghādisesamāpanno, chādetvā suciraṃ pana;</gatha>
    <gatha type="last">Acaritvā yathāvuttaṃ, vattaṃ so vuṭṭhito kathaṃ?</gatha>
    <hangnum nr="696"/>
    <gatha type="1"> Sukkavissaṭṭhimāpanno , bhikkhubhāve ṭhito pana;</gatha>
    <gatha type="last">Parivatte tu liṅgasmiṃ, natthi saṅghādisesatā.</gatha>
    <hangnum nr="697"/>
    <gatha type="1"> Kuddho ārādhako hoti;</gatha>
    <gatha type="2">Kuddho hoti ca nindito;</gatha>
    <gatha type="3">Atha ko nāma so dhammo;</gatha>
    <gatha type="last">Yena kuddho pasaṃsito?</gatha>
    <hangnum nr="698"/>
    <gatha type="1"> Vaṇṇasmiṃ bhaññamāne yo, titthiyānaṃ tu kujjhati;</gatha>
    <gatha type="last">Ārādhako, sambuddhassa, yadi kujjhati nindito.</gatha>
    <hangnum nr="699"/>
    <gatha type="1"> Atthaṅgate tu sūriye, bhojanaṃ bhikkhu bhuñjati;</gatha>
    <gatha type="last">Na khittacittonummatto, nirāpatti kathaṃ bhave?</gatha>
    <hangnum nr="700"/>
    <gatha type="1"> Yo  ca romanthayitvāna, rattiṃ ghasati bhojanaṃ;</gatha>
    <gatha type="last">Natthi tassa panāpatti, vikālabhojanena hi.</gatha>
    <hangnum nr="701"/>
    <gatha type="1"> Atthaṅgate ca sūriye, gahetvā bhikkhu bhojanaṃ;</gatha>
    <gatha type="last">Sace bhuñjeyya āpatti, anāpatti kathaṃ bhave?</gatha>
    <hangnum nr="702"/>
    <gatha type="1"> Vikāluttarakuruṃ gantvā, tattha laddhāna bhojanaṃ;</gatha>
    <gatha type="last">Āgantvā idha kālena, natthi āpatti bhuñjato.</gatha>
    <hangnum nr="703"/>
    <gatha type="1"> Gāme vā yadi vāraññe, yaṃ paresaṃ mamāyitaṃ;</gatha>
    <gatha type="last">Na harantova taṃ theyyā, kathaṃ pārājiko siyā?</gatha>
    <hangnum nr="704"/>
    <gatha type="1"> Theyyasaṃvāsako nāma, liṅgasaṃvāsathenako;</gatha>
    <gatha type="last">Parabhaṇḍaṃ agaṇhanto, hoti esa parājito.</gatha>
    <hangnum nr="705"/>
    <gatha type="1"> Nārī rūpavatī bālā, bhikkhu rattena cetasā;</gatha>
    <gatha type="last">Methunaṃ tāya katvāpi, so na pārājiko kathaṃ?</gatha>
    <hangnum nr="706"/>
    <gatha type="1"> Bhikkhu rūpavatiṃ nāriṃ, supinantena passati;</gatha>
    <gatha type="last">Tāya methunasaṃyoge, katepi na vinassati.</gatha>
    <hangnum nr="707"/>
    <gatha type="1"> Ekissā  dve siyuṃ puttā, jātā idha panitthiyā;</gatha>
    <gatha type="last">Dvinnaṃ mātā pitā sāva, kathaṃ hoti bhaṇāhi me?</gatha>
    <hangnum nr="708"/>
    <gatha type="1"> Ubhatobyañjanā itthī, gabbhaṃ gaṇhāti attanā;</gatha>
    <gatha type="last">Gaṇhāpeti paraṃ gabbhaṃ, tasmā mātā pitā ca sā.</gatha>
    <hangnum nr="709"/>
    <gatha type="1"> Purisena sahāgāre, raho vasati bhikkhunī;</gatha>
    <gatha type="last">Parāmasati tassaṅgaṃ, anāpatti kathaṃ siyā?</gatha>
    <hangnum nr="710"/>
    <gatha type="1"> Sahāgārikaseyyañca, sabbañca paṭijagganaṃ;</gatha>
    <gatha type="last">Dārakassa ca mātā hi, kātuṃ labhati bhikkhunī.</gatha>
    <hangnum nr="711"/>
    <gatha type="1"> Ko ca bhikkhūhi sikkhāsu, asādhāraṇataṃ gato;</gatha>
    <gatha type="last">Na pārivāsiko brūhi, na ukkhittādikopi ca?</gatha>
    <hangnum nr="712"/>
    <gatha type="1"> Gahetuṃ khurabhaṇḍaṃ tu, sace nhāpitapubbako;</gatha>
    <gatha type="last">Na so labhati aññesaṃ, kappatīti ca niddise.</gatha>
    <hangnum nr="713"/>
    <gatha type="1"> Katheti kusalaṃ dhammaṃ, paramaṃ atthasaṃhitaṃ;</gatha>
    <gatha type="last">Katamo puggalo brūhi, na mato na ca jīvati?</gatha>
    <hangnum nr="714"/>
    <gatha type="1"> Katheti  kusalaṃ dhammaṃ, paramaṃ atthasaṃhitaṃ;</gatha>
    <gatha type="last">Hoti nimmitabuddho so, na mato na ca jīvati.</gatha>
    <hangnum nr="715"/>
    <gatha type="1"> Saṃyācikaṃ karontassa, kuṭiṃ desitavatthukaṃ;</gatha>
    <gatha type="last">Pamāṇikamanārambhaṃ, āpatti saparikkamaṃ.</gatha>
    <hangnum nr="716"/>
    <gatha type="1"> Naro karoti ce kuṭiṃ, sa sabbamattikāmayaṃ;</gatha>
    <gatha type="last">Na muccateva vajjato, jinena vuttato tato.</gatha>
    <hangnum nr="717"/>
    <gatha type="1"> Saṃyācikāya bhikkhussa, anāpatti kathaṃ siyā;</gatha>
    <gatha type="last">Sabbalakkhaṇahīnaṃ tu, karontassa kuṭiṃ pana?</gatha>
    <hangnum nr="718"/>
    <gatha type="1"> Saṃyācikaṃ karontassa, tiṇacchadanakaṃ kuṭiṃ;</gatha>
    <gatha type="last">Bhikkhuno jinacandena, anāpatti pakāsitā.</gatha>
    <hangnum nr="719"/>
    <gatha type="1"> Na  kāyikaṃ kañci payogamācare;</gatha>
    <gatha type="2">Na kiñci vācāya paraṃ bhaṇeyya;</gatha>
    <gatha type="3">Phuse garuṃ antimavatthuhetukaṃ;</gatha>
    <gatha type="last">Visārado ce vinaye bhaṇāhi tvaṃ?</gatha>
    <hangnum nr="720"/>
    <gatha type="1"> Parassā pana yā vajjaṃ, paṭicchādeti bhikkhunī;</gatha>
    <gatha type="last">Ayaṃ pārājikāpattiṃ, tannimittaṃ garuṃ phuse.</gatha>
    <hangnum nr="721"/>
    <gatha type="1"> Na kāyikaṃ kiñcipi pāpamācare;</gatha>
    <gatha type="2">Na kiñci vācāya careyya pāpakaṃ;</gatha>
    <gatha type="3">Sunāsitoyeva ca nāsito siyā;</gatha>
    <gatha type="last">Kathaṃ tuvaṃ brūhi mayāsi pucchito?</gatha>
    <hangnum nr="722"/>
    <gatha type="1"> Abhabbā pana ye vuttā, puggalā paṇḍakādayo;</gatha>
    <gatha type="last">Ekādasa munindena, nāsitā te sunāsitā.</gatha>
    <hangnum nr="723"/>
    <gatha type="1"> Anuggiraṃ giraṃ kiñci, subhaṃ vā yadi vāsubhaṃ;</gatha>
    <gatha type="last">Phuse vācasikaṃ vajjaṃ, kathaṃ me pucchito bhaṇa?</gatha>
    <hangnum nr="724"/>
    <gatha type="1"> Santimeva panāpattiṃ, bhikkhu nāvikareyya yo;</gatha>
    <gatha type="last">Sampajānamusāvāde, dukkaṭaṃ tassa vaṇṇitaṃ.</gatha>
    <hangnum nr="725"/>
    <gatha type="1"> Ekatoupasampannā, ubho tāsaṃ tu hatthato;</gatha>
    <gatha type="last">Cīvaraṃ gaṇhato honti, nānāāpattiyo kathaṃ?</gatha>
    <hangnum nr="726"/>
    <gatha type="1"> Ekatoupasampannā , bhikkhūnaṃ tu vasena yā;</gatha>
    <gatha type="last">Cīvaraṃ hatthato tassā, pācitti paṭigaṇhato.</gatha>
    <hangnum nr="727"/>
    <gatha type="1"> Ekatoupasampannā, bhikkhunīnaṃ vasena yā;</gatha>
    <gatha type="last">Cīvaraṃ hatthato tassā, dukkaṭaṃ paṭigaṇhato.</gatha>
    <hangnum nr="728"/>
    <gatha type="1"> Saṃvidhāya ca cattāro, garuṃ theniṃsu bhaṇḍakaṃ;</gatha>
    <gatha type="last">Thero thullaccayaṃ tesu, patto, sesā parājayaṃ.</gatha>
    <hangnum nr="729"/>
    <gatha type="1"> Kathaṃ ? Chamāsakaṃ bhaṇḍaṃ, tattha sāhatthikā tayo;</gatha>
    <gatha type="last">Haṭā therena māsā tu, tayo āṇattiyāpi ca.</gatha>
    <hangnum nr="730"/>
    <gatha type="1"> Tīhi sāhatthikokeko;</gatha>
    <gatha type="2">Pañca āṇattiyā haṭā;</gatha>
    <gatha type="3">Tasmā thullaccayaṃ thero;</gatha>
    <gatha type="last">Patto, sesā parājayaṃ.</gatha>
    <hangnum nr="731"/>
    <gatha type="1"> Bahiddhā gehato bhikkhu, itthī gabbhantaraṃ gatā;</gatha>
    <gatha type="last">Chiddaṃ gehassa no atthi, methunapaccayā cuto.</gatha>
    <hangnum nr="732"/>
    <gatha type="1"> Antodussakuṭiṭṭhena, mātugāmena methunaṃ;</gatha>
    <gatha type="last">Santhatādivaseneva, katvā hoti parājito.</gatha>
    <hangnum nr="733"/>
    <gatha type="1"> Sappiādiṃ tu bhesajjaṃ, gahetvā sāmameva taṃ;</gatha>
    <gatha type="last">Avītivatte sattāhe, kathaṃ āpatti sevato?</gatha>
    <hangnum nr="734"/>
    <gatha type="1"> Parivattitaliṅgassa, bhikkhuno itarāya vā;</gatha>
    <gatha type="last">Avītivatte sattāhe, hoti āpatti sevato.</gatha>
    <hangnum nr="735"/>
    <gatha type="1"> Nissaggiyena pācitti, suddhapācittiyampi ca;</gatha>
    <gatha type="last">Ekatova kathaṃ bhikkhu, āpajjeyya bhaṇāhi me?</gatha>
    <hangnum nr="736"/>
    <gatha type="1"> Saṅghe pariṇataṃ lābhaṃ, attano ca parassa ca;</gatha>
    <gatha type="last">Ekato pariṇāmento, payogena dvayaṃ phuse.</gatha>
    <hangnum nr="737"/>
    <gatha type="1"> Bhikkhū samāgamma samaggasaññā;</gatha>
    <gatha type="2">Sabbe kareyyuṃ pana saṅghakammaṃ;</gatha>
    <gatha type="3">Bhikkhuṭṭhito dvādasayojanasmiṃ;</gatha>
    <gatha type="last">Kathaṃ kataṃ kuppati vaggahetu?</gatha>
    <hangnum nr="738"/>
    <gatha type="1"> Atthi  sace pana bhikkhu nisinno;</gatha>
    <gatha type="2">Dvādasayojanike nagare tu;</gatha>
    <gatha type="3">Tattha kataṃ pana kammamakammaṃ;</gatha>
    <gatha type="last">Natthi vihāragatā yadi sīmā.</gatha>
    <hangnum nr="739"/>
    <gatha type="1"> Saṅghāṭi  pārutā kāye, nivatthontaravāsako;</gatha>
    <gatha type="last">Nissaggiyāni sabbāni, kathaṃ honti kathehi me?</gatha>
    <hangnum nr="740"/>
    <gatha type="1"> Kaṇṇaṃ gahetvā tattheva, kaddamaṃ yadi dhovati;</gatha>
    <gatha type="last">Bhikkhunī kāyaṅgāneva, tāni nissaggiyāni hi.</gatha>
    <hangnum nr="741"/>
    <gatha type="1"> Purisaṃ apitaraṃ hantvā, itthiṃ hantvā amātaraṃ;</gatha>
    <gatha type="last">Ānantariyakaṃ kammaṃ, āpajjati kathaṃ naro?</gatha>
    <hangnum nr="742"/>
    <gatha type="1"> Parivatte tu liṅgasmiṃ, pitaraṃ itthitaṃ gataṃ;</gatha>
    <gatha type="last">Mātaraṃ purisattaṃ tu, gataṃ hantvā garuṃ phuse.</gatha>
    <hangnum nr="743"/>
    <gatha type="1"> Mātaraṃ pana māretvā, māretvā pitarampi ca;</gatha>
    <gatha type="last">Ānantariyakaṃ kammaṃ, nāpajjeyya kathaṃ naro?</gatha>
    <hangnum nr="744"/>
    <gatha type="1"> Tiracchānagatā mātā, tiracchānagato pitā;</gatha>
    <gatha type="last">Mātaraṃ pitaraṃ hantvā, nānantariyakaṃ phuse.</gatha>
    <hangnum nr="745"/>
    <gatha type="1"> Codetvā sammukhībhūtaṃ, saṅgho kammaṃ kareyya ce;</gatha>
    <gatha type="last">Kathaṃ kammaṃ akammaṃ taṃ, saṅgho sāpattiko siyā?</gatha>
    <hangnum nr="746"/>
    <gatha type="1"> Vuttaṃ tu paṇḍakādīnaṃ, sandhāya upasampadaṃ;</gatha>
    <gatha type="last">Anāpattissa kammaṃ tu, sandhāyāti kurundiyaṃ.</gatha>
    <hangnum nr="747"/>
    <gatha type="1"> Kappabindukataṃ rattaṃ, cīvaraṃ tu adhiṭṭhitaṃ;</gatha>
    <gatha type="last">Kathamassa siyāpatti, sevamānassa dukkaṭaṃ?</gatha>
    <hangnum nr="748"/>
    <gatha type="1"> Sakaṃ anissajitvāna, yo nissaggiyacīvaraṃ;</gatha>
    <gatha type="last">Paribhuñjati tassāya-māpatti paridīpitā.</gatha>
    <hangnum nr="749"/>
    <gatha type="1"> Pañca pācittiyāneva, nānāvatthukatāni hi;</gatha>
    <gatha type="last">Apubbaṃ acarimaṃ eka-kkhaṇe āpajjate kathaṃ?</gatha>
    <hangnum nr="750"/>
    <gatha type="1"> Bhesajjāni hi pañceva, gahetvā bhājane visuṃ;</gatha>
    <gatha type="last">Ṭhapitesu ca sattāhā-tikkame honti pañcapi.</gatha>
    <hangnum nr="751"/>
    <gatha type="1"> Na  rattacitto na ca theyyacitto;</gatha>
    <gatha type="2">Na cāpi cittaṃ maraṇāya tassa;</gatha>
    <gatha type="3">Dentassa pārājikamāha satthā;</gatha>
    <gatha type="last">Thullaccayaṃ taṃ paṭigaṇhatopi.</gatha>
    <hangnum nr="752"/>
    <gatha type="1"> Salākaṃ saṅghabhedāya, padentassa parājayo;</gatha>
    <gatha type="last">Hoti thullaccayaṃ tassa, salākaṃ paṭigaṇhato.</gatha>
    <hangnum nr="753"/>
    <gatha type="1"> Ekattha nikkhipitvāna, cīvaraṃ addhayojane;</gatha>
    <gatha type="last">Aruṇaṃ uṭṭhāpentassa, anāpatti kathaṃ siyā?</gatha>
    <hangnum nr="754"/>
    <gatha type="1"> Suppatiṭṭhitanigrodha-sadise rukkhamūlake;</gatha>
    <gatha type="last">Anāpatti hi so rukkho, hoti ekakulassa ce.</gatha>
    <hangnum nr="755"/>
    <gatha type="1"> Kathaṃ āpattiyo nānā-;</gatha>
    <gatha type="2">Vatthukāyo hi kāyikā;</gatha>
    <gatha type="3">Apubbaṃ acarimaṃ eka-;</gatha>
    <gatha type="last">Kkhaṇe sambahulā phuse?</gatha>
    <hangnum nr="756"/>
    <gatha type="1"> Nānitthīnaṃ tu kese vā, tāsaṃ aṅguliyopi vā;</gatha>
    <gatha type="last">Ekato gahaṇe tassa, honti sambahulā pana.</gatha>
    <hangnum nr="757"/>
    <gatha type="1"> Kathaṃ vācasikā nānā-vatthukāyo na kāyikā;</gatha>
    <gatha type="last">Apubbaṃ acarimaṃ eka-kkhaṇe āpattiyo phuse?</gatha>
    <hangnum nr="758"/>
    <gatha type="1"> Duṭṭhullaṃ yo vadati ca vācaṃ;</gatha>
    <gatha type="2">‘‘Sabbā tumhe sikharaṇiyo’’ti;</gatha>
    <gatha type="3">Vuttā dosā vinayanasatthe;</gatha>
    <gatha type="last">Tassitthīnaṃ gaṇanavasena.</gatha>
    <hangnum nr="759"/>
    <gatha type="1"> Itthiyā purisenāpi, paṇḍakena nimittake;</gatha>
    <gatha type="last">Methunaṃ na ca sevanto, methunappaccayā cuto?</gatha>
    <hangnum nr="760"/>
    <gatha type="1"> Methune pubbabhāgaṃ tu, kāyasaṃsaggataṃ gatā;</gatha>
    <gatha type="last">Methunappaccayā chejjaṃ, āpannā aṭṭhavatthukaṃ.</gatha>
    <hangnum nr="761"/>
    <gatha type="1"> Mātaraṃ  cīvaraṃ yāce, saṅghe pariṇataṃ na ca;</gatha>
    <gatha type="last">Kenassa hoti āpatti, anāpatti ca ñātake?</gatha>
    <hangnum nr="762"/>
    <gatha type="1"> Vassasāṭikalābhatthaṃ , samaye piṭṭhisaññite;</gatha>
    <gatha type="last">Siyāpatti satuppādaṃ, karoto mātarampi ca.</gatha>
    <hangnum nr="763"/>
    <gatha type="1"> Saṅghādisesamāpattiṃ, pācittiṃ dukkaṭaṃ kathaṃ;</gatha>
    <gatha type="last">Pāṭidesaniyaṃ thulla-ccayaṃ ekakkhaṇe phuse?</gatha>
    <hangnum nr="764"/>
    <gatha type="1"> Avassutāvassutahatthato hi;</gatha>
    <gatha type="2">Piṇḍaṃ gahetvā lasuṇaṃ paṇītaṃ;</gatha>
    <gatha type="3">Manussamaṃsañca akappamaññaṃ;</gatha>
    <gatha type="last">Sabbekato khādati, honti tassā.</gatha>
    <hangnum nr="765"/>
    <gatha type="1"> Eko upajjhāyakapuggaleko;</gatha>
    <gatha type="2">Ācariyako dvepi ca puṇṇavassā;</gatha>
    <gatha type="3">Ekāva tesaṃ pana kammavācā;</gatha>
    <gatha type="last">Ekassa kammaṃ tu na rūhate kiṃ?</gatha>
    <hangnum nr="766"/>
    <gatha type="1"> Kesaggamattampi mahiddhikesu;</gatha>
    <gatha type="2">Ākāsago hoti sace paneko;</gatha>
    <gatha type="3">Katampi taṃ rūhati neva kammaṃ;</gatha>
    <gatha type="last">Ākāsagasseva, na bhūmigassa.</gatha>
    <hangnum nr="767"/>
    <gatha type="1"> Saṅghenapi hi ākāse, ṭhitena pana iddhiyā;</gatha>
    <gatha type="last">Bhūmigassa na kātabbaṃ, karoti yadi kuppati.</gatha>
    <hangnum nr="768"/>
    <gatha type="1"> Na ca kappakataṃ vatthaṃ, na ca rattaṃ akappiyaṃ;</gatha>
    <gatha type="last">Nivatthassa panāpatti, anāpatti kathaṃ siyā?</gatha>
    <hangnum nr="769"/>
    <gatha type="1"> Acchinnacīvarassettha, bhikkhussa pana kiñcipi;</gatha>
    <gatha type="last">Na cassākappiyaṃ nāma, cīvaraṃ pana vijjati.</gatha>
    <hangnum nr="770"/>
    <gatha type="1"> Na  kutopi ca gaṇhati kiñci have;</gatha>
    <gatha type="2">Na tu deti ca kiñcipi bhojanato;</gatha>
    <gatha type="3">Garukaṃ pana vajjamupeti kathaṃ;</gatha>
    <gatha type="last">Vada me vinaye kusalosi yadi?</gatha>
    <hangnum nr="771"/>
    <gatha type="1"> Ādāya yaṃ kiñci avassutamhā;</gatha>
    <gatha type="2">Uyyojitā bhuñjati bhojanañce;</gatha>
    <gatha type="3">Uyyojitā  yā pana yāya tassā;</gatha>
    <gatha type="last">Saṅghādisesaṃ kathayanti dhīrā.</gatha>
    <hangnum nr="772"/>
    <gatha type="1"> Kassaci kiñci na deti sahatthā;</gatha>
    <gatha type="2">Neva ca gaṇhati kiñci kutoci;</gatha>
    <gatha type="3">Vajjamupeti lahuṃ, na garuṃ tu;</gatha>
    <gatha type="last">Brūhi kathaṃ yadi bujjhasi sādhu?</gatha>
    <hangnum nr="773"/>
    <gatha type="1"> Dantaponodakānaṃ tu, gahaṇe pana bhikkhunī;</gatha>
    <gatha type="last">Uyyojentī lahuṃ vajjaṃ, āpajjati nisevite.</gatha>
    <hangnum nr="774"/>
    <gatha type="1"> Āpajjati panāpattiṃ, garukaṃ sāvasesakaṃ;</gatha>
    <gatha type="last">Chādeti, na phuse vajjaṃ, kathaṃ jānāsi me vada?</gatha>
    <hangnum nr="775"/>
    <gatha type="1"> Saṅghādisesamāpattiṃ, āpajjitvā anādaro;</gatha>
    <gatha type="last">Chādentopi tamāpattiṃ, nāññaṃ ukkhittako phuse.</gatha>
    <hangnum nr="776"/>
    <gatha type="1"> Sappāṇappāṇajaṃ neva, jaṅgamaṃ na vihaṅgamaṃ;</gatha>
    <gatha type="last">Dvijaṃ kantamakantañca, sace jānāsi me vada?</gatha>
    <hangnum nr="777"/>
    <gatha type="1"> Sappāṇappāṇajo vutto;</gatha>
    <gatha type="2">Cittajo utujopi ca;</gatha>
    <gatha type="3">Dvīheva pana jātattā;</gatha>
    <gatha type="last">Mato saddo dvijoti hi.</gatha>
    <hangnum nr="778"/>
    <gatha type="1"> Vinaye  anayūparame parame;</gatha>
    <gatha type="2">Sujanassa sukhānayane nayane;</gatha>
    <gatha type="3">Paṭu hoti padhānarato na rato;</gatha>
    <gatha type="last">Idha yo pana sāramate ramate.</gatha>
    <centered>Sedamocanagāthāyo samattā.</centered>
    <subhead>Sādhāraṇāsādhāraṇakathā</subhead>
    <hangnum nr="779"/>
    <gatha type="1"> Sabbasikkhāpadānāhaṃ , nidānaṃ gaṇanampi ca;</gatha>
    <gatha type="last">Bhikkhūhi bhikkhunīnañca, bhikkhūnaṃ bhikkhunīhi ca.</gatha>
    <hangnum nr="780"/>
    <gatha type="1"> Asādhāraṇapaññattaṃ, tathā sādhāraṇampi ca;</gatha>
    <gatha type="last">Pavakkhāmi samāsena, taṃ suṇātha samāhitā.</gatha>
    <hangnum nr="781"/>
    <gatha type="1"> Nidānaṃ nāma vesālī, tathā rājagahaṃ puraṃ;</gatha>
    <gatha type="last">Sāvatthāḷavi kosambī, sakkabhaggā pakāsitā.</gatha>
    <hangnum nr="782"/>
    <gatha type="1"> Kati vesāliyā vuttā, kati rājagahe katā?</gatha>
    <gatha type="last">Kati sāvatthipaññattā, kati āḷaviyaṃ katā?</gatha>
    <hangnum nr="783"/>
    <gatha type="1"> Kati kosambipaññattā, kati sakkesu bhāsitā?</gatha>
    <gatha type="last">Kati bhaggesu paññattā, taṃ me akkhāhi pucchito?</gatha>
    <hangnum nr="784"/>
    <gatha type="1"> Dasa vesāliyā vuttā, ekavīsa giribbaje;</gatha>
    <gatha type="last">Chaūnāni satāneva, tīṇi sāvatthiyaṃ katā.</gatha>
    <hangnum nr="785"/>
    <gatha type="1"> Cha panāḷaviyaṃ vuttā, aṭṭha kosambiyaṃ katā;</gatha>
    <gatha type="last">Aṭṭha sakkesu paññattā, tayo bhaggesu dīpitā.</gatha>
    <hangnum nr="786"/>
    <gatha type="1"> Methunaṃ viggaho ceva, catutthantimavatthukaṃ;</gatha>
    <gatha type="last">Atirekacīvaraṃ suddha-kāḷakeḷakalomakaṃ.</gatha>
    <hangnum nr="787"/>
    <gatha type="1"> Bhūtaṃ  paramparañceva, mukhadvāramacelako;</gatha>
    <gatha type="last">Bhikkhunīsu ca akkoso, dasa vesāliyaṃ katā.</gatha>
    <hangnum nr="788"/>
    <gatha type="1"> Dutiyantimavatthuñca, dve anuddhaṃsanāni ca;</gatha>
    <gatha type="last">Saṅghabhedā duve ceva, cīvarassa paṭiggaho.</gatha>
    <hangnum nr="789"/>
    <gatha type="1"> Rūpiyaṃ suttaviññatti, tathā ujjhāpanampi ca;</gatha>
    <gatha type="last">Paripācitapiṇḍo ca, tatheva gaṇabhojanaṃ.</gatha>
    <hangnum nr="790"/>
    <gatha type="1"> Vikālabhojanañceva, cārittaṃ nhānameva ca;</gatha>
    <gatha type="last">Ūnavīsativassañca, datvā saṅghena cīvaraṃ.</gatha>
    <hangnum nr="791"/>
    <gatha type="1"> Vosāsantī ca naccaṃ vā, gītaṃ vā cārikadvayaṃ;</gatha>
    <gatha type="last">Chandadānenime rāja-gahasmiṃ ekavīsati.</gatha>
    <hangnum nr="792"/>
    <gatha type="1"> Kuṭi  kosiyaseyyañca, pathavībhūtagāmakaṃ;</gatha>
    <gatha type="last">Sappāṇakañca siñcanti, ete chāḷaviyaṃ katā.</gatha>
    <hangnum nr="793"/>
    <gatha type="1"> Mahallakavihāro ca, dovacassaṃ tatheva ca;</gatha>
    <gatha type="last">Aññenaññaṃ tathā dvāra-kosā majjhañca pañcamaṃ.</gatha>
    <hangnum nr="794"/>
    <gatha type="1"> Anādariyaṃ sahadhammo, payopānañca sekhiye;</gatha>
    <gatha type="last">Kosambiyaṃ tu paññattā, aṭṭhime suddhadiṭṭhinā.</gatha>
    <hangnum nr="795"/>
    <gatha type="1"> Dhovaneḷakalomāni, patto ca dutiyo pana;</gatha>
    <gatha type="last">Ovādopi ca bhesajjaṃ, sūci āraññakesu ca.</gatha>
    <hangnum nr="796"/>
    <gatha type="1"> Udakasuddhikañceva, ovādāgamanampi ca;</gatha>
    <gatha type="last">Pure kapilavatthusmiṃ, paññattā pana aṭṭhime.</gatha>
    <hangnum nr="797"/>
    <gatha type="1"> Jotiṃ samādahitvāna, sāmisena sasitthakaṃ;</gatha>
    <gatha type="last">Ime bhaggesu paññattā, tayo ādiccabandhunā.</gatha>
    <hangnum nr="798"/>
    <gatha type="1"> Pārājikāni cattāri, garukā soḷasā, duve;</gatha>
    <gatha type="last">Aniyatā, catuttiṃsa, honti nissaggiyāni hi.</gatha>
    <hangnum nr="799"/>
    <gatha type="1"> Chappaṇṇāsasatañceva , khuddakāni bhavanti hi;</gatha>
    <gatha type="last">Daseva pana gārayhā, dvesattati ca sekhiyā.</gatha>
    <hangnum nr="800"/>
    <gatha type="1"> Chaūnāni ca tīṇeva, satāni samacetasā;</gatha>
    <gatha type="last">Ime vuttāvasesā hi, sabbe sāvatthiyaṃ katā.</gatha>
    <hangnum nr="801"/>
    <gatha type="1"> Pārājikāni cattāri, satta saṅghādisesakā;</gatha>
    <gatha type="last">Nissaggiyāni aṭṭheva, dvattiṃseva ca khuddakā.</gatha>
    <hangnum nr="802"/>
    <gatha type="1"> Dve gārayhā, tayo sekhā, chappaññāseva sabbaso;</gatha>
    <gatha type="last">Bhavanti chasu paññattā, nagaresu ca piṇḍitā.</gatha>
    <hangnum nr="803"/>
    <gatha type="1"> Sabbāneva panetāni, nagaresu ca sattasu;</gatha>
    <gatha type="last">Aḍḍhuḍḍhāni satāneva, paññattāni bhavanti hi.</gatha>
    <hangnum nr="804"/>
    <gatha type="1"> Sikkhāpadāni bhikkhūnaṃ, vīsañca dve satāni ca;</gatha>
    <gatha type="last">Bhikkhunīnaṃ tu cattāri, tathā tīṇi satāni ca.</gatha>
    <hangnum nr="805"/>
    <gatha type="1"> Pārājikāni cattāri, garukā pana terasa;</gatha>
    <gatha type="last">Aniyatā duve vuttā, tiṃsa nissaggiyāni ca.</gatha>
    <hangnum nr="806"/>
    <gatha type="1"> Khuddakā  navuti dve ca, cattāro pāṭidesanā;</gatha>
    <gatha type="last">Nippapañcena niddiṭṭhā, pañcasattati sekhiyā.</gatha>
    <hangnum nr="807"/>
    <gatha type="1"> Dve satāni ca vīsañca, vasā bhikkhūnameva ca;</gatha>
    <gatha type="last">Sikkhāpadāni uddesamāgacchanti uposathe.</gatha>
    <hangnum nr="808"/>
    <gatha type="1"> Pārājikāni aṭṭheva, garukā dasa satta ca;</gatha>
    <gatha type="last">Nissaggiyāni tiṃseva, chasaṭṭhi ca satampi ca.</gatha>
    <hangnum nr="809"/>
    <gatha type="1"> Khuddakānaṭṭha gārayhā, pañcasattati sekhiyā;</gatha>
    <gatha type="last">Sabbāni pana cattāri, tathā tīṇi satāni ca.</gatha>
    <hangnum nr="810"/>
    <gatha type="1"> Bhavanti pana etāni, bhikkhunīnaṃ vasā pana;</gatha>
    <gatha type="last">Sikkhāpadāni uddesamāgacchanti uposathe.</gatha>
    <hangnum nr="811"/>
    <gatha type="1"> Chacattālīsa honteva, bhikkhūnaṃ bhikkhunīhi tu;</gatha>
    <gatha type="last">Asādhāraṇabhāvaṃ tu, gamitāni mahesinā.</gatha>
    <hangnum nr="812"/>
    <gatha type="1"> Cha  ca saṅghādisesā ca, tathā aniyatā duve;</gatha>
    <gatha type="last">Dvādaseva ca nissaggā, dvāvīsati ca khuddakā.</gatha>
    <hangnum nr="813"/>
    <gatha type="1"> Cattāropi ca gārayhā, chacattālīsa hontime;</gatha>
    <gatha type="last">Bhikkhūnaṃyeva paññattā, gotamena yasassinā.</gatha>
    <hangnum nr="814"/>
    <gatha type="1"> Visaṭṭhi kāyasaṃsaggo, duṭṭhullaṃ attakāmatā;</gatha>
    <gatha type="last">Kuṭi ceva vihāro ca, chaḷete garukā siyuṃ.</gatha>
    <hangnum nr="815"/>
    <gatha type="1"> Nissaggiyādivaggasmiṃ, dhovanañca paṭiggaho;</gatha>
    <gatha type="last">Eḷakalomavaggepi, ādito pana satta ca.</gatha>
    <hangnum nr="816"/>
    <gatha type="1"> Tatiyepi ca vaggasmiṃ, patto ca paṭhamo tathā;</gatha>
    <gatha type="last">Vassasāṭikamārañña-miti dvādasa dīpitā.</gatha>
    <hangnum nr="817"/>
    <gatha type="1"> Pācittiyāni vuttāni, sabbāni gaṇanāvasā;</gatha>
    <gatha type="last">Bhikkhūnaṃ bhikkhunīnañca, aṭṭhāsītisataṃ, tato.</gatha>
    <hangnum nr="818"/>
    <gatha type="1"> Sabbo bhikkhunivaggopi, saparamparabhojano;</gatha>
    <gatha type="last">Tathā anatiritto ca, abhihaṭṭhuṃ pavāraṇā.</gatha>
    <hangnum nr="819"/>
    <gatha type="1"> Paṇītabhojanaviññatti, tathevācelakopi ca;</gatha>
    <gatha type="last">Nimantito sabhatto ca, duṭṭhullacchādanampi ca.</gatha>
    <hangnum nr="820"/>
    <gatha type="1"> Ūnavīsativassaṃ  tu, mātugāmena saddhipi;</gatha>
    <gatha type="last">Antepurappaveso ca, vassasāṭi nisīdanaṃ.</gatha>
    <hangnum nr="821"/>
    <gatha type="1"> Khuddakāni panetāni, dvāvīsati bhavanti hi;</gatha>
    <gatha type="last">Cattāro pana gārayhā, bhikkhūnaṃ pātimokkhake.</gatha>
    <hangnum nr="822"/>
    <gatha type="1"> Ekato pana paññattā, chacattālīsa hontime;</gatha>
    <gatha type="last">Bhikkhunīhi tu bhikkhūnaṃ, asādhāraṇataṃ gatā.</gatha>
    <hangnum nr="823"/>
    <gatha type="1"> Bhikkhūhi bhikkhunīnañca, sataṃ tiṃsa bhavanti hi;</gatha>
    <gatha type="last">Asādhāraṇabhāvaṃ tu, gamitāni mahesinā.</gatha>
    <hangnum nr="824"/>
    <gatha type="1"> Pārājikāni cattāri, dasa saṅghādisesakā;</gatha>
    <gatha type="last">Dvādaseva ca nissaggā, khuddakā navuticcha ca.</gatha>
    <hangnum nr="825"/>
    <gatha type="1"> Aṭṭheva  pana gārayhā, sataṃ tiṃsa bhavantime;</gatha>
    <gatha type="last">Bhikkhunīnañca bhikkhūhi, asādhāraṇataṃ gatā.</gatha>
    <hangnum nr="826"/>
    <gatha type="1"> Bhikkhunīnaṃ tu saṅghādi-sesehi cha panādito;</gatha>
    <gatha type="last">Yāvatatiyakā ceva, cattāroti ime dasa.</gatha>
    <hangnum nr="827"/>
    <gatha type="1"> Akālacīvarañceva, tathā acchinnacīvaraṃ;</gatha>
    <gatha type="last">Sattaññadatthikādīni, patto ceva garuṃ lahuṃ.</gatha>
    <hangnum nr="828"/>
    <gatha type="1"> Dvādaseva panetāni, bhikkhunīnaṃ vasenidha;</gatha>
    <gatha type="last">Nissaggiyāni satthārā, paññattāni panekato.</gatha>
    <hangnum nr="829"/>
    <gatha type="1"> Asādhāraṇapaññattā, khuddakā navuticcha ca;</gatha>
    <gatha type="last">Gārayhā ca panaṭṭhāti, sabbeva gaṇanāvasā.</gatha>
    <hangnum nr="830"/>
    <gatha type="1"> Bhikkhunīnaṃ tu bhikkhūhi, asādhāraṇataṃ gatā;</gatha>
    <gatha type="last">Ekatoyeva paññattā, sataṃ tiṃsa bhavanti hi.</gatha>
    <hangnum nr="831"/>
    <gatha type="1"> Asādhāraṇubhinnampi, sataṃ sattati caccha ca;</gatha>
    <gatha type="last">Pārājikāni cattāri, garukā ca dasaccha ca.</gatha>
    <hangnum nr="832"/>
    <gatha type="1"> Aniyatā duve ceva, nissaggā catuvīsati;</gatha>
    <gatha type="last">Sataṃ aṭṭhārasevettha, khuddakā paridīpitā.</gatha>
    <hangnum nr="833"/>
    <gatha type="1"> Dvādaseva ca gārayhā, sataṃ sattati caccha ca;</gatha>
    <gatha type="last">Asādhāraṇubhinnampi, imeti paridīpitā.</gatha>
    <hangnum nr="834"/>
    <gatha type="1"> Sādhāraṇā  ubhinnampi, paññattā pana satthunā;</gatha>
    <gatha type="last">Sataṃ sattati cattāri, bhavantīti pakāsitā.</gatha>
    <hangnum nr="835"/>
    <gatha type="1"> Pārājikāni cattāri, satta saṅghādisesakā;</gatha>
    <gatha type="last">Aṭṭhārasa ca nissaggā, samasattati khuddakā.</gatha>
    <hangnum nr="836"/>
    <gatha type="1"> Pañcasattati paññattā, sekhiyāpi ca sabbaso;</gatha>
    <gatha type="last">Sataṃ sattati cattāri, ubhinnaṃ samasikkhatā.</gatha>
    <centered>Sādhāraṇāsādhāraṇakathā.</centered>
    <subhead>Lakkhaṇakathā</subhead>
    <hangnum nr="837"/>
    <gatha type="1"> Ito  paraṃ pavakkhāmi, lakkhaṇaṃ pana sabbagaṃ;</gatha>
    <gatha type="last">Savane sādaraṃ katvā, vadato me nibodhatha.</gatha>
    <hangnum nr="838"/>
    <gatha type="1"> Nidānaṃ puggalo vatthu, paññattividhimeva ca;</gatha>
    <gatha type="last">Vipattāpattanāpatti, āṇattaṅgakiriyāpi ca.</gatha>
    <hangnum nr="839"/>
    <gatha type="1"> Saññācittasamuṭṭhānaṃ, vajjakammapabhedakaṃ;</gatha>
    <gatha type="last">Tikadvayanti sabbattha, yojetabbamidaṃ pana.</gatha>
    <hangnum nr="840"/>
    <gatha type="1"> Pubbe vuttanayaṃ yañca, yañca uttānamevidha;</gatha>
    <gatha type="last">Taṃ sabbaṃ pana vajjetvā, karissāmatthajotanaṃ.</gatha>
    <hangnum nr="841"/>
    <gatha type="1">Puggalo nāma yaṃ yaṃ tu, bhikkhumārabbha bhikkhuniṃ;</gatha>
    <gatha type="last">Sikkhāpadaṃ tu paññattaṃ, ayaṃ vuccati puggalo.</gatha>
    <hangnum nr="842"/>
    <gatha type="1"> Tevīsatividhā te ca, sudinnadhaniyādayo;</gatha>
    <gatha type="last">Bhikkhūnaṃ pātimokkhasmiṃ, ādikammikapuggalā.</gatha>
    <hangnum nr="843"/>
    <gatha type="1"> Bhikkhunīnaṃ tathā pāti-mokkhasmiṃ ādikammikā;</gatha>
    <gatha type="last">Thullanandādayo satta, sabbe tiṃsa bhavanti hi.</gatha>
    <hangnum nr="844"/>
    <gatha type="1">Vatthūti puggalasseva, tassa tassa ca sabbaso;</gatha>
    <gatha type="last">Vatthuno tassa tasseva, ajjhācāro pavuccati.</gatha>
    <hangnum nr="845"/>
    <gatha type="1"> Kevalā  pana paññatti, mūlabhūtā tatheva sā;</gatha>
    <gatha type="last">Anvanuppannasabbattha-padesapadapubbikā.</gatha>
    <hangnum nr="846"/>
    <gatha type="1"> Sādhāraṇā ca paññatti, tathāsādhāraṇāpi ca;</gatha>
    <gatha type="last">Ekatoubhatopubbā, evaṃ navavidhā siyā.</gatha>
    <hangnum nr="847"/>
    <gatha type="1"> Tattha ‘‘yo methunaṃ dhammaṃ, paṭiseveyya bhikkhu’’ti;</gatha>
    <gatha type="last">‘‘Adinnaṃ ādiyeyyā’’ti, paññatticcevamādikā.</gatha>
    <hangnum nr="848"/>
    <gatha type="1"> Hoti  ‘‘antamaso bhikkhu, tiracchānagatāyapi’’;</gatha>
    <gatha type="last">Iccevamādikā sabbā, anupaññatti dīpitā.</gatha>
    <hangnum nr="849"/>
    <gatha type="1"> Tathānuppannapaññatti, anuppanne tu vajjake;</gatha>
    <gatha type="last">Aṭṭhannaṃ garudhammānaṃ, vasenevāgatā hi sā.</gatha>
    <hangnum nr="850"/>
    <gatha type="1"> Cammattharaṇakañceva, saguṇaṅguṇupāhanaṃ;</gatha>
    <gatha type="last">Tatheva ca dhuvanhānaṃ, pañcavaggūpasampadā.</gatha>
    <hangnum nr="851"/>
    <gatha type="1"> Esā padesapaññatti, nāmāti hi catubbidhā;</gatha>
    <gatha type="last">Vuttā majjhimadesasmiṃ-yeva hoti, na aññato.</gatha>
    <hangnum nr="852"/>
    <gatha type="1"> Ito sesā hi sabbattha-paññattīti pakāsitā;</gatha>
    <gatha type="last">Atthato ekamevettha, sādhāraṇadukādikaṃ.</gatha>
    <hangnum nr="853"/>
    <gatha type="1">Sāṇattikā panāpatti, hoti nāṇattikāpi ca;</gatha>
    <gatha type="last">Āṇattīti ca nāmesā, ñeyyā āṇāpanā pana.</gatha>
    <hangnum nr="854"/>
    <gatha type="1"> Āpattīnaṃ tu sabbāsaṃ, sabbasikkhāpadesupi;</gatha>
    <gatha type="last">Sabbo panaṅgabhedo hi, viññātabbo vibhāvinā.</gatha>
    <hangnum nr="855"/>
    <gatha type="1"> Kāyenapi ca vācāya, yā karontassa jāyate;</gatha>
    <gatha type="last">Ayaṃ kriyasamuṭṭhānā, nāma pārājikā viya.</gatha>
    <hangnum nr="856"/>
    <gatha type="1"> Kāyavācāhi kattabbaṃ, akarontassa hoti yā;</gatha>
    <gatha type="last">Sā cākriyasamuṭṭhānā, paṭhame kathine viya.</gatha>
    <hangnum nr="857"/>
    <gatha type="1"> Karontassākarontassa, bhikkhuno hoti yā pana;</gatha>
    <gatha type="last">Sā kriyākriyato hoti, cīvaraggahaṇe viya.</gatha>
    <hangnum nr="858"/>
    <gatha type="1"> Siyā pana karontassa, akarontassa yā siyā;</gatha>
    <gatha type="last">Sā kriyākriyato hoti, rūpiyuggahaṇe viya.</gatha>
    <hangnum nr="859"/>
    <gatha type="1"> Tathā  siyā karontassa;</gatha>
    <gatha type="2">Yā karoto akubbato;</gatha>
    <gatha type="3">Siyā kiriyato ceva;</gatha>
    <gatha type="last">Sā kriyākriyatopi ca.</gatha>
    <hangnum nr="860"/>
    <gatha type="1"> Sabbā cāpattiyo saññā-;</gatha>
    <gatha type="2">Vasena duvidhā siyuṃ;</gatha>
    <gatha type="3">Saññāvimokkhā nosaññā-;</gatha>
    <gatha type="last">Vimokkhāti pakāsitā.</gatha>
    <hangnum nr="861"/>
    <gatha type="1"> Vītikkamanasaññāya, abhāvena yato pana;</gatha>
    <gatha type="last">Vimuccati ayaṃ saññā-vimokkhāti pakāsitā.</gatha>
    <hangnum nr="862"/>
    <gatha type="1"> Itarā pana nosaññā-vimokkhāti pakāsitā;</gatha>
    <gatha type="last">Puna sabbāva cittassa, vasena duvidhā siyuṃ.</gatha>
    <hangnum nr="863"/>
    <gatha type="1"> Sacittakā acittāti, sucittena pakāsitā;</gatha>
    <gatha type="last">Sacittakasamuṭṭhāna-vasena pana yā siyā.</gatha>
    <hangnum nr="864"/>
    <gatha type="1"> Ayaṃ sacittakā nāma, āpatti paridīpitā;</gatha>
    <gatha type="last">Sacittakehi vā missa-vasenāyamacittakā.</gatha>
    <hangnum nr="865"/>
    <gatha type="1"> Sabbā cāpattiyo vajja-vasena duvidhā rutā;</gatha>
    <gatha type="last">Suvijjenānavajjena, lokapaṇṇattivajjato.</gatha>
    <hangnum nr="866"/>
    <gatha type="1"> Yassā sacittake pakkhe, cittaṃ akusalaṃ siyā;</gatha>
    <gatha type="last">Lokavajjāti nāmāyaṃ, sesā paṇṇattivajjakā.</gatha>
    <hangnum nr="867"/>
    <gatha type="1"> Sabbā cāpattiyo kamma-vasena tividhā siyuṃ;</gatha>
    <gatha type="last">Kāyakammaṃ vacīkammaṃ, tathā tadubhayampi ca.</gatha>
    <hangnum nr="868"/>
    <gatha type="1">Tikadvayanti nāmetaṃ, kusalāditikadvayaṃ;</gatha>
    <gatha type="last">Kusalākusalacitto vā, tathābyākatamānaso.</gatha>
    <hangnum nr="869"/>
    <gatha type="1"> Hutvā  āpajjatāpattiṃ, āpajjanto na aññathā;</gatha>
    <gatha type="last">Sukhavedanāsamaṅgī vā, tathā dukkhādisaṃyuto.</gatha>
    <hangnum nr="870"/>
    <gatha type="1"> Idaṃ tu lakkhaṇaṃ vuttaṃ, sabbasikkhāpadesupi;</gatha>
    <gatha type="last">Yojetvā pana dasseyya, vinayasmiṃ visārado.</gatha>
    <hangnum nr="871"/>
    <gatha type="1"> Taruṃ  timūlaṃ navapattamenaṃ;</gatha>
    <gatha type="2">Catussikhaṃ sattaphalaṃ chapupphaṃ;</gatha>
    <gatha type="3">Jānāti yo dvippabhavaṃ dvisākhaṃ;</gatha>
    <gatha type="last">Jānāti paññattimasesato so.</gatha>
    <hangnum nr="872"/>
    <gatha type="1"> Imamuttaraṃ gatamanuttarataṃ;</gatha>
    <gatha type="2">Pariyāpuṇāti paripucchati yo;</gatha>
    <gatha type="3">Upayātanuttaratamuttarato;</gatha>
    <gatha type="last">Sa ca kāyavācavinaye vinaye.</gatha>
    <centered>Lakkhaṇakathā.</centered>
    <hangnum nr="873"/>
    <gatha type="1"> Soḷasaparivārassa, parivārassa sabbaso;</gatha>
    <gatha type="last">Ito paraṃ pavakkhāmi, sabbasaṅkalanaṃ nayaṃ.</gatha>
    <hangnum nr="874"/>
    <gatha type="1"> Kati āpattiyo vuttā;</gatha>
    <gatha type="2">Kāyikā, vācasikā kati?</gatha>
    <gatha type="3">Chādentassa katāpattī;</gatha>
    <gatha type="last">Kati saṃsaggapaccayā?</gatha>
    <hangnum nr="875"/>
    <gatha type="1"> Kāyikā chabbidhāpatti, tathā vācasikāpi ca;</gatha>
    <gatha type="last">Chādentassa ca tissova, pañca saṃsaggapaccayā.</gatha>
    <hangnum nr="876"/>
    <gatha type="1"> Kati āpattimūlāni, paññattāni mahesinā?</gatha>
    <gatha type="last">Kati āpattiyo vuttā, duṭṭhullacchādane pana?</gatha>
    <hangnum nr="877"/>
    <gatha type="1"> Dve  panāpattimūlāni, kāyo vācā bhavanti hi;</gatha>
    <gatha type="last">Pārājikā ca pācitti, duṭṭhullacchādane siyuṃ.</gatha>
    <hangnum nr="878"/>
    <gatha type="1"> Kati gāmantare vuttā, nadīpāre tathā kati?</gatha>
    <gatha type="last">Kati thullaccayaṃ maṃse, kati maṃsesu dukkaṭaṃ?</gatha>
    <hangnum nr="879"/>
    <gatha type="1"> Gāmantare catassova, nadīpārepi tattakā;</gatha>
    <gatha type="last">Thullaccayaṃ manussānaṃ, maṃse, navasu dukkaṭaṃ.</gatha>
    <hangnum nr="880"/>
    <gatha type="1"> Bhikkhu bhikkhuniyā saddhiṃ, saṃvidhāti ca dukkaṭaṃ;</gatha>
    <gatha type="last">Pācittaññassa gāmassa, upacārokkame siyā.</gatha>
    <hangnum nr="881"/>
    <gatha type="1"> Thullaccayaṃ  parikkhitte, gāmasmiṃ paṭhame pade;</gatha>
    <gatha type="last">Garukaṃ dutiye tassā, gāmantaraṃ vajantiyā.</gatha>
    <hangnum nr="882"/>
    <gatha type="1"> Tathā bhikkhuniyā saddhiṃ, saṃvidhāne tu dukkaṭaṃ;</gatha>
    <gatha type="last">Abhirūhati nāvaṃ ce, hoti pācitti bhikkhuno.</gatha>
    <hangnum nr="883"/>
    <gatha type="1"> Nadiyuttaraṇe kāle, pāde thullaccayaṃ phuse;</gatha>
    <gatha type="last">Paṭhame, dutiye tassā, hoti bhikkhuniyā garuṃ.</gatha>
    <hangnum nr="884"/>
    <gatha type="1"> Kati vācasikā rattiṃ, kati vācasikā divā?</gatha>
    <gatha type="last">Duve vācasikā rattiṃ, duve vācasikā divā.</gatha>
    <hangnum nr="885"/>
    <gatha type="1"> Rattandhakāre purisena saddhiṃ;</gatha>
    <gatha type="2">Ṭhitā adīpe pana hatthapāse;</gatha>
    <gatha type="3">Pācitti tassā yadi sallapeyya;</gatha>
    <gatha type="last">Vadeyya ce dukkaṭameva dūre.</gatha>
    <hangnum nr="886"/>
    <gatha type="1"> Channe divā yā purisena saddhiṃ;</gatha>
    <gatha type="2">Ṭhitā vadeyyassa ca hatthapāse;</gatha>
    <gatha type="3">Pācitti, hitvā pana hatthapāsaṃ;</gatha>
    <gatha type="last">Vadeyya ce dukkaṭameva tassā.</gatha>
    <hangnum nr="887"/>
    <gatha type="1"> Kati vā dadamānassa, kati vā paṭigaṇhato?</gatha>
    <gatha type="last">Dadamānassa tissova, catassova paṭiggahe.</gatha>
    <hangnum nr="888"/>
    <gatha type="1"> Manussassa  visaṃ deti, sace marati tena so;</gatha>
    <gatha type="last">Hoti pārājikaṃ, yakkhe, pete thullaccayaṃ mataṃ.</gatha>
    <hangnum nr="889"/>
    <gatha type="1"> Tiracchānagate tena, mate pācittiyaṃ siyā;</gatha>
    <gatha type="last">Tathā pācitti aññāti-kāya ce deti cīvaraṃ.</gatha>
    <hangnum nr="890"/>
    <gatha type="1"> Hatthagāhe tathā veṇi-gāhe saṅghādisesatā;</gatha>
    <gatha type="last">Mukhena aṅgajātassa, gahaṇe tu parājayo.</gatha>
    <hangnum nr="891"/>
    <gatha type="1"> Aññātikāya hatthamhā, cīvarassa paṭiggahe;</gatha>
    <gatha type="last">Sanissaggā ca pācitti, hotīti pariyāputā.</gatha>
    <hangnum nr="892"/>
    <gatha type="1"> Avassutassa hatthamhā, sayaṃ vāpi avassutā;</gatha>
    <gatha type="last">Hoti thullaccayaṃ tassā, bhojanaṃ paṭigaṇhato.</gatha>
    <hangnum nr="893"/>
    <gatha type="1"> Kati  ñatticatutthena, vuttā sammutiyo idha?</gatha>
    <gatha type="last">Ekā eva panuddiṭṭhā, bhikkhunovādasammuti.</gatha>
    <hangnum nr="894"/>
    <gatha type="1"> Kati dhaññarasā vuttā, vikāle kappiyā pana?</gatha>
    <gatha type="last">Loṇasovīrakaṃ ekaṃ, vikāle kappiyaṃ mataṃ.</gatha>
    <hangnum nr="895"/>
    <gatha type="1"> Kati pārājikā kāyā, kati saṃvāsabhūmiyo?</gatha>
    <gatha type="last">Ratticchedo katīnaṃ tu, paññattā dvaṅgulā kati?</gatha>
    <hangnum nr="896"/>
    <gatha type="1"> Pārājikāni kāyamhā, dve dve saṃvāsabhūmiyo;</gatha>
    <gatha type="last">Ratticchedo duvinnaṃ tu, paññattā dvaṅgulā duve.</gatha>
    <hangnum nr="897"/>
    <gatha type="1"> Paṭhamantimavatthuñca, kāyasaṃsaggajampi ca;</gatha>
    <gatha type="last">Pārājikāni kāyamhā, ime dve pana jāyare.</gatha>
    <hangnum nr="898"/>
    <gatha type="1"> Samānasaṃvāsakabhūmi ekā;</gatha>
    <gatha type="2">Tatheva nānāpadapubbikā ca;</gatha>
    <gatha type="3">Dve eva saṃvāsakabhūmiyo hi;</gatha>
    <gatha type="last">Mahesinā kāruṇikena vuttā.</gatha>
    <hangnum nr="899"/>
    <gatha type="1"> Pārivāsikabhikkhussa , tathā mānattacārino;</gatha>
    <gatha type="last">Ratticchedo duvinnaṃ tu, dvayātītena dīpito.</gatha>
    <hangnum nr="900"/>
    <gatha type="1"> Dvaṅgulapabbaparamaṃ, ādātabbaṃ, tatheva ca;</gatha>
    <gatha type="last">Dvaṅgulaṃ vā dumāsaṃ vā, paññattā dvaṅgulā duve.</gatha>
    <hangnum nr="901"/>
    <gatha type="1"> Kati pāṇātipātasmiṃ, vācā pārājikā kati?</gatha>
    <gatha type="last">Kati obhāsane vuttā, sañcaritte tathā kati?</gatha>
    <hangnum nr="902"/>
    <gatha type="1"> Tisso pāṇātipātasmiṃ;</gatha>
    <gatha type="2">Vācā pārājikā tayo;</gatha>
    <gatha type="3">Obhāsane tayo vuttā;</gatha>
    <gatha type="last">Sañcaritte tathā tayo.</gatha>
    <hangnum nr="903"/>
    <gatha type="1"> Anodissakamopāte, khate marati mānuso;</gatha>
    <gatha type="last">Pārājikaṃ siyā, yakkhe, pete thullaccayaṃ mate.</gatha>
    <hangnum nr="904"/>
    <gatha type="1"> Tiracchānagate tattha, mate pācittiyaṃ vade;</gatha>
    <gatha type="last">Imā pāṇātipātasmiṃ, tisso āpattiyo siyuṃ.</gatha>
    <hangnum nr="905"/>
    <gatha type="1"> Manussamāraṇādinnā-dānamāṇattiyāpi  ca;</gatha>
    <gatha type="last">Manussuttaridhammañca, vadato vācikā tayo.</gatha>
    <hangnum nr="906"/>
    <gatha type="1"> Maggadvayaṃ panodissa, vaṇṇādibhaṇane garuṃ;</gatha>
    <gatha type="last">Thullaccayaṃ panodissa, ubbhajāṇumadhakkhakaṃ.</gatha>
    <hangnum nr="907"/>
    <gatha type="1"> Ubbhakkhakamadhojāṇu-mādissa bhaṇato pana;</gatha>
    <gatha type="last">Dukkaṭaṃ pana niddiṭṭhaṃ, tisso obhāsanā yimā.</gatha>
    <hangnum nr="908"/>
    <gatha type="1"> Paṭiggaṇhanatādīhi, tīhi saṅghādisesatā;</gatha>
    <gatha type="last">Dvīhi thullaccayaṃ vuttaṃ, ekena pana dukkaṭaṃ.</gatha>
    <hangnum nr="909"/>
    <gatha type="1"> Chindato kati āpatti, chaḍḍitappaccayā kati?</gatha>
    <gatha type="last">Chindantassa tu tissova, pañca chaḍḍitapaccayā.</gatha>
    <hangnum nr="910"/>
    <gatha type="1"> Hoti pārājikaṃ tassa, chindantassa vanappatiṃ;</gatha>
    <gatha type="last">Bhūtagāmaṃ tu pācitti, aṅgajātaṃ tu thullatā.</gatha>
    <hangnum nr="911"/>
    <gatha type="1"> Visaṃ  chaḍḍetyanodissa, manusso marati tena ce;</gatha>
    <gatha type="last">Pārājikaṃ, mate yakkhe, pete thullaccayaṃ siyā.</gatha>
    <hangnum nr="912"/>
    <gatha type="1"> Tiracchāne tu pācitti, visaṭṭhichaḍḍane garuṃ;</gatha>
    <gatha type="last">Harituccārapassāva-chaḍḍane dukkaṭaṃ mataṃ.</gatha>
    <hangnum nr="913"/>
    <gatha type="1"> Gacchato katidhāpatti, ṭhitassa kati me vada?</gatha>
    <gatha type="last">Kati honti nisinnassa, nipannassāpi kittakā?</gatha>
    <hangnum nr="914"/>
    <gatha type="1"> Gacchantassa catassova, ṭhitassāpi ca tattakā;</gatha>
    <gatha type="last">Nisinnassa catassova, nipannassāpi tattakā.</gatha>
    <hangnum nr="915"/>
    <gatha type="1"> Bhikkhu bhikkhuniyā saddhiṃ, saṃvidhāne tu dukkaṭaṃ;</gatha>
    <gatha type="last">Pācittaññassa gāmassa, upacārokkame siyā.</gatha>
    <hangnum nr="916"/>
    <gatha type="1"> Thullaccayaṃ parikkhitte, gāmasmiṃ paṭhame pade;</gatha>
    <gatha type="last">Garukaṃ dutiye hoti, gāmantaraṃ vajantiyā.</gatha>
    <hangnum nr="917"/>
    <gatha type="1"> Paṭicchanne panokāse, bhikkhunī mittasanthavā;</gatha>
    <gatha type="last">Posassa hatthapāse tu, pācitti yadi tiṭṭhati.</gatha>
    <hangnum nr="918"/>
    <gatha type="1"> Hatthapāsaṃ jahitvāna, sace tiṭṭhati dukkaṭaṃ;</gatha>
    <gatha type="last">Aruṇuggamane kāle, dutiyā hatthapāsakaṃ.</gatha>
    <hangnum nr="919"/>
    <gatha type="1"> Hitvā  tiṭṭhantiyā tassā, thullaccayamudīritaṃ;</gatha>
    <gatha type="last">Hitvā tiṭṭhati ce tassā, hoti saṅghādisesatā.</gatha>
    <hangnum nr="920"/>
    <gatha type="1"> Nisinnāya catassova, nipannāyāpi tattakā;</gatha>
    <gatha type="last">Honti vuttappakārāva, viññeyyā vinayaññunā.</gatha>
    <hangnum nr="921"/>
    <gatha type="1"> Yāvatatiyake vuttā, kati āpattiyo vada?</gatha>
    <gatha type="last">Yāvatatiyake vuttā, tisso āpattiyo suṇa.</gatha>
    <hangnum nr="922"/>
    <gatha type="1"> Phuse pārājikāpattiṃ, ukkhittassānuvattikā;</gatha>
    <gatha type="last">Saṅghādisesatā saṅgha-bhedakassānuvattino.</gatha>
    <hangnum nr="923"/>
    <gatha type="1"> Anissagge tu pācitti, pāpikāya ca diṭṭhiyā;</gatha>
    <gatha type="last">Yāvatatiyake tisso, honti āpattiyo imā.</gatha>
    <hangnum nr="924"/>
    <gatha type="1"> Khādato  kati niddiṭṭhā, bhojanappaccayā kati?</gatha>
    <gatha type="last">Khādato pana tissova, pañca bhojanakāraṇā.</gatha>
    <hangnum nr="925"/>
    <gatha type="1"> Thullaccayaṃ manussānaṃ, maṃsaṃ khādati, dukkaṭaṃ;</gatha>
    <gatha type="last">Sesakānaṃ tu, pācitti, lasuṇaṃ bhakkhayantiyā.</gatha>
    <hangnum nr="926"/>
    <gatha type="1"> Avassutassa posassa, hatthato hi avassutā;</gatha>
    <gatha type="last">Gahetvā bhojanaṃ kiñci, sabbaṃ maṃsaṃ akappiyaṃ.</gatha>
    <hangnum nr="927"/>
    <gatha type="1"> Viññāpetvāna attatthaṃ, gahetvā bhojanampi ca;</gatha>
    <gatha type="last">Lasuṇampi ca missetvā, ekatajjhoharantiyā.</gatha>
    <hangnum nr="928"/>
    <gatha type="1"> Thullaccayañca pācitti, pāṭidesaniyampi ca;</gatha>
    <gatha type="last">Dukkaṭaṃ garukañcāti, pañca āpattiyo siyuṃ.</gatha>
    <hangnum nr="929"/>
    <gatha type="1"> Olokentassa niddiṭṭhā, kati āpattiyo vada?</gatha>
    <gatha type="last">Olokentassa niddiṭṭhā, ekāpatti mahesinā.</gatha>
    <hangnum nr="930"/>
    <gatha type="1"> Dukkaṭaṃ rattacittena, aṅgajātaṃ panitthiyā;</gatha>
    <gatha type="last">Olokentassa vā vuttaṃ, mukhaṃ bhikkhaṃ dadantiyā.</gatha>
    <hangnum nr="931"/>
    <gatha type="1"> Kati ukkhittakā vuttā, sammāvattanakā kati?</gatha>
    <gatha type="last">Tayo ukkhittakā vuttā, tecattālīsa vattanā.</gatha>
    <hangnum nr="932"/>
    <gatha type="1"> Adassanappaṭīkamme, āpannāpattiyā duve;</gatha>
    <gatha type="last">Eko appaṭinissagge, pāpikāya ca diṭṭhiyā.</gatha>
    <hangnum nr="933"/>
    <gatha type="1"> Kati  nāsitakā vuttā, katīnaṃ ekavācikā?</gatha>
    <gatha type="last">Tayo nāsitakā vuttā, tiṇṇannaṃ ekavācikā.</gatha>
    <hangnum nr="934"/>
    <gatha type="1"> Mettiyā dūsako ceva, kaṇṭakoti tayo ime;</gatha>
    <gatha type="last">Liṅgasaṃvāsadaṇḍehi, nāsitā hi yathākkamaṃ.</gatha>
    <hangnum nr="935"/>
    <gatha type="1"> Ekupajjhāyakeneva, ekenācariyena ca;</gatha>
    <gatha type="last">Dve tayo anusāvetuṃ, vaṭṭatīti ca niddise.</gatha>
    <hangnum nr="936"/>
    <gatha type="1"> Ñattiyā kappanā ceva, tathā vippakatampi ca;</gatha>
    <gatha type="last">Atītakaraṇañceti, tayo kammassa saṅgahā.</gatha>
    <hangnum nr="937"/>
    <gatha type="1">Ñattiyākappanā nāma, ‘‘dadeyya’’ccevamādikā;</gatha>
    <gatha type="last">‘‘Deti saṅgho, karotī’’ti, ādi vippakataṃ siyā.</gatha>
    <hangnum nr="938"/>
    <gatha type="1"> ‘‘Dinnaṃ, kataṃ’’ paniccādi, atītakaraṇaṃ siyā;</gatha>
    <gatha type="last">Saṅgayhanti hi sabbāni, kammānetehi tīhipi.</gatha>
    <hangnum nr="939"/>
    <gatha type="1"> Saṅghe salākagāhena, kammenapi ca kevalaṃ;</gatha>
    <gatha type="last">Kāraṇehi pana dvīhi, saṅgho bhijjati, naññathā.</gatha>
    <hangnum nr="940"/>
    <gatha type="1"> Saṅghabhedakabhikkhussa, tassa pārājikaṃ siyā;</gatha>
    <gatha type="last">Anuvattakabhikkhūnaṃ, thullaccayamudīritaṃ.</gatha>
    <hangnum nr="941"/>
    <gatha type="1"> Payuttāyuttavācāya, kati āpattiyo phuse?</gatha>
    <gatha type="last">Payuttāyuttavācāya, cha panāpattiyo phuse.</gatha>
    <hangnum nr="942"/>
    <gatha type="1"> Ājīvahetu pāpiccho, icchāpakatamānaso;</gatha>
    <gatha type="last">Asantaṃ uttariṃ dhammaṃ, ullapanto parājito.</gatha>
    <hangnum nr="943"/>
    <gatha type="1"> Sañcarittaṃ samāpanne, tathā saṅghādisesatā;</gatha>
    <gatha type="last">Yo te vasati ārāme, vadaṃ thullaccayaṃ phuse.</gatha>
    <hangnum nr="944"/>
    <gatha type="1"> Viññāpetvā paṇītaṃ tu, bhojanaṃ bhikkhu bhuñjati;</gatha>
    <gatha type="last">Pācitti bhikkhuniyā ce, pāṭidesaniyaṃ siyā.</gatha>
    <hangnum nr="945"/>
    <gatha type="1"> Viññāpetvāna sūpaṃ vā, odanaṃ vā anāmayo;</gatha>
    <gatha type="last">Bhikkhu bhuñjati ce tassa, hoti āpatti dukkaṭaṃ.</gatha>
    <hangnum nr="946"/>
    <gatha type="1"> Dasasatāni rattīnaṃ, chādetvāpattiyo pana;</gatha>
    <gatha type="last">Dasa rattiyo vasitvāna, mucceyya pārivāsiko.</gatha>
    <hangnum nr="947"/>
    <gatha type="1"> Pārājikāni  aṭṭheva, tevīsa garukā pana;</gatha>
    <gatha type="last">Dveyevāniyatā vuttā, buddhenādiccabandhunā.</gatha>
    <hangnum nr="948"/>
    <gatha type="1"> Nissaggiyāni vuttāni, dvecattālīsa honti hi;</gatha>
    <gatha type="last">Honti pācittiyā sabbā, aṭṭhāsītisataṃ pana.</gatha>
    <hangnum nr="949"/>
    <gatha type="1"> Pāṭidesaniyā  vuttā, dvādaseva mahesinā;</gatha>
    <gatha type="last">Vuttā pana susikkhena, pañcasattati sekhiyā.</gatha>
    <hangnum nr="950"/>
    <gatha type="1"> Paññattāni supaññena, gotamena yasassinā;</gatha>
    <gatha type="last">Bhavanti pana sabbāni, aḍḍhuḍḍhāni satāni hi.</gatha>
    <hangnum nr="951"/>
    <gatha type="1"> Yo panetesu vattabbo;</gatha>
    <gatha type="2">Sārabhūto vinicchayo;</gatha>
    <gatha type="3">So mayā sakalo vutto;</gatha>
    <gatha type="last">Samāseneva sabbathā.</gatha>
    <hangnum nr="952"/>
    <gatha type="1"> Mayā suṭṭhu vicāretvā, pāḷiaṭṭhakathānayaṃ;</gatha>
    <gatha type="last">Katattā ādaraṃ katvā, uggahetabbamevidaṃ.</gatha>
    <hangnum nr="953"/>
    <gatha type="1"> Atthe akkharabandhe vā, viññāsassa kamepi vā;</gatha>
    <gatha type="last">Kaṅkhā tasmā na kātabbā, kātabbā bahumānatā.</gatha>
    <hangnum nr="954"/>
    <gatha type="1"> Sauttaraṃ yo jānāti;</gatha>
    <gatha type="2">Vinayassa vinicchayaṃ;</gatha>
    <gatha type="3">Nissayaṃ so vimuñcitvā;</gatha>
    <gatha type="last">Yathākāmaṅgamo siyā.</gatha>
    <hangnum nr="955"/>
    <gatha type="1"> Nissayaṃ dātukāmena, savibhaṅgaṃ samātikaṃ;</gatha>
    <gatha type="last">Suṭṭhu vācuggataṃ katvā, ñatvā dātabbamevidaṃ.</gatha>
    <hangnum nr="956"/>
    <gatha type="1"> Imaṃ paṭhati cinteti, suṇāti paripucchati;</gatha>
    <gatha type="last">Vāceti ca paraṃ niccaṃ, atthaṃ upaparikkhati.</gatha>
    <hangnum nr="957"/>
    <gatha type="1"> Yo tassa pana bhikkhussa, atthā vinayanissitā;</gatha>
    <gatha type="last">Upaṭṭhahanti sabbeva, hatthe āmalakaṃ viya.</gatha>
    <hangnum nr="958"/>
    <gatha type="1"> Imaṃ paramamuttaraṃ uttaraṃ;</gatha>
    <gatha type="2">Naro hamatasāgaraṃ sāgaraṃ;</gatha>
    <gatha type="3">Abuddhijanasāradaṃ  sāradaṃ;</gatha>
    <gatha type="last">Siyā vinayapārago pārago.</gatha>
    <hangnum nr="959"/>
    <gatha type="1"> Ato  hi niccaṃ imamuttamaṃ tamaṃ;</gatha>
    <gatha type="2">Vidhūya sikkhe guṇasaṃhitaṃ hitaṃ;</gatha>
    <gatha type="3">Naro hi sakkaccavapūrato rato;</gatha>
    <gatha type="last">Sukhassa sabbaṅgaṇakammadaṃ padaṃ.</gatha>
    <hangnum nr="960"/>
    <gatha type="1"> Vinaye paṭubhāvakare parame;</gatha>
    <gatha type="2">Piṭake paṭutaṃ abhipatthayatā;</gatha>
    <gatha type="3">Vidhinā paṭunā paṭunā yatinā;</gatha>
    <gatha type="last">Pariyāpuṇitabbamidaṃ satataṃ.</gatha>
    <subhead>Nigamanakathā</subhead>
    <hangnum nr="961"/>
    <gatha type="1"> Racito buddhadattena, suddhacittena dhīmatā;</gatha>
    <gatha type="last">Suciraṭṭhitikāmena, sāsanassa mahesino.</gatha>
    <hangnum nr="962"/>
    <gatha type="1"> Antarenantarāyaṃ tu, yathā siddhimupāgato;</gatha>
    <gatha type="last">Atthato ganthato ceva, uttaroyamanuttaro.</gatha>
    <hangnum nr="963"/>
    <gatha type="1"> Tathā sijjhantu saṅkappā, sattānaṃ dhammasaṃyutā;</gatha>
    <gatha type="last">Rājā pātu mahiṃ sammā, kāle devo pavassatu.</gatha>
    <hangnum nr="964"/>
    <gatha type="1"> Yāva tiṭṭhati selindo, yāva cando virocati;</gatha>
    <gatha type="last">Tāva tiṭṭhatu saddhammo, gotamassa mahesino.</gatha>
    <hangnum nr="965"/>
    <gatha type="1"> Khantisoraccasosīlya-buddhisaddhādayādayo;</gatha>
    <gatha type="last">Patiṭṭhitā guṇā yasmiṃ, ratanānīva sāgare.</gatha>
    <hangnum nr="966"/>
    <gatha type="1"> Vinayācārayuttena, tena sakkacca sādaraṃ;</gatha>
    <gatha type="last">Yācito saṅghapālena, therena thiracetasā.</gatha>
    <hangnum nr="967"/>
    <gatha type="1"> Suciraṭṭhitikāmena , vinayassa mahesino;</gatha>
    <gatha type="last">Bhikkhūnaṃ pāṭavatthāya, vinayassa vinicchaye.</gatha>
    <hangnum nr="968"/>
    <gatha type="1"> Akāsiṃ  paramaṃ etaṃ, uttaraṃ nāma nāmato;</gatha>
    <gatha type="last">Savane sādaraṃ katvā, sikkhitabbo tato ayaṃ.</gatha>
    <hangnum nr="969"/>
    <gatha type="1"> Paññāsādhikasaṅkhyāni, navagāthāsatāni hi;</gatha>
    <gatha type="last">Gaṇanā uttarassāyaṃ, chandasānuṭṭhubhena tu.</gatha>
    <hangnum nr="970"/>
    <gatha type="1"> Gāthā catusahassāni, satañca ūnavīsati;</gatha>
    <gatha type="last">Pamāṇato imā vuttā, vinayassa vinicchayeti.</gatha>
    <paragraph>Iti tambapaṇṇiyena paramaveyyākaraṇena tipiṭakanayavidhikusalena paramakavijanahadayapadumavanavikasanakarena kavivaravasabhena paramaratikaravaramadhuravacanuggārena uragapurena buddhadattena racito uttaravinicchayo samattoti.</paragraph>
    <centered>Uttaravinicchayo niṭṭhito.</centered>
  </text>
</tree>
