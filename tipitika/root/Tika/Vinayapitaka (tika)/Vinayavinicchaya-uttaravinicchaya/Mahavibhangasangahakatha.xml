<?xml version='1.0' encoding='UTF-8'?>
<tree text="Mah&#x101;vibha&#x1E45;gasa&#x1E45;gahakath&#x101;" target="text">
  <text>
    <hangnum nr="4"/>
    <gatha type="1"> Methunaṃ  paṭisevanto, kati āpattiyo phuse;</gatha>
    <gatha type="last">Methunaṃ paṭisevanto, tisso āpattiyo phuse.</gatha>
    <hangnum nr="5"/>
    <gatha type="1"> Bhave pārājikaṃ khette, yebhuyyakkhāyite pana;</gatha>
    <gatha type="last">Thullaccayaṃ mukhe vaṭṭa-kate vuttaṃ tu dukkaṭaṃ.</gatha>
    <hangnum nr="6"/>
    <gatha type="1"> Adinnaṃ ādiyanto yo;</gatha>
    <gatha type="2">Kati āpattiyo phuse;</gatha>
    <gatha type="3">Adinnaṃ ādiyanto so;</gatha>
    <gatha type="last">Tisso āpattiyo phuse.</gatha>
    <hangnum nr="7"/>
    <gatha type="1"> Pañcamāsagghane  vāpi, adhike vā parājayo;</gatha>
    <gatha type="last">Māse vā dukkaṭaṃ ūne, majjhe thullaccayaṃ tato.</gatha>
    <hangnum nr="8"/>
    <gatha type="1"> Manussajātiṃ mārento;</gatha>
    <gatha type="2">Kati āpattiyo phuse;</gatha>
    <gatha type="3">Manussajātiṃ mārento;</gatha>
    <gatha type="last">Tisso āpattiyo phuse.</gatha>
    <hangnum nr="9"/>
    <gatha type="1"> Manussamuddissopātaṃ, khaṇane dukkaṭaṃ siyā;</gatha>
    <gatha type="last">Dukkhe thullaccayaṃ jāte, mate pārājikaṃ siyā.</gatha>
    <hangnum nr="10"/>
    <gatha type="1"> Asantaṃ uttariṃ dhammaṃ, vadamattūpanāyikaṃ;</gatha>
    <gatha type="last">Kati āpajjatāpattī? Tisso āpattiyo phuse.</gatha>
    <hangnum nr="11"/>
    <gatha type="1"> Asantaṃ uttariṃ dhammaṃ, bhaṇantassa parājayo;</gatha>
    <gatha type="last">Thullaccayaṃ pariyāye, ñāte, no ce tu dukkaṭaṃ.</gatha>
    <centered>Pārājikakathā.</centered>
    <hangnum nr="12"/>
    <gatha type="1"> Bhaṇa sukkaṃ vimocento;</gatha>
    <gatha type="2">Kati āpattiyo phuse;</gatha>
    <gatha type="3">Suṇa  sukkaṃ vimocento;</gatha>
    <gatha type="last">Tisso āpattiyo phuse.</gatha>
    <hangnum nr="13"/>
    <gatha type="1"> Garukaṃ yadi ceteti, upakkamati muccati;</gatha>
    <gatha type="last">Dvaṅge thullaccayaṃ vuttaṃ, payoge dukkaṭaṃ siyā.</gatha>
    <hangnum nr="14"/>
    <gatha type="1"> Ito paṭṭhāya muñcitvā, pañhāpucchanamattakaṃ;</gatha>
    <gatha type="last">Vissajjanavaseneva, hoti atthavinicchayo.</gatha>
    <hangnum nr="15"/>
    <gatha type="1"> Itthiyā kāyasaṃsagge, tisso āpattiyo phuse;</gatha>
    <gatha type="last">Āmasantassa kāyena, kāyaṃ tu garukaṃ siyā.</gatha>
    <hangnum nr="16"/>
    <gatha type="1"> Kāyena kāyabaddhaṃ tu, phusaṃ thullaccayaṃ phuse;</gatha>
    <gatha type="last">Paṭibaddhena kāyena, paṭibaddhe tu dukkaṭaṃ.</gatha>
    <hangnum nr="17"/>
    <gatha type="1"> Itthiṃ  duṭṭhullavācāhi, tisso obhāsato siyuṃ;</gatha>
    <gatha type="last">Vaṇṇāvaṇṇaṃ vadaṃ dvinnaṃ, maggānaṃ garukaṃ phuse.</gatha>
    <hangnum nr="18"/>
    <gatha type="1"> Vaṇṇādibhaññe ādissa, ubbhajāṇumadhakkhakaṃ;</gatha>
    <gatha type="last">Hoti thullaccayaṃ, kāya-paṭibaddhe tu dukkaṭaṃ.</gatha>
    <hangnum nr="19"/>
    <gatha type="1"> Attakāmacariyāya, vadato vaṇṇamitthiyā;</gatha>
    <gatha type="last">Santike garukaṃ hoti, sace jānāti sā pana.</gatha>
    <hangnum nr="20"/>
    <gatha type="1"> Santike paṇḍakassāpi, tassa thullaccayaṃ siyā;</gatha>
    <gatha type="last">Tiracchānagatassāpi, santike dukkaṭaṃ mataṃ.</gatha>
    <hangnum nr="21"/>
    <gatha type="1"> Paṭiggaṇhanavīmaṃsā, paccāharaṇakattike;</gatha>
    <gatha type="last">Sañcarittaṃ samāpanne, garukaṃ niddise budho.</gatha>
    <hangnum nr="22"/>
    <gatha type="1"> Tassa dvaṅgasamāyoge, hoti thullaccayaṃ tathā;</gatha>
    <gatha type="last">Aṅge sati panekasmiṃ, hoti āpatti dukkaṭaṃ.</gatha>
    <hangnum nr="23"/>
    <gatha type="1"> Saṃyācikāya ca kuṭiṃ;</gatha>
    <gatha type="2">Vihārañca mahallakaṃ;</gatha>
    <gatha type="3">Kārāpeti sace bhikkhu;</gatha>
    <gatha type="last">Tisso āpattiyo phuse.</gatha>
    <hangnum nr="24"/>
    <gatha type="1"> Payoge dukkaṭaṃ vuttaṃ, ekapiṇḍe anāgate;</gatha>
    <gatha type="last">Hoti thullaccayaṃ, tasmiṃ, piṇḍe garukamāgate.</gatha>
    <hangnum nr="25"/>
    <gatha type="1"> Pārājikena  dhammena, bhikkhuṃ amūlakenidha;</gatha>
    <gatha type="last">Anuddhaṃseti yo tassa, tisso āpattiyo siyuṃ.</gatha>
    <hangnum nr="26"/>
    <gatha type="1"> Okāsaṃ na ca kāretvā, hutvā cāvanacetano;</gatha>
    <gatha type="last">Sace codeti saṅghādi-sesena saha dukkaṭaṃ.</gatha>
    <hangnum nr="27"/>
    <gatha type="1"> Okāsaṃ pana kāretvā, hutvā akkosacetano;</gatha>
    <gatha type="last">Codeti omasavāde, pācittiṃ paridīpaye.</gatha>
    <hangnum nr="28"/>
    <gatha type="1"> Anantarasamānova , navame aññabhāgiye;</gatha>
    <gatha type="last">Sabbo āpattibhedo hi, natthi kāci visesatā.</gatha>
    <hangnum nr="29"/>
    <gatha type="1"> Saṅghassa bhedako bhikkhu, yāvatatiyakaṃ pana;</gatha>
    <gatha type="last">Samanubhāsanāyeva, gāhaṃ na paṭinissajaṃ.</gatha>
    <hangnum nr="30"/>
    <gatha type="1"> Ñattiyā dukkaṭaṃ, dvīhi, kammavācāhi thullataṃ;</gatha>
    <gatha type="last">Kammavācāya osāne, āpatti garukaṃ siyā.</gatha>
    <hangnum nr="31"/>
    <gatha type="1"> Bhedānuvattake ceva, dubbace kuladūsake;</gatha>
    <gatha type="last">Saṅghabhedakatulyova, hoti āpattinicchayo.</gatha>
    <centered>Saṅghādisesakathā.</centered>
    <hangnum nr="32"/>
    <gatha type="1"> Atikkamanto atirekacīvaraṃ;</gatha>
    <gatha type="2">Dasāhamāpajjati ekameva;</gatha>
    <gatha type="3">Nissaggipācittiyamekarattiṃ;</gatha>
    <gatha type="last">Ticīvarenāpi vinā vasanto.</gatha>
    <hangnum nr="33"/>
    <gatha type="1"> Māsaṃ atikkamanto hi, gahetvā kālacīvaraṃ;</gatha>
    <gatha type="last">Ekaṃ āpajjatāpattiṃ, nissaggiyamudīritaṃ.</gatha>
    <hangnum nr="34"/>
    <gatha type="1"> Aññātikāya yaṃ kiñci;</gatha>
    <gatha type="2">Purāṇacīvaraṃ pana;</gatha>
    <gatha type="3">Dhovāpeti sace tassa;</gatha>
    <gatha type="last">Honti āpattiyo duve.</gatha>
    <hangnum nr="35"/>
    <gatha type="1"> Dhovāpeti payogasmiṃ, dukkaṭaṃ samudāhaṭaṃ;</gatha>
    <gatha type="last">Nissaggiyāva pācitti, hoti dhovāpite pana.</gatha>
    <hangnum nr="36"/>
    <gatha type="1"> Aññātikāya  hatthamhā, cīvaraṃ paṭigaṇhato;</gatha>
    <gatha type="last">Gahaṇe dukkaṭaṃ vuttaṃ, pācitti gahite siyā.</gatha>
    <hangnum nr="37"/>
    <gatha type="1"> Aññātakaṃ gahapatiṃ, gahapatānimeva vā;</gatha>
    <gatha type="last">Cīvaraṃ viññāpento dve, bhikkhu āpattiyo phuse.</gatha>
    <hangnum nr="38"/>
    <gatha type="1"> Viññāpeti  payogasmiṃ, dukkaṭaṃ parikittitaṃ;</gatha>
    <gatha type="last">Viññāpite ca nissaggi, pācitti pariyāputā.</gatha>
    <hangnum nr="39"/>
    <gatha type="1"> Bhikkhu cīvaramaññātiṃ, viññāpento taduttariṃ;</gatha>
    <gatha type="last">Payoge dukkaṭaṃ, viññā-pite nissaggiyaṃ phuse.</gatha>
    <hangnum nr="40"/>
    <gatha type="1"> Aññātakaṃ kañci upāsakaṃ vā;</gatha>
    <gatha type="2">Upāsikaṃ vā upasaṅkamitvā;</gatha>
    <gatha type="3">Pubbeva hutvā pana appavārito;</gatha>
    <gatha type="last">Vatthe vikappaṃ paṭipajjamāno.</gatha>
    <hangnum nr="41"/>
    <gatha type="1"> Duve āpajjatāpattī, payoge dukkaṭaṃ siyā;</gatha>
    <gatha type="last">Vikappaṃ pana āpanne, nissaggiyamudīritaṃ.</gatha>
    <hangnum nr="42"/>
    <gatha type="1"> Aññātiṃ upasaṅkamma, pubbeyevappavārito;</gatha>
    <gatha type="last">Vikappaṃ cīvare bhikkhu, āpajjanto duve phuse.</gatha>
    <hangnum nr="43"/>
    <gatha type="1"> Tathātirekatikkhattuṃ, codanāya ca bhikkhu ce;</gatha>
    <gatha type="last">Gantvātirekachakkhattuṃ, ṭhānenapi ca cīvaraṃ.</gatha>
    <hangnum nr="44"/>
    <gatha type="1"> Nipphādeti sace tassa, honti āpattiyo duve;</gatha>
    <gatha type="last">Payoge dukkaṭaṃ, tassa, lābhe nissaggiyaṃ siyā.</gatha>
    <centered>Kathinavaggo paṭhamo.</centered>
    <hangnum nr="45"/>
    <gatha type="1"> Dosā kosiyavaggassa, dvedveādīsu pañcasu;</gatha>
    <gatha type="last">Payoge dukkaṭaṃ vuttaṃ, lābhe nissaggiyaṃ siyā.</gatha>
    <hangnum nr="46"/>
    <gatha type="1"> Gahetveḷakalomāni, tiyojanamatikkamaṃ;</gatha>
    <gatha type="last">Dukkaṭaṃ paṭhame pāde, nissaggiṃ dutiye phuse.</gatha>
    <hangnum nr="47"/>
    <gatha type="1"> Bhikkhu bhikkhuniyaññāya, dhovāpeteḷalomakaṃ;</gatha>
    <gatha type="last">Payoge dukkaṭaṃ, tassa, dhote nissaggiyaṃ siyā.</gatha>
    <hangnum nr="48"/>
    <gatha type="1"> Rūpiyaṃ  paṭigaṇhanto, dve panāpattiyo phuse;</gatha>
    <gatha type="last">Payoge dukkaṭaṃ vuttaṃ, nissaggi gahite siyā.</gatha>
    <hangnum nr="49"/>
    <gatha type="1"> Nānākāraṃ samāpajjaṃ, saṃvohārañca rūpiye;</gatha>
    <gatha type="last">Samāpanne ca nissaggiṃ, payoge dukkaṭaṃ phuse.</gatha>
    <hangnum nr="50"/>
    <gatha type="1"> Nānappakārakaṃ bhikkhu, āpajje kayavikkayaṃ;</gatha>
    <gatha type="last">Payoge dukkaṭaṃ, tasmiṃ, kate nissaggiyaṃ phuse.</gatha>
    <centered>Kosiyavaggo dutiyo.</centered>
    <hangnum nr="51"/>
    <gatha type="1"> Pattaṃ atikkamentassa, dasāhamatirekakaṃ;</gatha>
    <gatha type="last">Tassa nissaggiyāpatti, hoti ekāva bhikkhuno.</gatha>
    <hangnum nr="52"/>
    <gatha type="1"> Apañcabandhane patte, vijjamānepi bhikkhuno;</gatha>
    <gatha type="last">Aññaṃ pana navaṃ pattaṃ, cetāpeti sace pana.</gatha>
    <hangnum nr="53"/>
    <gatha type="1"> Dve panāpattiyo bhikkhu, āpajjati, na saṃsayo;</gatha>
    <gatha type="last">Payoge dukkaṭaṃ, tassa, lābhe nissaggiyaṃ phuse.</gatha>
    <hangnum nr="54"/>
    <gatha type="1"> Paṭiggahetvā bhesajjaṃ, sattāhaṃ yo atikkame;</gatha>
    <gatha type="last">Ekaṃ nissaggiyāpattiṃ, āpajjati hi so pana.</gatha>
    <hangnum nr="55"/>
    <gatha type="1"> Akāle pariyesanto, vassasāṭikacīvaraṃ;</gatha>
    <gatha type="last">Payoge dukkaṭaṃ, tassa, lābhe nissaggiyaṃ phuse.</gatha>
    <hangnum nr="56"/>
    <gatha type="1"> Bhikkhuno cīvaraṃ datvā, acchindanto duve phuse;</gatha>
    <gatha type="last">Payoge dukkaṭaṃ vuttaṃ, haṭe nissaggiyaṃ siyā.</gatha>
    <hangnum nr="57"/>
    <gatha type="1"> Viññāpetvā sayaṃ suttaṃ, tantavāyehi cīvaraṃ;</gatha>
    <gatha type="last">Vāyāpeti sace bhikkhu, dve panāpattiyo phuse.</gatha>
    <hangnum nr="58"/>
    <gatha type="1"> Yo panaññātakasseva, tantavāye samecca ce;</gatha>
    <gatha type="last">Vikappaṃ cīvare bhikkhu, āpajjaṃ appavārito.</gatha>
    <hangnum nr="59"/>
    <gatha type="1"> Dve  panāpattiyo so hi, āpajjati, na saṃsayo;</gatha>
    <gatha type="last">Payoge dukkaṭaṃ, tassa, lābhe nissaggiyaṃ siyā.</gatha>
    <hangnum nr="60"/>
    <gatha type="1"> Paṭiggahetvā acceka-saññitaṃ pana cīvaraṃ;</gatha>
    <gatha type="last">Kālaṃ atikkamento taṃ, ekaṃ nissaggiyaṃ phuse.</gatha>
    <hangnum nr="61"/>
    <gatha type="1"> Tiṇṇamaññataraṃ  vatthaṃ, nidahitvā gharedhikaṃ;</gatha>
    <gatha type="last">Chārattato vinā tena, vasaṃ nissaggiyaṃ phuse.</gatha>
    <hangnum nr="62"/>
    <gatha type="1"> Jānaṃ pariṇataṃ lābhaṃ, saṅghikaṃ attano pana;</gatha>
    <gatha type="last">Pariṇāmeti ce bhikkhu, dve panāpattiyo phuse.</gatha>
    <hangnum nr="63"/>
    <gatha type="1"> Payoge dukkaṭaṃ hoti, nissaggi pariṇāmite;</gatha>
    <gatha type="last">Sabbattha appanāvāra-parihāni katā mayā.</gatha>
    <centered>Pattavaggo tatiyo.</centered>
    <centered>Tiṃsanissaggiyakathā.</centered>
    <hangnum nr="64"/>
    <gatha type="1"> Vadantassa musāvādaṃ, pañca āpattiyo siyuṃ;</gatha>
    <gatha type="last">Manussuttaridhamme tu, abhūtasmiṃ parājayo.</gatha>
    <hangnum nr="65"/>
    <gatha type="1"> Codanāya garuṃ bhikkhuṃ, amūlantimavatthunā;</gatha>
    <gatha type="last">Pariyāyavacane ñāte, thullaccayamudīritaṃ.</gatha>
    <hangnum nr="66"/>
    <gatha type="1"> No ce paṭivijānāti, dukkaṭaṃ samudāhaṭaṃ;</gatha>
    <gatha type="last">Sampajānamusāvāde, pācitti paridīpitā.</gatha>
    <hangnum nr="67"/>
    <gatha type="1"> Āpattiyo duve vuttā, bhikkhussomasato pana;</gatha>
    <gatha type="last">Pācitti upasampannaṃ, dukkaṭaṃ itaraṃ siyā.</gatha>
    <hangnum nr="68"/>
    <gatha type="1"> Pesuññaharaṇe dvepi, honti, pācittiyaṃ pana;</gatha>
    <gatha type="last">Upasampannapesuññe, sese āpatti dukkaṭaṃ.</gatha>
    <hangnum nr="69"/>
    <gatha type="1"> Padasonupasampannaṃ , dhammaṃ vāceti ce duve;</gatha>
    <gatha type="last">Payoge dukkaṭaṃ, pāde, pāde pācittiyaṃ siyā.</gatha>
    <hangnum nr="70"/>
    <gatha type="1"> Tirattānupasampanna-sahaseyyāya uttariṃ;</gatha>
    <gatha type="last">Payoge dukkaṭaṃ vuttaṃ, panne pācittiyaṃ siyā.</gatha>
    <hangnum nr="71"/>
    <gatha type="1"> Kappeti mātugāmena, sahaseyyaṃ sace pana;</gatha>
    <gatha type="last">Dve so āpajjatāpattī, rattiyaṃ dukkaṭādayo.</gatha>
    <hangnum nr="72"/>
    <gatha type="1"> Uddhaṃ chappañcavācāhi, dhammaṃ deseti itthiyā;</gatha>
    <gatha type="last">Payoge dukkaṭaṃ, pāde, pāde pācittiyaṃ siyā.</gatha>
    <hangnum nr="73"/>
    <gatha type="1"> Bhūtaṃ  anupasampanne, manussuttaridhammakaṃ;</gatha>
    <gatha type="last">Āroceti sace tassa, honti dve dukkaṭādayo.</gatha>
    <hangnum nr="74"/>
    <gatha type="1"> Vadaṃ anupasampanne, duṭṭhullāpattimaññato;</gatha>
    <gatha type="last">Payoge dukkaṭaṃ tassa, pācittārocite siyā.</gatha>
    <hangnum nr="75"/>
    <gatha type="1"> Pathaviṃ khaṇato tassa, payoge dukkaṭaṃ mataṃ;</gatha>
    <gatha type="last">Pahāre ca pahāre ca, pācitti pariyāputā.</gatha>
    <centered>Musāvādavaggo paṭhamo.</centered>
    <hangnum nr="76"/>
    <gatha type="1"> Bhūtagāmaṃ tu pātento, dve panāpattiyo phuse;</gatha>
    <gatha type="last">Payoge dukkaṭaṃ, tassa, pāte pācitti dīpitā.</gatha>
    <hangnum nr="77"/>
    <gatha type="1"> Aññenaññaṃ vadantassa, dve siyuṃ aññavādake;</gatha>
    <gatha type="last">Aropite dukkaṭaṃ tu, hoti pācitti ropite.</gatha>
    <hangnum nr="78"/>
    <gatha type="1"> Ujjhāpento paraṃ bhikkhuṃ, dve panāpattiyo phuse;</gatha>
    <gatha type="last">Payoge dukkaṭaṃ, ujjhā-pite pācittiyaṃ siyā.</gatha>
    <hangnum nr="79"/>
    <gatha type="1"> Ajjhokāse tu mañcādiṃ, santharitvāna saṅghikaṃ;</gatha>
    <gatha type="last">Pakkamanto anāpucchā, āpattiṃ duvidhaṃ phuse.</gatha>
    <hangnum nr="80"/>
    <gatha type="1"> Leḍḍupāte  atikkante, pādena paṭhamena tu;</gatha>
    <gatha type="last">Dukkaṭaṃ, dutiyenāpi, pācitti paridīpaye.</gatha>
    <hangnum nr="81"/>
    <gatha type="1"> Vihāre saṅghike seyyaṃ, santharitvā anuddharaṃ;</gatha>
    <gatha type="last">Anāpucchā pakkamanto, duvidhāpattiyo phuse.</gatha>
    <hangnum nr="82"/>
    <gatha type="1"> Parikkhepe atikkante, pādena paṭhamena tu;</gatha>
    <gatha type="last">Dukkaṭaṃ pana uddiṭṭhaṃ, pācitti dutiyena tu.</gatha>
    <hangnum nr="83"/>
    <gatha type="1"> Vihāre saṅghike jānaṃ, pubbūpagatabhikkhukaṃ;</gatha>
    <gatha type="last">Seyyaṃ kappayato honti, payoge dukkaṭādayo.</gatha>
    <hangnum nr="84"/>
    <gatha type="1"> Saṅghikā kupito bhikkhuṃ, nikkaḍḍhati vihārato;</gatha>
    <gatha type="last">Payoge dukkaṭaṃ vuttaṃ, sesaṃ nikkaḍḍhite siyā.</gatha>
    <hangnum nr="85"/>
    <gatha type="1"> Vihāre saṅghike bhikkhu, vehāsakuṭiyūpari;</gatha>
    <gatha type="last">Āhaccapādake sīdaṃ, phuse dve dukkaṭādayo.</gatha>
    <hangnum nr="86"/>
    <gatha type="1"> Adhiṭṭhitvā  dvattipariyāye, uttarimpi adhiṭṭhato;</gatha>
    <gatha type="last">Payoge dukkaṭaṃ hoti, pācitti panadhiṭṭhite.</gatha>
    <hangnum nr="87"/>
    <gatha type="1"> Jānaṃ sappāṇakaṃ toyaṃ, tiṇaṃ vā siñcato pana;</gatha>
    <gatha type="last">Payoge dukkaṭaṃ hoti, sitte pācittiyaṃ siyā.</gatha>
    <centered>Bhūtagāmavaggo dutiyo.</centered>
    <hangnum nr="88"/>
    <gatha type="1"> Phuse bhikkhuniyo bhikkhu, ovadanto asammato;</gatha>
    <gatha type="last">Payoge dukkaṭaṃ, tassa, pācittovadite siyā.</gatha>
    <hangnum nr="89"/>
    <gatha type="1"> Dutiye tatiye ceva, catutthepi ca sabbaso;</gatha>
    <gatha type="last">Paṭhamena samānāva, āpattīnaṃ vibhāgatā.</gatha>
    <hangnum nr="90"/>
    <gatha type="1"> Cīvaraṃ bhikkhu aññāti-kāya dento duve phuse;</gatha>
    <gatha type="last">Payoge dukkaṭaṃ vuttaṃ, dinne pācittiyaṃ siyā.</gatha>
    <hangnum nr="91"/>
    <gatha type="1"> Aññātikabhikkhuniyā , bhikkhu sibbeyya cīvaraṃ;</gatha>
    <gatha type="last">Payoge dukkaṭaṃ tassa, pācitti pana sibbite.</gatha>
    <hangnum nr="92"/>
    <gatha type="1"> Addhānaññatra samayā, bhikkhu bhikkhuniyā saha;</gatha>
    <gatha type="last">Saṃvidhāya tu gacchanto, phuse dve dukkaṭādayo.</gatha>
    <hangnum nr="93"/>
    <gatha type="1"> Nāvekaṃ abhirūhanto, bhikkhu bhikkhuniyā saha;</gatha>
    <gatha type="last">Saṃvidhāya phuse dvepi, payoge dukkaṭādayo.</gatha>
    <hangnum nr="94"/>
    <gatha type="1"> Jānaṃ bhikkhuniyā piṇḍa-pātaṃ tu paripācitaṃ;</gatha>
    <gatha type="last">Bhuñjanto duvidhāpatti-māpajjati, na saṃsayo.</gatha>
    <hangnum nr="95"/>
    <gatha type="1"> ‘‘Bhuñjissāmī’’ti ce bhattaṃ, paṭiggaṇhāti dukkaṭaṃ;</gatha>
    <gatha type="last">Ajjhohārapayogesu, pācitti paridīpitā.</gatha>
    <hangnum nr="96"/>
    <gatha type="1"> Bhikkhu bhikkhuniyā saddhiṃ, nisajjaṃ tu raho pana;</gatha>
    <gatha type="last">Kappento hi phuse dvepi, payoge dukkaṭādayo.</gatha>
    <centered>Ovādavaggo tatiyo.</centered>
    <hangnum nr="97"/>
    <gatha type="1"> Taduttariṃ āvasatha-piṇḍaṃ tu paribhuñjato;</gatha>
    <gatha type="last">Anantarassa vaggassa, navamena samo nayo.</gatha>
    <hangnum nr="98"/>
    <gatha type="1"> Dutiye  tatiye cāpi, viseso natthi kocipi;</gatha>
    <gatha type="last">Anantarasamānāva, āpattīnaṃ vibhāgatā.</gatha>
    <hangnum nr="99"/>
    <gatha type="1"> Dvattipatte gahetvāna, gaṇhato hi taduttariṃ;</gatha>
    <gatha type="last">Payoge dukkaṭaṃ vuttaṃ, pācitti gahite siyā.</gatha>
    <hangnum nr="100"/>
    <gatha type="1"> Pañcame paṭhameneva, samo āpattinicchayo;</gatha>
    <gatha type="last">Chaṭṭhe anatirittena, bhuttāviṃ tu pavāritaṃ.</gatha>
    <hangnum nr="101"/>
    <gatha type="1"> Abhihaṭṭhuṃ pavārento, dve panāpattiyo phuse;</gatha>
    <gatha type="last">Vacanena ca tasseva, ‘‘bhuñjissāmī’’ti gaṇhati.</gatha>
    <hangnum nr="102"/>
    <gatha type="1"> Gahaṇe  dukkaṭaṃ tassa, piṭake samudāhaṭaṃ;</gatha>
    <gatha type="last">Bhojanassa panosāne, pācitti pariyāputā.</gatha>
    <hangnum nr="103"/>
    <gatha type="1"> Sattame aṭṭhame ceva, navame dasamepi ca;</gatha>
    <gatha type="last">Paṭhamena samānāva, āpattīnaṃ vibhāgatā.</gatha>
    <centered>Bhojanavaggo catuttho.</centered>
    <hangnum nr="104"/>
    <gatha type="1"> Acelakādino dento, sahatthā bhojanādikaṃ;</gatha>
    <gatha type="last">Payoge dukkaṭaṃ patto, dinne pācittiyaṃ phuse.</gatha>
    <hangnum nr="105"/>
    <gatha type="1"> Dāpetvā vā adāpetvā, uyyojento duve phuse;</gatha>
    <gatha type="last">Payoge dukkaṭaṃ, tasmiṃ, pācittuyyojite siyā.</gatha>
    <hangnum nr="106"/>
    <gatha type="1"> Nisajjaṃ bhikkhu kappento, kule pana sabhojane;</gatha>
    <gatha type="last">Āpattiyo phuse dvepi, payoge dukkaṭādayo.</gatha>
    <hangnum nr="107"/>
    <gatha type="1"> Catutthe pañcame vāpi, viseso natthi kocipi;</gatha>
    <gatha type="last">Tatiyena samānāva, āpattigaṇanā siyā.</gatha>
    <hangnum nr="108"/>
    <gatha type="1"> Santaṃ bhikkhuṃ anāpucchā, sabhatto ca nimantito;</gatha>
    <gatha type="last">Kulesu pana cārittaṃ, āpajjanto duve phuse.</gatha>
    <hangnum nr="109"/>
    <gatha type="1"> Paṭhamena ca pādena, ummārātikkame pana;</gatha>
    <gatha type="last">Dukkaṭaṃ piṭake vuttaṃ, pācitti dutiyena tu.</gatha>
    <hangnum nr="110"/>
    <gatha type="1"> Taduttariṃ tu bhesajjaṃ, viññāpento duve phuse;</gatha>
    <gatha type="last">Payoge dukkaṭaṃ, viññā-pite pācittiyaṃ siyā.</gatha>
    <hangnum nr="111"/>
    <gatha type="1"> Uyyuttaṃ  dassanatthāya, gacchanto dve phuse balaṃ;</gatha>
    <gatha type="last">Gacchato dukkaṭaṃ vuttaṃ, hoti pācitti passato.</gatha>
    <hangnum nr="112"/>
    <gatha type="1"> Atirekatirattaṃ tu, senāya vasato duve;</gatha>
    <gatha type="last">Payoge dukkaṭaṃ vuttaṃ, pācitti vasite siyā.</gatha>
    <hangnum nr="113"/>
    <gatha type="1"> Uyyodhikaṃ  tu gacchanto, dve panāpattiyo phuse;</gatha>
    <gatha type="last">Gacchanto dukkaṭaṃ vuttaṃ, hoti pācitti passato.</gatha>
    <centered>Acelakavaggo pañcamo.</centered>
    <hangnum nr="114"/>
    <gatha type="1"> Suraṃ vā pana mereyyaṃ, pivanto dve phuse muni;</gatha>
    <gatha type="last">Gaṇhato dukkaṭaṃ pātuṃ, pīte pācittiyaṃ siyā.</gatha>
    <hangnum nr="115"/>
    <gatha type="1"> Bhikkhaṅgulipatodena, hāsento dve phuse have;</gatha>
    <gatha type="last">Payoge dukkaṭaṃ tassa, pācitti hasite siyā.</gatha>
    <hangnum nr="116"/>
    <gatha type="1"> Kīḷanto udake bhikkhu, dve panāpattiyo phuse;</gatha>
    <gatha type="last">Dukkaṭaṃ gopphakā heṭṭhā, pācittuparigopphake.</gatha>
    <hangnum nr="117"/>
    <gatha type="1"> Yo panādariyaṃ bhikkhu, karonto dve phuse have;</gatha>
    <gatha type="last">Payoge dukkaṭaṃ vuttaṃ, kate pācittiyaṃ siyā.</gatha>
    <hangnum nr="118"/>
    <gatha type="1"> Bhiṃsāpento have bhikkhu, dve panāpattiyo phuse;</gatha>
    <gatha type="last">Payoge dukkaṭaṃ, bhiṃsā-pite pācittiyaṃ siyā.</gatha>
    <hangnum nr="119"/>
    <gatha type="1"> Jotiṃ samādahitvāna, visibbento duve phuse;</gatha>
    <gatha type="last">Payoge dukkaṭaṃ vuttaṃ, pācittiyaṃ visīvite.</gatha>
    <hangnum nr="120"/>
    <gatha type="1"> Oraso addhamāsassa, nhāyanto dve phuse have;</gatha>
    <gatha type="last">Payoge dukkaṭaṃ, nhāna-ssosāne itaraṃ siyā.</gatha>
    <hangnum nr="121"/>
    <gatha type="1"> Dubbaṇṇakaraṇānaṃ tu, tiṇṇamekamanādiya;</gatha>
    <gatha type="last">Cīvaraṃ paribhuñjanto, dve phuse dukkaṭādayo.</gatha>
    <hangnum nr="122"/>
    <gatha type="1"> Cīvaraṃ bhikkhuādīnaṃ, vikappetvā anuddharaṃ;</gatha>
    <gatha type="last">Dve phuse paribhuñjanto, payoge dukkaṭādayo.</gatha>
    <hangnum nr="123"/>
    <gatha type="1"> Bhikkhussāpanidhento  dve, phuse pattādikaṃ pana;</gatha>
    <gatha type="last">Payoge dukkaṭaṃ, tasmiṃ, sesāpanihite siyā.</gatha>
    <centered>Surāpānavaggo chaṭṭho.</centered>
    <hangnum nr="124"/>
    <gatha type="1"> Sañcicca  jīvitā pāṇaṃ, voropento tapodhano;</gatha>
    <gatha type="last">Āpattiyo catassova, āpajjati, na saṃsayo.</gatha>
    <hangnum nr="125"/>
    <gatha type="1"> Anodissakamopātaṃ, khaṇato hoti dukkaṭaṃ;</gatha>
    <gatha type="last">Manusso marati tasmiṃ, patitvā ce parājayo.</gatha>
    <hangnum nr="126"/>
    <gatha type="1"> Yakkho vāpi tiracchāna-gato manussaviggaho;</gatha>
    <gatha type="last">Patitvā maratī peto, tassa thullaccayaṃ siyā.</gatha>
    <hangnum nr="127"/>
    <gatha type="1"> Tiracchānagate tasmiṃ, nipatitvā mate pana;</gatha>
    <gatha type="last">Tassa pācittiyāpatti, paññattā paṭubuddhinā.</gatha>
    <hangnum nr="128"/>
    <gatha type="1"> Jānaṃ sappāṇakaṃ toyaṃ, paribhuñjaṃ duve phuse;</gatha>
    <gatha type="last">Payoge dukkaṭaṃ tassa, bhutte pācittiyaṃ siyā.</gatha>
    <hangnum nr="129"/>
    <gatha type="1"> Nihatādhikaraṇaṃ jānaṃ, ukkoṭento duve phuse;</gatha>
    <gatha type="last">Payoge dukkaṭaṃ vuttaṃ, pācittukkoṭite siyā.</gatha>
    <hangnum nr="130"/>
    <gatha type="1"> Jānaṃ bhikkhussa duṭṭhullaṃ, chādento pana vajjakaṃ;</gatha>
    <gatha type="last">Ekamāpajjatāpattiṃ, pācittimiti dīpitaṃ.</gatha>
    <hangnum nr="131"/>
    <gatha type="1"> Ūnavīsativassaṃ tu, karonto upasampadaṃ;</gatha>
    <gatha type="last">Payoge dukkaṭaṃ patto, sesā sampādite siyā.</gatha>
    <hangnum nr="132"/>
    <gatha type="1"> Jānaṃ tu theyyasatthena, saṃvidhāya saheva ca;</gatha>
    <gatha type="last">Tatheva mātugāmena, maggaṃ tu paṭipajjato.</gatha>
    <hangnum nr="133"/>
    <gatha type="1"> Dve panāpattiyo honti, payoge dukkaṭaṃ mataṃ;</gatha>
    <gatha type="last">Paṭipanne panuddiṭṭhaṃ, pācittiyamanantaraṃ.</gatha>
    <hangnum nr="134"/>
    <gatha type="1"> Accajaṃ  pāpikaṃ diṭṭhiṃ, ñattiyā dukkaṭaṃ phuse;</gatha>
    <gatha type="last">Kammavācāya osāne, hoti pācitti bhikkhuno.</gatha>
    <hangnum nr="135"/>
    <gatha type="1"> Tathākaṭānudhammena, saṃbhuñjanto duve phuse;</gatha>
    <gatha type="last">Payoge dukkaṭaṃ tassa, bhutte pācittiyaṃ siyā.</gatha>
    <hangnum nr="136"/>
    <gatha type="1"> Nāsitaṃ samaṇuddesaṃpalāpento duve phuse;</gatha>
    <gatha type="last">Payoge dukkaṭaṃ vuttaṃ, pācitti upalāpite.</gatha>
    <centered>Sappāṇakavaggo sattamo.</centered>
    <hangnum nr="137"/>
    <gatha type="1"> Vuccamānassa  bhikkhussa, bhikkhūhi sahadhammikaṃ;</gatha>
    <gatha type="last">‘‘Na sakkhissāmi’’iccevaṃ, bhaṇato dukkaṭādayo.</gatha>
    <hangnum nr="138"/>
    <gatha type="1"> Vinayaṃ tu vivaṇṇento, dve panāpattiyo phuse;</gatha>
    <gatha type="last">Payoge dukkaṭaṃ tassa, pācitteva vivaṇṇite.</gatha>
    <hangnum nr="139"/>
    <gatha type="1"> Mohento dve phuse, mohe, dukkaṭaṃ tu aropite;</gatha>
    <gatha type="last">Ropite pana mohasmiṃ, pācittiyamudīritaṃ.</gatha>
    <hangnum nr="140"/>
    <gatha type="1"> Pahāraṃ kupito dento, bhikkhussa dve phuse have;</gatha>
    <gatha type="last">Payoge dukkaṭaṃ vuttaṃ, pācitti pahaṭe siyā.</gatha>
    <hangnum nr="141"/>
    <gatha type="1"> Bhikkhussa kupito bhikkhu, uggiraṃ talasattikaṃ;</gatha>
    <gatha type="last">Dve phuse dukkaṭaṃ yoge, pācittuggirite siyā.</gatha>
    <hangnum nr="142"/>
    <gatha type="1"> Bhikkhu saṅghādisesena, amūleneva codayaṃ;</gatha>
    <gatha type="last">Dve phuse dukkaṭaṃ yoge, pācittuddhaṃsite siyā.</gatha>
    <hangnum nr="143"/>
    <gatha type="1"> Bhikkhu sañcicca kukkuccaṃ, janayanto hi bhikkhuno;</gatha>
    <gatha type="last">Dve phuse dukkaṭaṃ yoge, pācittuppādite siyā.</gatha>
    <hangnum nr="144"/>
    <gatha type="1"> Tiṭṭhantupassutiṃ bhikkhu, dve panāpattiyo phuse;</gatha>
    <gatha type="last">Gacchato dukkaṭaṃ sotuṃ, pācitti suṇato siyā.</gatha>
    <hangnum nr="145"/>
    <gatha type="1"> Dhammikānaṃ  tu kammānaṃ, chandaṃ datvā tato puna;</gatha>
    <gatha type="last">Khīyanadhammamāpajjaṃ, dve phuse dukkaṭādayo.</gatha>
    <hangnum nr="146"/>
    <gatha type="1"> Saṅghe vinicchaye niṭṭhaṃ, agate chandamattano;</gatha>
    <gatha type="last">Adatvā gacchato tassa, dve panāpattiyo siyuṃ.</gatha>
    <hangnum nr="147"/>
    <gatha type="1"> Hatthapāsaṃ tu saṅghassa, jahato hoti dukkaṭaṃ;</gatha>
    <gatha type="last">Jahite hatthapāsasmiṃ, hoti pācitti bhikkhuno.</gatha>
    <hangnum nr="148"/>
    <gatha type="1"> Samaggena ca saṅghena, datvāna saha cīvaraṃ;</gatha>
    <gatha type="last">Khīyanto dve phuse pacchā, payoge dukkaṭādayo.</gatha>
    <hangnum nr="149"/>
    <gatha type="1"> Lābhaṃ pariṇataṃ jānaṃ, saṅghikaṃ puggalassa hi;</gatha>
    <gatha type="last">Dve phuse pariṇāmento, payoge dukkaṭādayo.</gatha>
    <centered>Sahadhammikavaggo aṭṭhamo.</centered>
    <hangnum nr="150"/>
    <gatha type="1"> Pubbe  avidito hutvā, rañño antepuraṃ pana;</gatha>
    <gatha type="last">Pavisantassa bhikkhuno, dve panāpattiyo siyuṃ.</gatha>
    <hangnum nr="151"/>
    <gatha type="1"> Paṭhamena ca pādena, ummārātikkame pana;</gatha>
    <gatha type="last">Dukkaṭaṃ pana uddiṭṭhaṃ, pācitti dutiyena tu.</gatha>
    <hangnum nr="152"/>
    <gatha type="1"> Ratanaṃ pana gaṇhanto, dve panāpattiyo phuse;</gatha>
    <gatha type="last">Payoge dukkaṭaṃ tassa, pācitti gahite siyā.</gatha>
    <hangnum nr="153"/>
    <gatha type="1"> Santaṃ bhikkhuṃ anāpucchā, vikāle gāmakaṃ pana;</gatha>
    <gatha type="last">Samaṇo pavisaṃ dose, āpajjati duve pana.</gatha>
    <hangnum nr="154"/>
    <gatha type="1"> Paṭhamena ca pādena, parikkhepaṃ atikkame;</gatha>
    <gatha type="last">Dukkaṭaṃ tassa niddiṭṭhaṃ, pācitti dutiyena tu.</gatha>
    <hangnum nr="155"/>
    <gatha type="1"> Aṭṭhidantavisāṇābhi-nibbattaṃ sūciyā gharaṃ;</gatha>
    <gatha type="last">Kārāpento phuse dvepi, payoge dukkaṭādayo.</gatha>
    <hangnum nr="156"/>
    <gatha type="1"> Pamāṇātītamañcādiṃ , kārāpento duve phuse;</gatha>
    <gatha type="last">Payoge dukkaṭaṃ vuttaṃ, sesā kārāpite siyā.</gatha>
    <hangnum nr="157"/>
    <gatha type="1"> Tūlonaddhaṃ tu mañcādiṃ, kārāpento duve phuse;</gatha>
    <gatha type="last">Payoge dukkaṭaṃ, tasmiṃ, sesā kārāpite siyā.</gatha>
    <hangnum nr="158"/>
    <gatha type="1"> Sattame aṭṭhame ceva, navame dasamepi ca;</gatha>
    <gatha type="last">Anantarasamoyeva, āpattīnaṃ vinicchayo.</gatha>
    <centered>Ratanavaggo navamo.</centered>
    <centered>Pācittiyakathā.</centered>
    <hangnum nr="159"/>
    <gatha type="1"> Catūsu duvidhāpatti, pāṭidesaniyesupi;</gatha>
    <gatha type="last">Avisesena niddiṭṭhā, buddhenādiccabandhunā.</gatha>
    <hangnum nr="160"/>
    <gatha type="1"> ‘‘Bhuñjissāmī’’ti bhikkhussa, dukkaṭaṃ paṭigaṇhato;</gatha>
    <gatha type="last">Ajjhohāresu sabbattha, pāṭidesaniyaṃ siyā.</gatha>
    <centered>Pāṭidesanīyakathā.</centered>
    <hangnum nr="161"/>
    <gatha type="1"> Sekhiyesu  ca dhammesu, ekāvāpatti dīpitā;</gatha>
    <gatha type="last">Anādaravaseneva, dukkaṭaṃ samudāhaṭaṃ.</gatha>
    <centered>Sekhiyakathā.</centered>
    <hangnum nr="162"/>
    <gatha type="1"> Paññattā methunaṃ dhammaṃ, paṭisevanapaccayā;</gatha>
    <gatha type="last">Kati āpattiyo honti? Catassova bhavanti hi.</gatha>
    <hangnum nr="163"/>
    <gatha type="1"> Methunaṃ paṭisevanto, allokāsappavesane;</gatha>
    <gatha type="last">Mate akkhāyite vāpi, bhikkhu pārājikaṃ phuse.</gatha>
    <hangnum nr="164"/>
    <gatha type="1"> Thullaccayaṃ tu yebhuyya-kkhāyite, dukkaṭaṃ tathā;</gatha>
    <gatha type="last">Mukhe vaṭṭakate vuttaṃ, pācitti jatumaṭṭhake.</gatha>
    <hangnum nr="165"/>
    <gatha type="1"> Paññattā  kāyasaṃsaggaṃ, samāpajjanapaccayā;</gatha>
    <gatha type="last">Kati āpattiyo honti? Pañca āpattiyo siyuṃ.</gatha>
    <hangnum nr="166"/>
    <gatha type="1"> Avassutassa posassa, tathā bhikkhuniyāpi ca;</gatha>
    <gatha type="last">Pārājikamadhakkhādi-gahaṇaṃ sādiyantiyā.</gatha>
    <hangnum nr="167"/>
    <gatha type="1"> Kāyena phusato kāyaṃ, bhikkhussa garukaṃ siyā;</gatha>
    <gatha type="last">Kāyena kāyabaddhaṃ tu, phusaṃ thullaccayaṃ siyā.</gatha>
    <hangnum nr="168"/>
    <gatha type="1"> Paṭibaddhena kāyena, paṭibaddhaṃ tu dukkaṭaṃ;</gatha>
    <gatha type="last">Pācittiyaṃ panuddiṭṭhaṃ, tassaṅgulipatodake.</gatha>
    <hangnum nr="169"/>
    <gatha type="1"> Sesesu sekhiyantesu, āpattīnaṃ vinicchayo;</gatha>
    <gatha type="last">Heṭṭhā vuttanayeneva, veditabbo vibhāvinā.</gatha>
    <centered>Mahāvibhaṅgasaṅgaho niṭṭhito.</centered>
  </text>
</tree>
