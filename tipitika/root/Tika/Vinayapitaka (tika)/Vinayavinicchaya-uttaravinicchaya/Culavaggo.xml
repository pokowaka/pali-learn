<?xml version='1.0' encoding='UTF-8'?>
<tree text="C&#x16B;&#x1E37;avaggo" target="text">
  <text>
    <subhead>Pārivāsikakkhandhakakathā</subhead>
    <hangnum nr="2748"/>
    <gatha type="1"> Tajjanīyaṃ  niyassañca, pabbājaṃ paṭisāraṇaṃ;</gatha>
    <gatha type="last">Tividhukkhepanañcāti, satta kammāni dīpaye.</gatha>
    <hangnum nr="2749"/>
    <gatha type="1"> Tecattālīsa vattāni, khandhake kammasaññite;</gatha>
    <gatha type="last">Navādhikāni tiṃseva, khandhake tadanantare.</gatha>
    <hangnum nr="2750"/>
    <gatha type="1"> Evaṃ sabbāni vattāni, dvāsīteva mahesinā;</gatha>
    <gatha type="last">Honti khandhakavattāni, gahitāgahaṇena tu.</gatha>
    <hangnum nr="2751"/>
    <gatha type="1"> Pārivāsañca vattañca, samādinnassa bhikkhuno;</gatha>
    <gatha type="last">Ratticchedo kathaṃ vutto, vattabhedo kathaṃ bhave?</gatha>
    <hangnum nr="2752"/>
    <gatha type="1"> Sahavāso vināvāso, anārocanameva ca;</gatha>
    <gatha type="last">Pārivāsikabhikkhussa, ratticchedo ca dukkaṭaṃ.</gatha>
    <hangnum nr="2753"/>
    <gatha type="1"> Ekacchanne panāvāse, pakatattena bhikkhunā;</gatha>
    <gatha type="last">Nivāso dakapātena, ukkhittassa nivārito.</gatha>
    <hangnum nr="2754"/>
    <gatha type="1"> Pārivāsikabhikkhussa, antoyeva na labbhati;</gatha>
    <gatha type="last">Iccevaṃ pana niddiṭṭhaṃ, mahāpaccariyaṃ pana.</gatha>
    <hangnum nr="2755"/>
    <gatha type="1"> ‘‘Avisesena niddiṭṭhaṃ, mahāaṭṭhakathādisu;</gatha>
    <gatha type="last">Ubhinnaṃ dakapātena, nivāso vārito’’ti hi.</gatha>
    <hangnum nr="2756"/>
    <gatha type="1"> Abhikkhuke panāvāse, anāvāsepi katthaci;</gatha>
    <gatha type="last">Vippavāsaṃ vasantassa, ratticchedo ca dukkaṭaṃ.</gatha>
    <hangnum nr="2757"/>
    <gatha type="1"> Pārivāsikabhikkhussa, bhikkhuṃ disvāna taṅkhaṇe;</gatha>
    <gatha type="last">Nārocentassa cetassa, ratticchedo ca dukkaṭaṃ.</gatha>
    <hangnum nr="2758"/>
    <gatha type="1"> Pañceva  ca yathāvuḍḍhaṃ, labhate pārivāsiko;</gatha>
    <gatha type="last">Kātuṃ tattheva ca ṭhatvā, uposathapavāraṇaṃ.</gatha>
    <hangnum nr="2759"/>
    <gatha type="1"> Vassasāṭiṃ  yathāvuḍḍhaṃ, denti ce saṅghadāyakā;</gatha>
    <gatha type="last">Oṇojanaṃ tathā bhattaṃ, labhate pañcime pana.</gatha>
    <centered>Pārivāsikakkhandhakakathā.</centered>
    <subhead>Samathakkhandhakakathā</subhead>
    <hangnum nr="2760"/>
    <gatha type="1"> Vivādādhāratā cānu-vādādhikaraṇampi ca;</gatha>
    <gatha type="last">Āpattādhāratā ceva, kiccādhikaraṇampi ca.</gatha>
    <hangnum nr="2761"/>
    <gatha type="1"> Etāni pana cattāri, vuttāni ca mahesinā;</gatha>
    <gatha type="last">Bhedakārakavatthūni, vivādo tattha nissito.</gatha>
    <hangnum nr="2762"/>
    <gatha type="1"> Vipattiyo catassova, anuvādo upāgato;</gatha>
    <gatha type="last">Āpattādhāratā nāma, satta āpattiyo matā.</gatha>
    <hangnum nr="2763"/>
    <gatha type="1"> Saṅghakiccāni nissāya, kiccādhikaraṇaṃ siyā;</gatha>
    <gatha type="last">Etesaṃ tu catunnampi, samattā samathā matā.</gatha>
    <hangnum nr="2764"/>
    <gatha type="1"> Sammukhā sati cāmūḷho, paṭiññāvinayopi ca;</gatha>
    <gatha type="last">Tassapāpiyasī ceva, tathā yebhuyyasīpi ca.</gatha>
    <hangnum nr="2765"/>
    <gatha type="1"> Tiṇavatthārako ceva, sattamo vinayo mato;</gatha>
    <gatha type="last">Sattime samathā vuttā, buddhenādiccabandhunā.</gatha>
    <hangnum nr="2766"/>
    <gatha type="1"> Vivādo sammati dvīhi, anuvādo catūhi ca;</gatha>
    <gatha type="last">Āpatti pana tīheva, kiccamekena sammati.</gatha>
    <hangnum nr="2767"/>
    <gatha type="1"> Chaṭṭhena paṭhamenāpi, vivādo ettha sammati;</gatha>
    <gatha type="last">Sammukhāvinayādīhi, anupubbena tīhipi.</gatha>
    <hangnum nr="2768"/>
    <gatha type="1"> Tatheva  pañcamenāpi, anuvādo hi sammati;</gatha>
    <gatha type="last">Sammukhena paṭiññāya, tiṇavatthārakena ca.</gatha>
    <hangnum nr="2769"/>
    <gatha type="1"> Āpattūpasamaṃ yāti, tīheva samathehi sā;</gatha>
    <gatha type="last">Sammukhāvinayeneva, kiccamekena sammati.</gatha>
    <hangnum nr="2770"/>
    <gatha type="1"> Yebhuyyasikakamme  tu, salākaṃ gāhaye budho;</gatha>
    <gatha type="last">Gūḷhena vivaṭenāpi, kaṇṇajappena vā pana.</gatha>
    <hangnum nr="2771"/>
    <gatha type="1"> Alajjussade gūḷhena, vivaṭeneva lajjisu;</gatha>
    <gatha type="last">Bālesu kaṇṇajappena, salākaṃ gāhaye budho.</gatha>
    <hangnum nr="2772"/>
    <gatha type="1"> Lajjī alajjī bāloti, kena sakkā vijānituṃ?</gatha>
    <gatha type="last">Sakena kammunāyeva, tena sakkā vijānituṃ.</gatha>
    <hangnum nr="2773"/>
    <gatha type="1"> Āpajjati ca sañcicca, āpattiṃ parigūhati;</gatha>
    <gatha type="last">Chandādiagatiṃ yāti, alajjī ediso siyā.</gatha>
    <hangnum nr="2774"/>
    <gatha type="1"> Nāpajjati ca sañcicca, āpattiṃ na ca gūhati;</gatha>
    <gatha type="last">Na gacchatigatiñcāpi, ediso lajji puggalo.</gatha>
    <hangnum nr="2775"/>
    <gatha type="1"> Duccintito ca dubbhāsī, tathā dukkaṭakāriko;</gatha>
    <gatha type="last">Ediso pana ‘‘bālo’’ti, lakkhaṇeneva ñāyati.</gatha>
    <hangnum nr="2776"/>
    <gatha type="1"> Tidhā salākagāhena, bahukā dhammavādino;</gatha>
    <gatha type="last">Yebhuyyasikakammena, kattabbanti jinobravi.</gatha>
    <hangnum nr="2777"/>
    <gatha type="1"> Alajjī sānuvādo ca, asucī kammato ca yo;</gatha>
    <gatha type="last">Tassapāpiyasīkamma-yoggo so hoti puggalo.</gatha>
    <hangnum nr="2778"/>
    <gatha type="1"> Bhaṇḍane kalahe jāte, vivādasmiṃ anappake;</gatha>
    <gatha type="last">Bahuassāmaṇe ciṇṇe, anaggepi ca bhassake.</gatha>
    <hangnum nr="2779"/>
    <gatha type="1"> Mūlamūlaṃ gavesantaṃ, hoti vāḷañca kakkhaḷaṃ;</gatha>
    <gatha type="last">Tiṇavatthārakeneva, kātabbanti pakāsitaṃ.</gatha>
    <hangnum nr="2780"/>
    <gatha type="1"> Yathā  ca tiṇapaṇṇena, channaṃ gūthañca muttakaṃ;</gatha>
    <gatha type="last">Na ca vāyati duggandhaṃ, vūpasammati taṅkhaṇe.</gatha>
    <hangnum nr="2781"/>
    <gatha type="1"> Ṭhapetvā thullavajjañca, gihīhi paṭisaṃyutaṃ;</gatha>
    <gatha type="last">Diṭṭhāvikammikañceva, yo ca tattha na hoti taṃ.</gatha>
    <hangnum nr="2782"/>
    <gatha type="1"> Sesāyāpattiyā yāva, upasampadamāḷato;</gatha>
    <gatha type="last">Suddho hoti nirāpatti, tiṇavatthārake tathā.</gatha>
    <centered>Samathakkhandhakakathā.</centered>
    <subhead>Khuddakavatthukkhandhakakathā</subhead>
    <hangnum nr="2783"/>
    <gatha type="1"> Rukkhe  vā pana kuṭṭevā, aṭṭāne thambhakesu vā;</gatha>
    <gatha type="last">Nhāyamāno sakaṃ kāyaṃ, ugghaṃseyyassa dukkaṭaṃ.</gatha>
    <hangnum nr="2784"/>
    <gatha type="1"> Kāyaṃ gandhabbahatthena, kuruvindakasuttiyā;</gatha>
    <gatha type="last">Mallakena na ghaṃseyya, nāññamaññañca kāyato.</gatha>
    <hangnum nr="2785"/>
    <gatha type="1"> Akataṃ mallakaṃ nāma, gilānasseva vaṭṭati;</gatha>
    <gatha type="last">Kataṃ taṃ mallakaṃ nāma, sabbesampi na vaṭṭati.</gatha>
    <hangnum nr="2786"/>
    <gatha type="1"> Kapāliṭṭhakakhaṇḍāni, sabbassa puthupāṇikaṃ;</gatha>
    <gatha type="last">Gilānassāgilānassa, vatthavaṭṭi ca vaṭṭati.</gatha>
    <hangnum nr="2787"/>
    <gatha type="1"> Vuttā pheṇakapāsāṇa-kathalā pādaghaṃsane;</gatha>
    <gatha type="last">Vaṭṭaṃ vā caturassaṃ vā, katakaṃ na ca vaṭṭati.</gatha>
    <hangnum nr="2788"/>
    <gatha type="1"> Yaṃ kiñcipi alaṅkāraṃ, dhārentassapi dukkaṭaṃ;</gatha>
    <gatha type="last">Hoti antamaso tāla-paṇṇamattampi bhikkhuno.</gatha>
    <hangnum nr="2789"/>
    <gatha type="1"> Osaṇheyya sake kese, yo hatthaphaṇakena vā;</gatha>
    <gatha type="last">Phaṇakenapi kocchena, dukkaṭaṃ tassa niddise.</gatha>
    <hangnum nr="2790"/>
    <gatha type="1"> Sitthatelodatelehi , maṇḍanatthaṃ na vaṭṭati;</gatha>
    <gatha type="last">Anulomanipātatthaṃ, uddhaṃlomena bhikkhunā.</gatha>
    <hangnum nr="2791"/>
    <gatha type="1"> Hatthaṃ telena temetvā, puñchitabbā siroruhā;</gatha>
    <gatha type="last">Vaṭṭatuṇhābhitattassa, allahatthena puñchituṃ.</gatha>
    <hangnum nr="2792"/>
    <gatha type="1"> Ādāse udapatte vā, yattha katthaci attano;</gatha>
    <gatha type="last">Mukhabimbaṃ vinā hetuṃ, olokentassa dukkaṭaṃ.</gatha>
    <hangnum nr="2793"/>
    <gatha type="1"> ‘‘Sañchaviṃ tu mukhaṃ, no’’ti, daṭṭhumābādhapaccayā;</gatha>
    <gatha type="last">‘‘Jiṇṇo no’’tāyusaṅkhāra-jānanatthañca vaṭṭati.</gatha>
    <hangnum nr="2794"/>
    <gatha type="1"> Naccaṃ vā pana gītaṃ vā, vāditaṃ vāpi bhikkhuno;</gatha>
    <gatha type="last">Daṭṭhuṃ vā pana sotuṃ vā, gacchato hoti dukkaṭaṃ.</gatha>
    <hangnum nr="2795"/>
    <gatha type="1"> Daṭṭhumantamaso mora-naccampi ca na vaṭṭati;</gatha>
    <gatha type="last">Sotumantamaso danta-gītampi ca na vaṭṭati.</gatha>
    <hangnum nr="2796"/>
    <gatha type="1"> Naccantassa  sayaṃ vāpi, naccāpentassa dukkaṭaṃ;</gatha>
    <gatha type="last">Anāpattantarārāme, ṭhatvā suṇāti passati.</gatha>
    <hangnum nr="2797"/>
    <gatha type="1"> ‘‘Passissāmī’’ti naccaṃ vā, gītaṃ vā pana vāditaṃ;</gatha>
    <gatha type="last">Vihārato vihāraṃ vā, gacchato hoti dukkaṭaṃ.</gatha>
    <hangnum nr="2798"/>
    <gatha type="1"> Āpattantovihārepi, uṭṭhahitvāna gacchato;</gatha>
    <gatha type="last">Ṭhatvā gīvaṃ pasāretvā, passatopi ca vīthiyaṃ.</gatha>
    <hangnum nr="2799"/>
    <gatha type="1"> Kesā dīghā na dhāreyyā, yo dhāreyyassa dukkaṭaṃ;</gatha>
    <gatha type="last">Dvaṅgulaṃ vā dumāsaṃ vā, tato uddhaṃ na vaṭṭati.</gatha>
    <hangnum nr="2800"/>
    <gatha type="1"> Nakhe nāsikalomāni, dīghāni na tu dhāraye;</gatha>
    <gatha type="last">Na ca vīsatimaṭṭhaṃ vā, kātuṃ vaṭṭati bhikkhuno.</gatha>
    <hangnum nr="2801"/>
    <gatha type="1"> Kappāpeyya visuṃ massuṃ, dāṭhikaṃ vā ṭhapeyya yo;</gatha>
    <gatha type="last">Saṃharāpeyya vā lomaṃ, sambādhe tassa dukkaṭaṃ.</gatha>
    <hangnum nr="2802"/>
    <gatha type="1"> Chindato  dukkaṭaṃ vuttaṃ, kese kattarikāya vā;</gatha>
    <gatha type="last">Agilānassa aññena, chindāpentassa vā tathā.</gatha>
    <hangnum nr="2803"/>
    <gatha type="1"> Chindato attano aṅga-jātaṃ thullaccayaṃ siyā;</gatha>
    <gatha type="last">Sesaṅgachedane atta-vadhe āpatti dukkaṭaṃ.</gatha>
    <hangnum nr="2804"/>
    <gatha type="1"> Ahikīṭādidaṭṭhassa, tādisābādhapaccayā;</gatha>
    <gatha type="last">Na doso chindato aṅgaṃ, mocentassa ca lohitaṃ.</gatha>
    <hangnum nr="2805"/>
    <gatha type="1"> Aparissāvano maggaṃ, sace gacchati dukkaṭaṃ;</gatha>
    <gatha type="last">Yācamānassa vā magge, tathevādadatopi taṃ.</gatha>
    <hangnum nr="2806"/>
    <gatha type="1"> Na bhuñje na pive naggo, na khāde na ca sāyaye;</gatha>
    <gatha type="last">Na dade na ca gaṇheyya, na gaccheyyapi añjasaṃ.</gatha>
    <hangnum nr="2807"/>
    <gatha type="1"> Vanditabbaṃ na naggena, vandāpetabbameva vā;</gatha>
    <gatha type="last">Parikammaṃ na kātabbaṃ, na naggena ca kāraye.</gatha>
    <hangnum nr="2808"/>
    <gatha type="1"> Parikamme paṭicchādī, tisso jantāgharādikā;</gatha>
    <gatha type="last">Vuttā, vatthapaṭicchādī, sabbattha pana vaṭṭati.</gatha>
    <hangnum nr="2809"/>
    <gatha type="1"> Yattha katthaci peḷāyaṃ, bhuñjituṃ na ca vaṭṭati;</gatha>
    <gatha type="last">Ekato bhuñjato hoti, dukkaṭaṃ ekabhājane.</gatha>
    <hangnum nr="2810"/>
    <gatha type="1"> Ekapāvuraṇā  eka-ttharaṇā vā nipajjare;</gatha>
    <gatha type="last">Ekamañcepi vā tesaṃ, hoti āpatti dukkaṭaṃ.</gatha>
    <hangnum nr="2811"/>
    <gatha type="1"> Na nisīdeyya saṅghāṭi-pallatthikamupāgato;</gatha>
    <gatha type="last">Kiñci kīḷaṃ na kīḷeyya, palitaṃ na ca gāhaye.</gatha>
    <hangnum nr="2812"/>
    <gatha type="1"> Bhamukāya nalāṭe vā, dāṭhikāyapi uggataṃ;</gatha>
    <gatha type="last">Tādisaṃ palitaṃ caññaṃ, gāhāpetumpi vaṭṭati.</gatha>
    <hangnum nr="2813"/>
    <gatha type="1"> Agilāno sace bhikkhu, chattaṃ dhāreyya dukkaṭaṃ;</gatha>
    <gatha type="last">Attano cīvarādīnaṃ, guttatthaṃ pana vaṭṭati.</gatha>
    <hangnum nr="2814"/>
    <gatha type="1"> Hatthisoṇḍaṃ  catukkaṇṇaṃ, vasanaṃ macchavāḷakaṃ;</gatha>
    <gatha type="last">Velliyaṃ tālavaṇṭañca, nivāsentassa dukkaṭaṃ.</gatha>
    <hangnum nr="2815"/>
    <gatha type="1"> Gahipārupanaṃ vāpi, pārupantassa dukkaṭaṃ;</gatha>
    <gatha type="last">Nivāsane pārupane, parimaṇḍalatā matā.</gatha>
    <hangnum nr="2816"/>
    <gatha type="1"> Lokāyataṃ na vāceyya, na ca taṃ pariyāpuṇe;</gatha>
    <gatha type="last">Na tiracchānavijjā vā, vācetabbāva bhikkhunā.</gatha>
    <hangnum nr="2817"/>
    <gatha type="1"> Na ca vaṭṭati dhāretuṃ, sabbā cāmaribījanī;</gatha>
    <gatha type="last">Na cālimpeyya dāyaṃ vā, na ca lañje mukhampi ca.</gatha>
    <hangnum nr="2818"/>
    <gatha type="1"> Na vahe ubhatokājaṃ, vaṭṭatantarakājakaṃ;</gatha>
    <gatha type="last">Sīsakkhandhakaṭolamba-bhāre doso na vijjati.</gatha>
    <hangnum nr="2819"/>
    <gatha type="1"> Aṭṭhaṅgulādikaṃ bhikkhu, pacchimaṃ caturaṅgulā;</gatha>
    <gatha type="last">Khādato dantakaṭṭhañca, hoti āpatti dukkaṭaṃ.</gatha>
    <hangnum nr="2820"/>
    <gatha type="1"> Rukkhaṃ nevābhirūheyya, kicce satipi porisaṃ;</gatha>
    <gatha type="last">Āpadāsu yathākāmaṃ, vaṭṭatevābhirūhituṃ.</gatha>
    <hangnum nr="2821"/>
    <gatha type="1"> Lasuṇaṃ na ca khādeyya, sace nākallako siyā;</gatha>
    <gatha type="last">Nāropetabbakaṃ buddha-vacanaṃ aññathā pana.</gatha>
    <hangnum nr="2822"/>
    <gatha type="1"> Khipitena ca vattabbaṃ, ‘‘jīvā’’ti, gihinā puna;</gatha>
    <gatha type="last">‘‘Jīvathā’’ti ca vuttena, ‘‘ciraṃ jīvā’’ti vaṭṭati.</gatha>
    <hangnum nr="2823"/>
    <gatha type="1"> Sāmaṇeraṃ gahaṭṭhaṃ vā, ākoṭentassa dukkaṭaṃ;</gatha>
    <gatha type="last">Sayane pupphasaṃkiṇṇe, na vaṭṭati nipajjituṃ.</gatha>
    <hangnum nr="2824"/>
    <gatha type="1"> Khurabhaṇḍaṃ  na gaṇheyya, sace nhāpitapubbako;</gatha>
    <gatha type="last">Na ca dhāraṇiyā uṇhī, sabbā bāhiralomikā.</gatha>
    <hangnum nr="2825"/>
    <gatha type="1"> Aṅgarāgaṃ karontassa, dukkaṭaṃ samudīritaṃ;</gatha>
    <gatha type="last">Akāyabandhanassāpi, gāmaṃ pavisatopi ca.</gatha>
    <hangnum nr="2826"/>
    <gatha type="1"> Lohajaṃ  dārujaṃ sabbaṃ, kappiyaṃ mattikāmayaṃ;</gatha>
    <gatha type="last">Vinā satthañca pattañca, katakaṃ kumbhakārikaṃ.</gatha>
    <centered>Khuddakavatthukkhandhakakathā.</centered>
    <subhead>Senāsanakkhandhakakathā</subhead>
    <hangnum nr="2827"/>
    <gatha type="1"> Āsandiko atikkanta-pamāṇopi ca vaṭṭati;</gatha>
    <gatha type="last">Tathā pañcaṅgapīṭhampi, sattaṅgampi ca vaṭṭati.</gatha>
    <hangnum nr="2828"/>
    <gatha type="1"> Tūlonaddhā ghareyeva, mañcapīṭhā nisīdituṃ;</gatha>
    <gatha type="last">Sīsapādūpadhānañca, agilānassa vaṭṭati.</gatha>
    <hangnum nr="2829"/>
    <gatha type="1"> Santharitvā gilānassa, upadhānāni tattha ca;</gatha>
    <gatha type="last">Paccattharaṇakaṃ datvā, nipajjantassa vaṭṭati.</gatha>
    <hangnum nr="2830"/>
    <gatha type="1"> Tiriyaṃ muṭṭhiratanaṃ, hoti bimbohanaṃ mitaṃ;</gatha>
    <gatha type="last">Dīghato ca diyaḍḍhaṃ vā, dvihatthanti kurundiyaṃ.</gatha>
    <hangnum nr="2831"/>
    <gatha type="1"> Pūritā coḷapaṇṇuṇṇa-tiṇavākehi pañcahi;</gatha>
    <gatha type="last">Bhisiyo bhāsitā pañca, tūlānaṃ gaṇanāvasā.</gatha>
    <hangnum nr="2832"/>
    <gatha type="1"> Bhisitūlāni pañceva, tathā tūlāni tīṇipi;</gatha>
    <gatha type="last">Lomāni migapakkhīnaṃ, gabbhā bimbohanassime.</gatha>
    <hangnum nr="2833"/>
    <gatha type="1"> Manussalomaṃ lomesu, pupphesu bakulādikaṃ;</gatha>
    <gatha type="last">Suddhaṃ tamālapattañca, paṇṇesu na ca vaṭṭati.</gatha>
    <hangnum nr="2834"/>
    <gatha type="1"> Uṇṇādikaṃ pañcavidhañca tūlaṃ;</gatha>
    <gatha type="2">Mahesinā yaṃ bhisiyaṃ pavuttaṃ;</gatha>
    <gatha type="3">Masūrake  taṃ pana vaṭṭatīti;</gatha>
    <gatha type="last">Kurundiyaṃ aṭṭhakathāya vuttaṃ.</gatha>
    <hangnum nr="2835"/>
    <gatha type="1"> Yadetaṃ  tividhaṃ tūlaṃ, bhisiyaṃ taṃ akappiyaṃ;</gatha>
    <gatha type="last">Missaṃ tamālapattaṃ tu, sabbattha pana vaṭṭati.</gatha>
    <hangnum nr="2836"/>
    <gatha type="1"> Rūpaṃ tu purisitthīnaṃ, tiracchānagatassa vā;</gatha>
    <gatha type="last">Kārentassa karoto vā, hoti āpatti dukkaṭaṃ.</gatha>
    <hangnum nr="2837"/>
    <gatha type="1"> Jātakaṃ pana vatthuṃ vā, kārāpetuṃ parehi vā;</gatha>
    <gatha type="last">Mālākammaṃ latākammaṃ, sayaṃ kātumpi vaṭṭati.</gatha>
    <hangnum nr="2838"/>
    <gatha type="1"> Samānāsaniko nāma, dvīhi vassehi yo pana;</gatha>
    <gatha type="last">Vuḍḍho vā daharo vāpi, vassenekena vā pana.</gatha>
    <hangnum nr="2839"/>
    <gatha type="1"> Samānavasse vattabbaṃ, kiñca nāmidha vijjati;</gatha>
    <gatha type="last">Sattavassativassehi, pañcavasso nisīdati.</gatha>
    <hangnum nr="2840"/>
    <gatha type="1"> Heṭṭhā dīghāsanaṃ tiṇṇaṃ, yaṃ pahoti nisīdituṃ;</gatha>
    <gatha type="last">Ekamañcepi pīṭhe vā, dve nisīdanti vaṭṭati.</gatha>
    <hangnum nr="2841"/>
    <gatha type="1"> Ubhatobyañjanaṃ itthiṃ, ṭhapetvā paṇḍakaṃ pana;</gatha>
    <gatha type="last">Dīghāsane anuññātaṃ, sabbehipi nisīdituṃ.</gatha>
    <hangnum nr="2842"/>
    <gatha type="1"> Purimiko pacchimiko, tathevantaramuttako;</gatha>
    <gatha type="last">Tayo senāsanaggāhā, sambuddhena pakāsitā.</gatha>
    <hangnum nr="2843"/>
    <gatha type="1"> Pubbāruṇā pāṭipadassa yāva;</gatha>
    <gatha type="2">Punāruṇo bhijjati neva tāva;</gatha>
    <gatha type="3">Idañhi senāsanagāhakassa;</gatha>
    <gatha type="last">Khettanti vassūpagame vadanti.</gatha>
    <hangnum nr="2844"/>
    <gatha type="1"> Pātova gāhite añño, bhikkhu senāsane pana;</gatha>
    <gatha type="last">Sace yācati āgantvā, vattabbo gāhitanti so.</gatha>
    <hangnum nr="2845"/>
    <gatha type="1"> Saṅghikaṃ apaloketvā, gahitaṃ vassavāsikaṃ;</gatha>
    <gatha type="last">Antovassepi vibbhanto, labhate tatrajaṃ sace.</gatha>
    <hangnum nr="2846"/>
    <gatha type="1"> Vuṭṭhavasso  sace bhikkhu, kiñci āvāsihatthato;</gatha>
    <gatha type="last">Gahetvā kappiyaṃ bhaṇḍaṃ, datvā tassattano pana.</gatha>
    <hangnum nr="2847"/>
    <gatha type="1"> ‘‘Asukasmiṃ  kule mayhaṃ, vassāvāsikacīvaraṃ;</gatha>
    <gatha type="last">Gāhitaṃ gaṇha’’iccevaṃ, vatvā gacchati so disaṃ.</gatha>
    <hangnum nr="2848"/>
    <gatha type="1"> Uppabbajati ce tattha, gataṭṭhāne, na labbhati;</gatha>
    <gatha type="last">Gahetuṃ tassa sampattaṃ, saṅghikaṃyeva taṃ siyā.</gatha>
    <hangnum nr="2849"/>
    <gatha type="1"> Manusse sammukhā tattha, paṭicchāpeti ce pana;</gatha>
    <gatha type="last">Sabbaṃ labhati sampattaṃ, vassāvāsikacīvaraṃ.</gatha>
    <hangnum nr="2850"/>
    <gatha type="1"> Ārāmo ca vihāro ca, vatthūni duvidhassapi;</gatha>
    <gatha type="last">Bhisi bimbohanaṃ mañca-pīṭhanti tatiyaṃ pana.</gatha>
    <hangnum nr="2851"/>
    <gatha type="1"> Lohakumbhī kaṭāhañca, bhāṇako lohavārako;</gatha>
    <gatha type="last">Vāsi pharasu kuddālo, kuṭhārī ca nikhādanaṃ.</gatha>
    <hangnum nr="2852"/>
    <gatha type="1"> Valli veḷu tiṇaṃ paṇṇaṃ, muñjapabbajameva ca;</gatha>
    <gatha type="last">Mattikā dārubhaṇḍañca, pañcamaṃ tu yathāha ca.</gatha>
    <hangnum nr="2853"/>
    <gatha type="1"> ‘‘Dvīhi saṅgahitāni dve, tatiyaṃ catusaṅgahaṃ;</gatha>
    <gatha type="last">Catutthaṃ navakoṭṭhāsaṃ, pañcamaṃ aṭṭhadhā mataṃ.</gatha>
    <hangnum nr="2854"/>
    <gatha type="1"> Iti pañcahi rāsīhi, pañcanimmalalocano;</gatha>
    <gatha type="last">Pañcavīsavidhaṃ nātho, garubhaṇḍaṃ pakāsayi’’.</gatha>
    <hangnum nr="2855"/>
    <gatha type="1"> Idañhi pana saṅghassa, santakaṃ garubhaṇḍakaṃ;</gatha>
    <gatha type="last">Vissajjento vibhājento, bhikkhu thullaccayaṃ phuse.</gatha>
    <hangnum nr="2856"/>
    <gatha type="1"> Bhikkhunā garubhaṇḍaṃ tu, saṅghena hi gaṇena vā;</gatha>
    <gatha type="last">Vissajjitamavissaṭṭhaṃ, vibhattamavibhājitaṃ.</gatha>
    <hangnum nr="2857"/>
    <gatha type="1"> Purimesu hi tīsvettha, na catthāgarubhaṇḍakaṃ;</gatha>
    <gatha type="last">Lohakumbhī kaṭāho ca, lohabhāṇakameva ca.</gatha>
    <hangnum nr="2858"/>
    <gatha type="1"> Tividhaṃ  khuddakaṃ vāpi, garubhaṇḍakamevidaṃ;</gatha>
    <gatha type="last">Pādagaṇhanako loha-vārako bhājiyo mato.</gatha>
    <hangnum nr="2859"/>
    <gatha type="1"> Uddhaṃ pana tato loha-vārako garubhaṇḍakaṃ;</gatha>
    <gatha type="last">Bhiṅkārādīni sabbāni, garubhaṇḍāni honti hi.</gatha>
    <hangnum nr="2860"/>
    <gatha type="1"> Bhājetabbo ayopatto;</gatha>
    <gatha type="2">Tambāyothālakāpi ca;</gatha>
    <gatha type="3">Dhūmanettādikaṃ  neva;</gatha>
    <gatha type="last">Bhājetabbanti dīpitaṃ.</gatha>
    <hangnum nr="2861"/>
    <gatha type="1"> Attanā paṭiladdhaṃ taṃ, lohabhaṇḍaṃ tu kiñcipi;</gatha>
    <gatha type="last">Na puggalikabhogena, bhuñjitabbañhi bhikkhunā.</gatha>
    <hangnum nr="2862"/>
    <gatha type="1"> Kaṃsavaṭṭakalohānaṃ, bhājanānipi sabbaso;</gatha>
    <gatha type="last">Na puggalikabhogena, vaṭṭanti paribhuñjituṃ.</gatha>
    <hangnum nr="2863"/>
    <gatha type="1"> Tipubhaṇḍepi eseva, nayo ñeyyo vibhāvinā;</gatha>
    <gatha type="last">Na doso saṅghike atthi, gihīnaṃ santakesu vā.</gatha>
    <hangnum nr="2864"/>
    <gatha type="1"> Khīrapāsāṇasambhūtaṃ, garukaṃ taṭṭakādikaṃ;</gatha>
    <gatha type="last">Pādagaṇhanato uddhaṃ, ghaṭako garubhaṇḍako.</gatha>
    <hangnum nr="2865"/>
    <gatha type="1"> Siṅgisajjhumayaṃ hāra-kūṭajaṃ phalikubbhavaṃ;</gatha>
    <gatha type="last">Bhājanāni na vaṭṭanti, gihīnaṃ santakānipi.</gatha>
    <hangnum nr="2866"/>
    <gatha type="1"> Vāsi bhājaniyā khuddā, garubhaṇḍaṃ mahattarī;</gatha>
    <gatha type="last">Tathā pharasu vejjānaṃ, sirāvedhanakampi ca.</gatha>
    <hangnum nr="2867"/>
    <gatha type="1"> Kuṭhāri vāsi kuddālo, garubhaṇḍaṃ nikhādanaṃ;</gatha>
    <gatha type="last">Sikharampi ca teneva, gahitanti pakāsitaṃ.</gatha>
    <hangnum nr="2868"/>
    <gatha type="1"> Caturassamukhaṃ doṇi-mukhaṃ vaṅkampi tattha ca;</gatha>
    <gatha type="last">Sadaṇḍaṃ khuddakaṃ sabbaṃ, garubhaṇḍaṃ nikhādanaṃ.</gatha>
    <hangnum nr="2869"/>
    <gatha type="1"> Muṭṭhikamadhikaraṇī , saṇḍāso vā tulādikaṃ;</gatha>
    <gatha type="last">Kiñci saṅghassa dinnaṃ ce, taṃ sabbaṃ garubhaṇḍakaṃ.</gatha>
    <hangnum nr="2870"/>
    <gatha type="1"> Nhāpitassa ca saṇḍāso, kattarī ca mahattarī;</gatha>
    <gatha type="last">Mahāpipphalakaṃ tunna-kārānaṃ garubhaṇḍakaṃ.</gatha>
    <hangnum nr="2871"/>
    <gatha type="1"> Valli saṅghassa dinnā vā, tatthajātāpi rakkhitā;</gatha>
    <gatha type="last">Aḍḍhabāhuppamāṇāpi, garu vettalatādikā.</gatha>
    <hangnum nr="2872"/>
    <gatha type="1"> Suttavākādinibbattā, rajjukā yottakāni vā;</gatha>
    <gatha type="last">Saṅghassa dinnakāle tu, gacchanti garubhaṇḍataṃ.</gatha>
    <hangnum nr="2873"/>
    <gatha type="1"> Nāḷikerassa hīre vā, vāke vā pana kenaci;</gatha>
    <gatha type="last">Vaṭṭetvā hi katā eka-vaṭṭāpi garubhaṇḍakaṃ.</gatha>
    <hangnum nr="2874"/>
    <gatha type="1"> Veḷu  saṅghassa dinno vā, rakkhito tatthajātako;</gatha>
    <gatha type="last">Aṭṭhaṅgulāyato sūci-daṇḍamatto garuṃ siyā.</gatha>
    <hangnum nr="2875"/>
    <gatha type="1"> Chattadaṇḍasalākāyo, daṇḍo kattarayaṭṭhipi;</gatha>
    <gatha type="last">Pādagaṇhanakā tela-nāḷī bhājaniyā ime.</gatha>
    <hangnum nr="2876"/>
    <gatha type="1"> Muñjādīsupi yaṃ kiñci, muṭṭhimattaṃ garuṃ siyā;</gatha>
    <gatha type="last">Tālapaṇṇādimekampi, dinnaṃ vā tatthajātakaṃ.</gatha>
    <hangnum nr="2877"/>
    <gatha type="1"> Aṭṭhaṅgulappamāṇopi, garukaṃ rittapotthako;</gatha>
    <gatha type="last">Mattikā pakatī vāpi, pañcavaṇṇā sudhāpi vā.</gatha>
    <hangnum nr="2878"/>
    <gatha type="1"> Silesādīsu vā kiñci, dinnaṃ vā tatthajātakaṃ;</gatha>
    <gatha type="last">Tālapakkapamāṇaṃ tu, garubhaṇḍanti dīpitaṃ.</gatha>
    <hangnum nr="2879"/>
    <gatha type="1"> Valliveḷādikaṃ kiñci, arakkhitamagopitaṃ;</gatha>
    <gatha type="last">Garubhaṇḍaṃ na hoteva, gahetabbaṃ yathāsukhaṃ.</gatha>
    <hangnum nr="2880"/>
    <gatha type="1"> Rakkhitaṃ gopitaṃ vāpi, gahetabbaṃ tu gaṇhatā;</gatha>
    <gatha type="last">Samakaṃ atirekaṃ vā, datvā phātikameva vā.</gatha>
    <hangnum nr="2881"/>
    <gatha type="1"> Añjanaṃ  haritālañca, tathā hiṅgu manosilā;</gatha>
    <gatha type="last">Bhājetabbanti viññeyyaṃ, viññunā vinayaññunā.</gatha>
    <hangnum nr="2882"/>
    <gatha type="1"> Dārubhaṇḍepi yo koci, sūcidaṇḍappamāṇako;</gatha>
    <gatha type="last">Aṭṭhaṅgulāyato dāru-bhaṇḍako garubhaṇḍakaṃ.</gatha>
    <hangnum nr="2883"/>
    <gatha type="1">Mahāaṭṭhakathāyaṃ tu, vibhajitvāva dassitaṃ;</gatha>
    <gatha type="last">Āsandikopi sattaṅgo, bhaddapīṭhañca pīṭhikā.</gatha>
    <hangnum nr="2884"/>
    <gatha type="1"> Pīṭhameḷakapādañca, tathāmaṇḍakavaṭṭakaṃ;</gatha>
    <gatha type="last">Kocchaṃ palālapīṭhañca, dhovane phalakampi ca.</gatha>
    <hangnum nr="2885"/>
    <gatha type="1"> Bhaṇḍikā muggaro ceva, vatthaghaṭṭanamuggaro;</gatha>
    <gatha type="last">Ambaṇampi ca mañjūsā, nāvā rajanadoṇikā.</gatha>
    <hangnum nr="2886"/>
    <gatha type="1"> Uḷuṅkopi samuggopi, karaṇḍampi kaṭacchupi;</gatha>
    <gatha type="last">Evamādi tu sabbampi, saṅghikaṃ garubhaṇḍakaṃ.</gatha>
    <hangnum nr="2887"/>
    <gatha type="1"> Sabbaṃ dārumayaṃ geha-sambhāraṃ garukaṃ mataṃ;</gatha>
    <gatha type="last">Bhājiyaṃ kappiyaṃ cammaṃ, akappiyamabhājiyaṃ.</gatha>
    <hangnum nr="2888"/>
    <gatha type="1"> Eḷacammaṃ  garuṃ vuttaṃ, tathevodukkhalādikaṃ;</gatha>
    <gatha type="last">Pesakārādibhaṇḍañca, kasibhaṇḍañca saṅghikaṃ.</gatha>
    <hangnum nr="2889"/>
    <gatha type="1"> Tathevādhārako patta-pidhānaṃ tālavaṇṭakaṃ;</gatha>
    <gatha type="last">Bījanī pacchi caṅkoṭaṃ, sabbā sammuñjanī garu.</gatha>
    <hangnum nr="2890"/>
    <gatha type="1"> Yaṃ kiñci bhūmattharaṇaṃ, yo koci kaṭasārako;</gatha>
    <gatha type="last">Cakkayuttakayānañca, sabbampi garubhaṇḍakaṃ.</gatha>
    <hangnum nr="2891"/>
    <gatha type="1"> Chattañca muṭṭhipaṇṇañca, visāṇaṃtumbabhājanaṃ;</gatha>
    <gatha type="last">Upāhanāraṇīdhamma-karaṇādi lahuṃ idaṃ.</gatha>
    <hangnum nr="2892"/>
    <gatha type="1"> Hatthidanto visāṇañca, yathāgatamatacchitaṃ;</gatha>
    <gatha type="last">Mañcapādādi yaṃ kiñci, bhājanīyamaniṭṭhitaṃ.</gatha>
    <hangnum nr="2893"/>
    <gatha type="1"> Niṭṭhito  tacchito vāpi, vidho hiṅgukaraṇḍako;</gatha>
    <gatha type="last">Añjanī ca salākāyo, bhājanī udapuñchanī.</gatha>
    <hangnum nr="2894"/>
    <gatha type="1"> Sabbaṃ kulālabhaṇḍampi, paribhogārahaṃ pana;</gatha>
    <gatha type="last">Pattaṅgārakaṭāhañca, dhūmadānaṃ kapallikā.</gatha>
    <hangnum nr="2895"/>
    <gatha type="1"> Thūpikā dīparukkho ca, cayanacchadaniṭṭhakā;</gatha>
    <gatha type="last">Saṅghikaṃ pana sabbampi, garubhaṇḍanti dīpitaṃ.</gatha>
    <hangnum nr="2896"/>
    <gatha type="1"> Patto kañcanako ceva, thālakaṃ kuṇḍikāpi ca;</gatha>
    <gatha type="last">Ghaṭako lohabhaṇḍepi, kuṇḍikāpi ca bhājiyā.</gatha>
    <hangnum nr="2897"/>
    <gatha type="1"> Garunā garubhaṇḍañca, thāvarena ca thāvaraṃ;</gatha>
    <gatha type="last">Saṅghassa parivattetvā, gaṇhituṃ pana vaṭṭati.</gatha>
    <hangnum nr="2898"/>
    <gatha type="1"> Adhotena ca pādena, nakkame sayanāsanaṃ;</gatha>
    <gatha type="last">Allapādena vā bhikkhu, tatheva saupāhano.</gatha>
    <hangnum nr="2899"/>
    <gatha type="1"> Bhūmiyā niṭṭhubhantassa, parikammakatāya vā;</gatha>
    <gatha type="last">Parikammakataṃ bhittiṃ, apassentassa dukkaṭaṃ.</gatha>
    <hangnum nr="2900"/>
    <gatha type="1"> Parikammakataṃ bhūmiṃ, saṅghikaṃ mañcapīṭhakaṃ;</gatha>
    <gatha type="last">Attano santakeneva, pattharitvāna kenaci.</gatha>
    <hangnum nr="2901"/>
    <gatha type="1"> Nipajjitabbaṃ, sahasā, tassa niddāyato yadi;</gatha>
    <gatha type="last">Sarīrāvayavo koci, mañcaṃ phusati dukkaṭaṃ.</gatha>
    <hangnum nr="2902"/>
    <gatha type="1"> Lomesu  pana lomānaṃ, gaṇanāyeva dukkaṭaṃ;</gatha>
    <gatha type="last">Talena hatthapādānaṃ, vaṭṭatakkamituṃ pana.</gatha>
    <hangnum nr="2903"/>
    <gatha type="1"> Sahassagghanako koci, piṇḍapāto sacīvaro;</gatha>
    <gatha type="last">Patto avassikaṃ bhikkhuṃ, likhitvā ṭhapitopi ca.</gatha>
    <hangnum nr="2904"/>
    <gatha type="1"> Tādiso piṇḍapātova, saṭṭhivassānamaccaye;</gatha>
    <gatha type="last">Uppanno saṭṭhivassassa, ṭhitikāya dade budho.</gatha>
    <hangnum nr="2905"/>
    <gatha type="1"> Uddesabhattaṃ  bhuñjitvā, jāto ce sāmaṇerako;</gatha>
    <gatha type="last">Gahetuṃ labhati taṃ pacchā, sāmaṇerassa pāḷiyā.</gatha>
    <hangnum nr="2906"/>
    <gatha type="1"> Sampuṇṇavīsavasso yo, sve uddesaṃ labhissati;</gatha>
    <gatha type="last">Ajja so upasampanno, atītā ṭhitikā siyā.</gatha>
    <hangnum nr="2907"/>
    <gatha type="1"> Sace pana salākā tu, laddhā bhattaṃ na taṃdine;</gatha>
    <gatha type="last">Laddhaṃ, punadine tassa, gāhetabbaṃ, na saṃsayo.</gatha>
    <hangnum nr="2908"/>
    <gatha type="1"> Uttaruttaribhaṅgassa, bhattassekacarassa hi;</gatha>
    <gatha type="last">Visuñhi ṭhitikā katvā, dātabbā tu salākikā.</gatha>
    <hangnum nr="2909"/>
    <gatha type="1"> Bhattameva sace laddhaṃ, na panuttaribhaṅgakaṃ;</gatha>
    <gatha type="last">Laddhamuttaribhaṅgaṃ vā, na laddhaṃ bhattameva vā.</gatha>
    <hangnum nr="2910"/>
    <gatha type="1"> Yena yena hi yaṃ yaṃ tu, na laddhaṃ, tassa tassa ca;</gatha>
    <gatha type="last">Taṃ taṃ punadine cāpi, gāhetabbanti dīpitaṃ.</gatha>
    <hangnum nr="2911"/>
    <gatha type="1"> Saṅghuddesādikaṃ bhattaṃ, idaṃ sattavidhampi ca;</gatha>
    <gatha type="last">Āgantukādibhattañca, catubbidhamudīritaṃ.</gatha>
    <hangnum nr="2912"/>
    <gatha type="1"> Vihāravārabhattañca, niccañca kuṭibhattakaṃ;</gatha>
    <gatha type="last">Pannarasavidhaṃ bhattaṃ, uddiṭṭhaṃ sabbamevidha.</gatha>
    <hangnum nr="2913"/>
    <gatha type="1"> Pāḷimaṭṭhakathañceva, oloketvā punappunaṃ;</gatha>
    <gatha type="last">Saṅghike paccaye sammā, vibhajeyya vicakkhaṇo.</gatha>
    <centered>Senāsanakkhandhakakathā.</centered>
    <subhead>Vattakkhandhakakathā</subhead>
    <hangnum nr="2914"/>
    <gatha type="1"> Āgantukāvāsikapiṇḍacārī-;</gatha>
    <gatha type="2">Senāsanāraññanumodanāsu ;</gatha>
    <gatha type="3">Vattāni bhatte gamikassa jantā-;</gatha>
    <gatha type="last">Ghare tathā vaccakuṭippavese.</gatha>
    <hangnum nr="2915"/>
    <gatha type="1"> Ācariyupajjhāyakasissasaddhi- ;</gatha>
    <gatha type="2">Vihārivattānipi sabbasova;</gatha>
    <gatha type="3">Vattāni vuttāni catuddaseva;</gatha>
    <gatha type="last">Visuddhacittena vināyakena.</gatha>
    <hangnum nr="2916"/>
    <gatha type="1"> Āgantukena ārāmaṃ, pavisantena bhikkhunā;</gatha>
    <gatha type="last">Chattaṃ panāpanetabbaṃ, muñcitabbā upāhanā.</gatha>
    <hangnum nr="2917"/>
    <gatha type="1"> Oguṇṭhanaṃ na kātabbaṃ, sīse cīvarameva vā;</gatha>
    <gatha type="last">Na hi tena ca dhotabbā, pādā pānīyavārinā.</gatha>
    <hangnum nr="2918"/>
    <gatha type="1"> Vanditabbāva pucchitvā, vihāre vuḍḍhabhikkhuno;</gatha>
    <gatha type="last">Kāle senāsanaṃ tena, pucchitabbañca bhikkhunā.</gatha>
    <hangnum nr="2919"/>
    <gatha type="1"> Vaccaṭṭhānañca passāva-ṭṭhānaṃ pānīyameva ca;</gatha>
    <gatha type="last">Paribhojanīyaṃ saṅgha-katikaṃ gocarādikaṃ.</gatha>
    <hangnum nr="2920"/>
    <gatha type="1"> Vuḍḍhamāgantukaṃ disvā, bhikkhunāvāsikenapi;</gatha>
    <gatha type="last">Pattaṃ paṭiggahetabbaṃ, paccuggantvāna cīvaraṃ.</gatha>
    <hangnum nr="2921"/>
    <gatha type="1"> Āsanaṃ paññapetabbaṃ, tassa pādodakampi ca;</gatha>
    <gatha type="last">Upanikkhipitabbañca, pucchitabbañca vārinā.</gatha>
    <hangnum nr="2922"/>
    <gatha type="1"> Vandeyyo paññapetabbaṃ, tassa senāsanampi ca;</gatha>
    <gatha type="last">Ajjhāvutthamavutthaṃ vā, gocarāgocarampi ca.</gatha>
    <hangnum nr="2923"/>
    <gatha type="1"> Vaccaṭṭhānañca passāva-ṭṭhānaṃ sekkhakulāni ca;</gatha>
    <gatha type="last">Pavese nikkhame kālo, vattabbo pāniyādikaṃ.</gatha>
    <hangnum nr="2924"/>
    <gatha type="1"> Sace so navako hoti;</gatha>
    <gatha type="2">Āgatāgantuko yathā;</gatha>
    <gatha type="3">Nisinneneva  tenassa;</gatha>
    <gatha type="last">Sabbamāvāsibhikkhunā.</gatha>
    <hangnum nr="2925"/>
    <gatha type="1"> ‘‘Atra  pattaṃ ṭhapehīti, nisīdāhīdamāsanaṃ’’;</gatha>
    <gatha type="last">Iccevaṃ pana vattabbaṃ, deyyaṃ senāsanampi ca.</gatha>
    <hangnum nr="2926"/>
    <gatha type="1"> Dārumattikabhaṇḍāni, gantukāmena bhikkhunā;</gatha>
    <gatha type="last">Gantabbaṃ paṭisāmetvā, thaketvāvasathampi ca.</gatha>
    <hangnum nr="2927"/>
    <gatha type="1"> Āpucchitvāpi gantabbaṃ, bhikkhunā sayanāsanaṃ;</gatha>
    <gatha type="last">Pucchitabbe asantepi, gopetvā vāpi sādhukaṃ.</gatha>
    <hangnum nr="2928"/>
    <gatha type="1"> Sahasā pavise nāpi, sahasā na ca nikkhame;</gatha>
    <gatha type="last">Nātidūre naccāsanne, ṭhātabbaṃ piṇḍacārinā.</gatha>
    <hangnum nr="2929"/>
    <gatha type="1"> Vāmahatthena saṅghāṭiṃ, uccāretvātha bhājanaṃ;</gatha>
    <gatha type="last">Dakkhiṇena paṇāmetvā, bhikkhaṃ gaṇheyya paṇḍito.</gatha>
    <hangnum nr="2930"/>
    <gatha type="1"> Sūpaṃ vā dātukāmāti, sallakkheyya muhuttakaṃ;</gatha>
    <gatha type="last">Olokeyyantarā bhikkhu, na bhikkhādāyikāmukhaṃ.</gatha>
    <hangnum nr="2931"/>
    <gatha type="1"> Pānīyādi panāneyyaṃ, bhikkhunāraññakenapi;</gatha>
    <gatha type="last">Nakkhattaṃ tena yogo ca, jānitabbā disāpi ca.</gatha>
    <hangnum nr="2932"/>
    <gatha type="1"> Vaccapassāvatitthāni, bhavanti paṭipāṭiyā;</gatha>
    <gatha type="last">Karontassa yathāvuḍḍhaṃ, hoti āpatti dukkaṭaṃ.</gatha>
    <hangnum nr="2933"/>
    <gatha type="1"> Sahasā ubbhajitvā vā, na ca vaccakuṭiṃ vise;</gatha>
    <gatha type="last">Ukkāsitvā bahi ṭhatvā, pavise saṇikaṃ pana.</gatha>
    <hangnum nr="2934"/>
    <gatha type="1"> Vaccaṃ na nitthunantena, kātabbaṃ pana bhikkhunā;</gatha>
    <gatha type="last">Khādato dantakaṭṭhaṃ vā, karoto hoti dukkaṭaṃ.</gatha>
    <hangnum nr="2935"/>
    <gatha type="1"> Vaccaṃ pana na kātabbaṃ, bahiddhā vaccadoṇiyā;</gatha>
    <gatha type="last">Passāvopi na kātabbo, bahi passāvadoṇiyā.</gatha>
    <hangnum nr="2936"/>
    <gatha type="1"> Kharena nāvalekheyya, na kaṭṭhaṃ vaccakūpake;</gatha>
    <gatha type="last">Chaḍḍeyya na ca pāteyya, kheḷaṃ passāvadoṇiyā.</gatha>
    <hangnum nr="2937"/>
    <gatha type="1"> Pādukāsu  ṭhitoyeva, ubbhajeyya vicakkhaṇo;</gatha>
    <gatha type="last">Paṭicchādeyya tattheva, ṭhatvā nikkhamane pana.</gatha>
    <hangnum nr="2938"/>
    <gatha type="1"> Nācameyya  sace vaccaṃ, katvā yo salile sati;</gatha>
    <gatha type="last">Tassa dukkaṭamuddiṭṭhaṃ, muninā mohanāsinā.</gatha>
    <hangnum nr="2939"/>
    <gatha type="1"> Sasaddaṃ nācametabbaṃ, katvā capu capūti ca;</gatha>
    <gatha type="last">Ācamitvā sarāvepi, sesetabbaṃ na tūdakaṃ.</gatha>
    <hangnum nr="2940"/>
    <gatha type="1"> Ūhatampi adhovitvā, nikkhamantassa dukkaṭaṃ;</gatha>
    <gatha type="last">Uklāpāpi sace honti, sodhetabbaṃ asesato.</gatha>
    <hangnum nr="2941"/>
    <gatha type="1"> Avalekhanakaṭṭhena, pūro ce pīṭharo pana;</gatha>
    <gatha type="last">Chaḍḍeyya kumbhi rittā ce, kumbhiṃ pūreyya vārinā.</gatha>
    <hangnum nr="2942"/>
    <gatha type="1"> Anajjhiṭṭho hi vuḍḍhena, pātimokkhaṃ na uddise;</gatha>
    <gatha type="last">Dhammaṃ na ca bhaṇe, pañhaṃ, na puccheyya na vissaje.</gatha>
    <hangnum nr="2943"/>
    <gatha type="1"> Āpucchitvā kathentassa, vuḍḍhaṃ vuḍḍhatarāgame;</gatha>
    <gatha type="last">Puna āpucchane kiccaṃ, natthīti paridīpitaṃ.</gatha>
    <hangnum nr="2944"/>
    <gatha type="1"> Vuḍḍhenekavihārasmiṃ, saddhiṃ viharatā pana;</gatha>
    <gatha type="last">Anāpucchā hi sajjhāyo, na kātabbo kadācipi.</gatha>
    <hangnum nr="2945"/>
    <gatha type="1"> Uddesopi na kātabbo, paripucchāya kā kathā;</gatha>
    <gatha type="last">Na ca dhammo kathetabbo, bhikkhunā dhammacakkhunā.</gatha>
    <hangnum nr="2946"/>
    <gatha type="1"> Na dīpo vijjhāpetabbo, kātabbo vā na ceva so;</gatha>
    <gatha type="last">Vātapānakavāṭāni, thakeyya vivareyya no.</gatha>
    <hangnum nr="2947"/>
    <gatha type="1"> Caṅkame caṅkamanto ca, vuḍḍhato parivattaye;</gatha>
    <gatha type="last">Tampi cīvarakaṇṇena, kāyena na ca ghaṭṭaye.</gatha>
    <hangnum nr="2948"/>
    <gatha type="1"> Purato neva therānaṃ, nhāyeyya na panūpari;</gatha>
    <gatha type="last">Uttaraṃ otarantānaṃ, dade maggaṃ, na ghaṭṭaye.</gatha>
    <hangnum nr="2949"/>
    <gatha type="1"> Vattaṃ  aparipūrento, na sīlaṃ paripūrati;</gatha>
    <gatha type="last">Asuddhasīlo duppañño, cittekaggaṃ na vindati.</gatha>
    <hangnum nr="2950"/>
    <gatha type="1"> Vikkhittacittonekaggo, saddhammaṃ na ca passati;</gatha>
    <gatha type="last">Apassamāno saddhammaṃ, dukkhā na parimuccati.</gatha>
    <hangnum nr="2951"/>
    <gatha type="1"> Tasmā hi vattaṃ pūreyya, jinaputto vicakkhaṇo;</gatha>
    <gatha type="last">Ovādaṃ buddhaseṭṭhassa, katvā nibbānamehiti.</gatha>
    <centered>Vattakkhandhakakathā.</centered>
    <subhead>Bhikkhunikkhandhakakathā</subhead>
    <hangnum nr="2952"/>
    <gatha type="1"> Kāyaṃ  ūruṃ thanaṃ vāpi, vivaritvāna bhikkhunī;</gatha>
    <gatha type="last">Attano aṅgajātaṃ vā, bhikkhussa na ca dassaye.</gatha>
    <hangnum nr="2953"/>
    <gatha type="1"> Bhikkhunā saha yaṃ kiñci, sampayojentiyāpi ca;</gatha>
    <gatha type="last">Tato bhāsantiyā bhikkhuṃ, hoti āpatti dukkaṭaṃ.</gatha>
    <hangnum nr="2954"/>
    <gatha type="1"> Na ca bhikkhuniyā dīghaṃ, dhāreyya kāyabandhanaṃ;</gatha>
    <gatha type="last">Teneva kāyabandhena, thanapaṭṭena vā pana.</gatha>
    <hangnum nr="2955"/>
    <gatha type="1"> Vilīvena ca paṭṭena, cammapaṭṭena vā tathā;</gatha>
    <gatha type="last">Dussapaṭṭena vā dussa-veṇiyā dussavaṭṭiyā.</gatha>
    <hangnum nr="2956"/>
    <gatha type="1"> Na phāsukā nametabbā, dukkaṭaṃ tu namentiyā;</gatha>
    <gatha type="last">Na ghaṃsāpeyya samaṇī, jaghanaṃ aṭṭhikādinā.</gatha>
    <hangnum nr="2957"/>
    <gatha type="1"> Hatthaṃ vā hatthakocchaṃ vā, pādaṃ vā mukhamūrukaṃ;</gatha>
    <gatha type="last">Koṭṭāpeti sace tassā, hoti āpatti dukkaṭaṃ.</gatha>
    <hangnum nr="2958"/>
    <gatha type="1"> Na mukhaṃ limpitabbaṃ tu, na cuṇṇetabbameva ca;</gatha>
    <gatha type="last">Manosilāya vāpatti, mukhaṃ lañjantiyā siyā.</gatha>
    <hangnum nr="2959"/>
    <gatha type="1"> Aṅgarāgo  na kātabbo, mukharāgopi vā tathā;</gatha>
    <gatha type="last">Avaṅgaṃ na ca kātabbaṃ, na kātabbaṃ visesakaṃ.</gatha>
    <hangnum nr="2960"/>
    <gatha type="1"> Olokanakato rāgā, oloketuṃ na vaṭṭati;</gatha>
    <gatha type="last">Ṭhātabbaṃ na ca sāloke, sanaccaṃ na ca kāraye.</gatha>
    <hangnum nr="2961"/>
    <gatha type="1"> Dukkaṭaṃ muninā vuttaṃ, gaṇikaṃ vuṭṭhapentiyā;</gatha>
    <gatha type="last">Suraṃ vā pana maṃsaṃ vā, paṇṇaṃ vā vikkiṇantiyā.</gatha>
    <hangnum nr="2962"/>
    <gatha type="1"> Vaḍḍhiṃ vāpi vaṇijjaṃ vā, payojetuṃ na vaṭṭati;</gatha>
    <gatha type="last">Tirīṭaṃ kañcukaṃ vāpi, yadi dhāreti dukkaṭaṃ.</gatha>
    <hangnum nr="2963"/>
    <gatha type="1"> Dāso vā pana dāsī vā, tathā kammakaropi vā;</gatha>
    <gatha type="last">Na cevupaṭṭhapetabbo, tiracchānagatopi vā.</gatha>
    <hangnum nr="2964"/>
    <gatha type="1"> Na ca bhikkhuniyā sabba-nīlādiṃ pana cīvaraṃ;</gatha>
    <gatha type="last">Dhāretabbaṃ, na dhāreyya, sabbaṃ namatakampi ca.</gatha>
    <hangnum nr="2965"/>
    <gatha type="1"> Paṭicchannāpaṭicchannaṃ , chinnaṃ vācchinnameva vā;</gatha>
    <gatha type="last">Purisabyañjanaṃ sabbaṃ, oloketuṃ na vaṭṭati.</gatha>
    <hangnum nr="2966"/>
    <gatha type="1"> Dūratova ca passitvā, bhikkhuṃ bhikkhuniyā pana;</gatha>
    <gatha type="last">Maggo tassa padātabbo, okkamitvāna dūrato.</gatha>
    <hangnum nr="2967"/>
    <gatha type="1"> Bhikkhuṃ pana ca passitvā, pattaṃ bhikkhaṃ carantiyā;</gatha>
    <gatha type="last">Nīharitvā tamukkujjaṃ, dassetabbaṃ tu bhikkhuno.</gatha>
    <hangnum nr="2968"/>
    <gatha type="1"> Saṃvellikañca kātuṃ vā, dhāretuṃ kaṭisuttakaṃ;</gatha>
    <gatha type="last">Utukāle anuññātaṃ, utunīnaṃ mahesinā.</gatha>
    <hangnum nr="2969"/>
    <gatha type="1"> Itthiposayutaṃ yānaṃ, hatthavaṭṭakameva vā;</gatha>
    <gatha type="last">Pāṭaṅkī ca gilānāya, vaṭṭatevābhirūhituṃ.</gatha>
    <hangnum nr="2970"/>
    <gatha type="1"> Garudhamme ṭhitāyāpi, mānattaṃ tu carantiyā;</gatha>
    <gatha type="last">Sammannitvā padātabbā, dutiyā pana bhikkhunī.</gatha>
    <hangnum nr="2971"/>
    <gatha type="1"> Yassā pabbajjakāle tu, gabbho vuṭṭhāti itthiyā;</gatha>
    <gatha type="last">Putto yadi ca tassāpi, dātabbā dutiyā tathā.</gatha>
    <hangnum nr="2972"/>
    <gatha type="1"> Mātā  labhati pāyetuṃ, bhojetuṃ puttamattano;</gatha>
    <gatha type="last">Maṇḍetumpi ure katvā, setuṃ labhati sā pana.</gatha>
    <hangnum nr="2973"/>
    <gatha type="1"> Ṭhapetvā sahaseyyaṃ tu, tasmiṃ dutiyikāya hi;</gatha>
    <gatha type="last">Purisesu yathāññesu, vattitabbaṃ tatheva ca.</gatha>
    <hangnum nr="2974"/>
    <gatha type="1"> Vibbhameneva sā hoti, yasmā idha abhikkhunī;</gatha>
    <gatha type="last">Tasmā bhikkhuniyā sikkhā-paccakkhānaṃ na vijjati.</gatha>
    <hangnum nr="2975"/>
    <gatha type="1"> Vibbhantāya yathā tassā, puna natthūpasampadā;</gatha>
    <gatha type="last">Gatāya titthāyatanaṃ, tathā natthūpasampadā.</gatha>
    <hangnum nr="2976"/>
    <gatha type="1"> Chedanaṃ nakhakesānaṃ, purisehi ca vandanaṃ;</gatha>
    <gatha type="last">Vaṇassa parikammampi, sādituṃ pana vaṭṭati.</gatha>
    <hangnum nr="2977"/>
    <gatha type="1"> Na vaccakuṭiyā vacco, kātabbo yāya kāyaci;</gatha>
    <gatha type="last">Heṭṭhāpi vivaṭe uddhaṃ, paṭicchannepi vaṭṭati.</gatha>
    <hangnum nr="2978"/>
    <gatha type="1"> Na ca vaṭṭati sabbattha, pallaṅkena nisīdituṃ;</gatha>
    <gatha type="last">Gilānāyaḍḍhapallaṅkaṃ, vaṭṭatīti pakāsitaṃ.</gatha>
    <hangnum nr="2979"/>
    <gatha type="1"> Na  ca bhikkhuniyāraññe, vatthabbaṃ tu kathañcana;</gatha>
    <gatha type="last">Atitthe naratitthe vā, nhāyituṃ na ca vaṭṭati.</gatha>
    <hangnum nr="2980"/>
    <gatha type="1"> Samaṇī gandhacuṇṇena, yā ca vāsitamattiyā;</gatha>
    <gatha type="last">Nhāyeyya paṭisote vā, tassā āpatti dukkaṭaṃ.</gatha>
    <hangnum nr="2981"/>
    <gatha type="1"> ‘‘Tvaṃyeva paribhuñjā’’ti, paribhogatthamattano;</gatha>
    <gatha type="last">Dinnaṃ abhutvā aññassa, dentiyā pana dukkaṭaṃ.</gatha>
    <hangnum nr="2982"/>
    <gatha type="1"> Sabbaṃ paṭiggahāpetvā, bhikkhūhi paribhuñjituṃ;</gatha>
    <gatha type="last">Asantenupasampanne, bhikkhunīnaṃ tu vaṭṭati.</gatha>
    <centered>Bhikkhunikkhandhakakathā.</centered>
    <centered>Iti vinayavinicchaye khandhakakathā niṭṭhitā.</centered>
    <subhead>Catubbidhakammakathā</subhead>
    <hangnum nr="2983"/>
    <gatha type="1"> Cattārimāni  kammāni, apalokanasaññitaṃ;</gatha>
    <gatha type="last">Ñatti ñattidutiyañca, kammaṃ ñatticatutthakaṃ.</gatha>
    <hangnum nr="2984"/>
    <gatha type="1"> Apalokanakammaṃ tu, pañca ṭhānāni gacchati;</gatha>
    <gatha type="last">Ñattikammaṃ navaṭṭhānaṃ, dutiyaṃ satta gacchati.</gatha>
    <hangnum nr="2985"/>
    <gatha type="1"> Tathā ñatticatutthampi, satta ṭhānāni gacchati;</gatha>
    <gatha type="last">Nissāraṇañca osāro, bhaṇḍukaṃ brahmadaṇḍako.</gatha>
    <hangnum nr="2986"/>
    <gatha type="1">Apalokanakammañhi, kammalakkhaṇapañcamaṃ;</gatha>
    <gatha type="last">Nissāraṇañca osāraṃ, samaṇuddesato vade.</gatha>
    <hangnum nr="2987"/>
    <gatha type="1">Bhaṇḍukaṃ pabbajantena, channena brahmadaṇḍakaṃ;</gatha>
    <gatha type="last">Aññassapi ca kātabbo, tathārūpassa bhikkhuno.</gatha>
    <hangnum nr="2988"/>
    <gatha type="1"> Sabbo sannipatitvāna, āpucchitvāna sabbaso;</gatha>
    <gatha type="last">Cīvarādiparikkhāraṃ, saṅgho yaṃ deti tassa hi.</gatha>
    <hangnum nr="2989"/>
    <gatha type="1"> Tikkhattuṃ apaloketvā, bhikkhūnaṃ ruciyā pana;</gatha>
    <gatha type="last">Evaṃ saṅghassa dānaṃ tu, hoti taṃ kammalakkhaṇaṃ.</gatha>
    <hangnum nr="2990"/>
    <gatha type="1"> Nissāraṇamathosāro , uposathapavāraṇā;</gatha>
    <gatha type="last">Sammuti ceva dānañca, paṭiggāho ca sattamo.</gatha>
    <hangnum nr="2991"/>
    <gatha type="1"> Paccukkaḍḍhanatā ceva, aṭṭhamī parikittitā;</gatha>
    <gatha type="last">Kammassa lakkhaṇañcāti, nava ṭhānāni ñattiyā.</gatha>
    <hangnum nr="2992"/>
    <gatha type="1"> Vinicchaye asampatte, therassāvinayaññuno;</gatha>
    <gatha type="last">Tassa nissāraṇā vuttā, yā sā nissāraṇāti hi.</gatha>
    <hangnum nr="2993"/>
    <gatha type="1"> Upasampadāpekkhassa, āgacchosāraṇāti sā;</gatha>
    <gatha type="last">Uposathavasenāpi, pavāraṇavasenapi.</gatha>
    <hangnum nr="2994"/>
    <gatha type="1"> Ñattiyā  ṭhapitattā hi, ñattikammānime duve;</gatha>
    <gatha type="last">‘‘Upasampadāpekkhañhi, anusāseyyaha’’nti ca.</gatha>
    <hangnum nr="2995"/>
    <gatha type="1"> ‘‘Itthannāmamahaṃ bhikkhuṃ, puccheyyaṃ vinaya’’nti ca;</gatha>
    <gatha type="last">Evamādipavattā hi, edisā ñatti sammuti.</gatha>
    <hangnum nr="2996"/>
    <gatha type="1"> Nissaṭṭhacīvarādīnaṃ, dānaṃ ‘‘dāna’’nti vuccati;</gatha>
    <gatha type="last">Āpattīnaṃ paṭiggāho, ‘‘paṭiggāho’’ti vuccati.</gatha>
    <hangnum nr="2997"/>
    <gatha type="1">Paccukkaḍḍhanatā nāma, pavārukkaḍḍhanā matā;</gatha>
    <gatha type="last">‘‘Imaṃ uposathaṃ katvā, kāle pavārayāmi’’ti.</gatha>
    <hangnum nr="2998"/>
    <gatha type="1"> Tiṇavatthārake sabba-paṭhamā ñatti cetarā;</gatha>
    <gatha type="last">Kammalakkhaṇametanti, nava ṭhānāni ñattiyā.</gatha>
    <hangnum nr="2999"/>
    <gatha type="1"> Ñattidutiyakammampi, satta ṭhānāni gacchati;</gatha>
    <gatha type="last">Nissāraṇamathosāraṃ, sammutiṃ dānameva ca.</gatha>
    <hangnum nr="3000"/>
    <gatha type="1"> Uddhāraṃ desanaṃ kamma-lakkhaṇaṃ pana sattamaṃ;</gatha>
    <gatha type="last">Pattanikkujjanādī tu, nissārosāraṇā matā.</gatha>
    <hangnum nr="3001"/>
    <gatha type="1">Sammuti nāma sīmādi, sā pañcadasadhā matā;</gatha>
    <gatha type="last">Dānaṃ kathinavatthassa, dānaṃ matakavāsaso.</gatha>
    <hangnum nr="3002"/>
    <gatha type="1"> Kathinassantarubbhāro, ‘‘ubbhāro’’ti pavuccati;</gatha>
    <gatha type="last">Desanā kuṭivatthussa, vihārassa ca vatthuno.</gatha>
    <hangnum nr="3003"/>
    <gatha type="1"> Tiṇavatthārakamme ca, mohāropanatādisu;</gatha>
    <gatha type="last">Kammavācāvasenettha, kammalakkhaṇatā matā.</gatha>
    <hangnum nr="3004"/>
    <gatha type="1"> Iti  ñattidutiyassa, ime satta pakāsitā;</gatha>
    <gatha type="last">Tathā ñatticatutthampi, satta ṭhānāni gacchati.</gatha>
    <hangnum nr="3005"/>
    <gatha type="1"> Nissāraṇamathosāraṃ, sammutiṃ dānaniggahaṃ;</gatha>
    <gatha type="last">Samanubhāsanañceva, sattamaṃ kammalakkhaṇaṃ.</gatha>
    <hangnum nr="3006"/>
    <gatha type="1"> Sattannaṃ tajjanādīnaṃ, kammānaṃ karaṇaṃ pana;</gatha>
    <gatha type="last">Nissāraṇātha passaddhi, tesaṃ osāraṇā matā.</gatha>
    <hangnum nr="3007"/>
    <gatha type="1"> Ovādo  bhikkhunīnaṃ tu, sammutīti pakāsitā;</gatha>
    <gatha type="last">Mānattaparivāsānaṃ, dānaṃ ‘‘dāna’’nti vuccati.</gatha>
    <hangnum nr="3008"/>
    <gatha type="1"> Puna mūlāpaṭikkasso, ‘‘niggaho’’ti pavuccati;</gatha>
    <gatha type="last">Ukkhittassānuvattikā, aṭṭha yāvatatīyakā.</gatha>
    <hangnum nr="3009"/>
    <gatha type="1"> Ariṭṭho caṇḍakāḷī ca, ekādasa bhavantime;</gatha>
    <gatha type="last">Imesaṃ tu vasā ñeyyā, dasekā samanubhāsanā.</gatha>
    <hangnum nr="3010"/>
    <gatha type="1"> Upasampadakammañca, kammamabbhānasaññitaṃ;</gatha>
    <gatha type="last">Idaṃ ñatticatutthe tu, sattamaṃ kammalakkhaṇaṃ.</gatha>
    <hangnum nr="3011"/>
    <gatha type="1"> Apalokanakammañcā-paloketvāva kāraye;</gatha>
    <gatha type="last">Ñattiyā dutiyenāpi, catutthena na kāraye.</gatha>
    <hangnum nr="3012"/>
    <gatha type="1"> Ñattidutiyakammāni, lahukānatthi kānici;</gatha>
    <gatha type="last">Kātabbānapaloketvā, sabbā sammutiyo siyuṃ.</gatha>
    <hangnum nr="3013"/>
    <gatha type="1"> Sesāni apaloketvā, kātuṃ pana na vaṭṭati;</gatha>
    <gatha type="last">Yathāvuttanayeneva, tena teneva kāraye.</gatha>
    <centered>Catubbidhakammakathā.</centered>
    <subhead>Kammavipattikathā</subhead>
    <hangnum nr="3014"/>
    <gatha type="1"> Vatthuto ñattito ceva, anussāvanasīmato;</gatha>
    <gatha type="last">Parisatoti pañceva, kammadosā pakāsitā.</gatha>
    <hangnum nr="3015"/>
    <gatha type="1"> Sammukhākaraṇīyaṃ  yaṃ, taṃ karoti asammukhā;</gatha>
    <gatha type="last">Kammaṃ vatthuvipannaṃ taṃ, adhammanti pavuccati.</gatha>
    <hangnum nr="3016"/>
    <gatha type="1"> Asammukhākaraṇīyāni, aṭṭheva ca bhavanti hi;</gatha>
    <gatha type="last">Pattanikkujjanañceva, pattassukkujjanampi ca.</gatha>
    <hangnum nr="3017"/>
    <gatha type="1"> Pakāsanīyakammañca , sekkhaummattasammuti;</gatha>
    <gatha type="last">Avandiyo tathā brahma-daṇḍo dūtūpasampadā.</gatha>
    <hangnum nr="3018"/>
    <gatha type="1"> Imānaṭṭha ṭhapetvāna, sesāni pana sabbaso;</gatha>
    <gatha type="last">Sammukhākaraṇīyāni, kammāni sugatobravi.</gatha>
    <hangnum nr="3019"/>
    <gatha type="1"> Ñattito pana pañceva, vipajjananayā matā;</gatha>
    <gatha type="last">Na parāmasati vatthuñca, saṅghaṃ puggalameva vā.</gatha>
    <hangnum nr="3020"/>
    <gatha type="1"> Na parāmasati ñattiṃ vā, pacchā ñattiṃ ṭhapeti vā;</gatha>
    <gatha type="last">Pañcahetehi kammāni, ñattitova vipajjare.</gatha>
    <hangnum nr="3021"/>
    <gatha type="1"> Anussāvanato pañca, kammadosā pakāsitā;</gatha>
    <gatha type="last">Na parāmasati vatthuṃ vā, saṅghaṃ puggalameva vā.</gatha>
    <hangnum nr="3022"/>
    <gatha type="1"> Hāpeti sāvanaṃ vāpi, sāvetasamayepi vā;</gatha>
    <gatha type="last">Evaṃ pana vipajjanti, anussāvanatopi ca.</gatha>
    <hangnum nr="3023"/>
    <gatha type="1"> Ekādasahi sīmāhi, sīmato kammadosatā;</gatha>
    <gatha type="last">Vuttā uposathe tāva, khandhake sabbaso mayā.</gatha>
    <hangnum nr="3024"/>
    <gatha type="1"> Catuvaggena kātabbe, kammappattā anāgatā;</gatha>
    <gatha type="last">Chando ca na panānīto, paṭikkosanti sammukhā.</gatha>
    <hangnum nr="3025"/>
    <gatha type="1"> Evaṃ tivaṅgiko doso, parisāya vasā siyā;</gatha>
    <gatha type="last">Āgatā kammapattā ca, chando ca na panāgato.</gatha>
    <hangnum nr="3026"/>
    <gatha type="1"> Sammukhā paṭisedhenti, dutiye catuvaggike;</gatha>
    <gatha type="last">Āgatā kammapattā ca, chandopi ca samāhaṭo.</gatha>
    <hangnum nr="3027"/>
    <gatha type="1"> Paṭikkosova etthatthi, tatiye catuvaggike;</gatha>
    <gatha type="last">Evaṃ pañcādivaggesu, saṅghesu tividhesupi.</gatha>
    <hangnum nr="3028"/>
    <gatha type="1"> Catutthikā  siyuṃ dosā, dasa dve parisāvasā;</gatha>
    <gatha type="last">Evaṃ dvādasadhā ettha, kammāni hi vipajjare.</gatha>
    <centered>Kammavipattikathā.</centered>
    <subhead>Sedamocanakathā</subhead>
    <paragraph>Ka.</paragraph>
    <gatha type="1">Soḷasaparivārassa , parivārassa sādarā;</gatha>
    <gatha type="last">Suṇātha nipuṇe pañhe, gūḷhatthe bhaṇato mama.</gatha>
    <paragraph>Kha.</paragraph>
    <gatha type="1">Divāpajjati no rattiṃ, rattiṃyeva ca no divā;</gatha>
    <gatha type="last">Kathañca paṭiggaṇhanto, na gaṇhanto kathaṃ pana.</gatha>
    <paragraph>Ga.</paragraph>
    <gatha type="1">Chindantassa siyāpatti, tathevāchindatopi ca;</gatha>
    <gatha type="last">Chādentassa tathāpatti-na chādentassa bhikkhuno.</gatha>
    <paragraph>Gha.</paragraph>
    <gatha type="1">Kā cāpatti samāpatti-lābhinoyeva bhikkhuno;</gatha>
    <gatha type="last">Asamāpattilābhissa, kā ca nāmassa sā bhave.</gatha>
    <paragraph>Ṅa.</paragraph>
    <gatha type="1">Garukaṃ bhaṇato saccaṃ, alikaṃ bhaṇato siyuṃ;</gatha>
    <gatha type="last">Lahuṃ saccaṃ bhaṇantassa, musā ca bhaṇato garuṃ.</gatha>
    <paragraph>Ca.</paragraph>
    <gatha type="1">Pavisanto ca ārāmaṃ, āpajjati na nikkhamaṃ;</gatha>
    <gatha type="last">Nikkhamantova āpatti, na ceva pavisaṃ pana;</gatha>
    <paragraph>Cha.</paragraph>
    <gatha type="1">Samādiyanto asamādiyanto;</gatha>
    <gatha type="2">Anādiyantopi ca ādiyanto;</gatha>
    <gatha type="3">Dento adentopi siyā sadoso;</gatha>
    <gatha type="last">Tathā karontopi ca no karonto.</gatha>
    <paragraph>Ja.</paragraph>
    <gatha type="1">Āpajjati ca dhārento, adhārento tatheva ca;</gatha>
    <gatha type="last">Dvinnaṃ mātā pitā sāva, kathaṃ hoti? Bhaṇāhi me.</gatha>
    <paragraph>Jha.</paragraph>
    <gatha type="1">Ubhatobyañjanā  itthī, gabbhaṃ gaṇhāti attanā;</gatha>
    <gatha type="last">Gaṇhāpeti paraṃ gabbhaṃ, tasmā mātāpitā ca sā.</gatha>
    <paragraph>Ña.</paragraph>
    <gatha type="1">Gāme vā yadi vāraññe, yaṃ paresaṃ mamāyitaṃ;</gatha>
    <gatha type="2">Na harantova taṃ theyyā, kathaṃ pārājiko bhave;</gatha>
    <paragraph>Ṭa.</paragraph>
    <hangnum/>
    <gatha type="1"> Theyyasaṃvāsako eso, liṅgasaṃvāsathenako;</gatha>
    <gatha type="last">Parabhaṇḍaṃ agaṇhanto, tena hoti parājito.</gatha>
    <paragraph>Ṭha.</paragraph>
    <gatha type="1">Nāriṃ rūpavatiṃ bhikkhu, rattacitto asaññato;</gatha>
    <gatha type="last">Methunaṃ tāya katvāpi, na so pārājiko kathaṃ;</gatha>
    <paragraph>Ḍa.</paragraph>
    <gatha type="1">Accharāsadisaṃ  nāriṃ, supinantena passati;</gatha>
    <gatha type="last">Tāya methunasaṃyoge, katepi na bhavissati.</gatha>
    <paragraph>Ḍha.</paragraph>
    <gatha type="1">Bahiddhā gehato bhikkhu, itthī gabbhantaraṃ gatā;</gatha>
    <gatha type="last">Chiddaṃ gehassa nevatthi, kathaṃ methunato cuto;</gatha>
    <paragraph>Ṇa.</paragraph>
    <gatha type="1">Antodussakuṭiṭṭhena, mātugāmena methunaṃ;</gatha>
    <gatha type="last">Santhatādivaseneva, katvā hoti parājito.</gatha>
    <paragraph>Ta.</paragraph>
    <gatha type="1">Sutte ca vinayeyeva, khandhake sānulomike;</gatha>
    <gatha type="last">Sabbattha nipuṇā dhīrā, ime pañhe bhaṇanti te.</gatha>
    <paragraph>Tha.</paragraph>
    <gatha type="1">Khandhake parivāre ca, vinaye sānulomike;</gatha>
    <gatha type="last">Ādaro karaṇīyova, paṭubhāvaṃ panicchitā.</gatha>
    <centered>Sedamocanakathā.</centered>
    <subhead>Pakiṇṇakavinicchayakathā</subhead>
    <hangnum nr="3029"/>
    <gatha type="1"> Chattaṃ paṇṇamayaṃ kiñci, bahi anto ca sabbaso;</gatha>
    <gatha type="last">Pañcavaṇṇena suttena, sibbituṃ na ca vaṭṭati.</gatha>
    <hangnum nr="3030"/>
    <gatha type="1"> Chindituṃ  aḍḍhacandaṃ vā, paṇṇe makaradantakaṃ;</gatha>
    <gatha type="last">Ghaṭakaṃ vāḷarūpaṃ vā, lekhā daṇḍe na vaṭṭati.</gatha>
    <hangnum nr="3031"/>
    <gatha type="1"> Sibbituṃ ekavaṇṇena, chattaṃ suttena vaṭṭati;</gatha>
    <gatha type="last">Thiratthaṃ, pañcavaṇṇānaṃ, pañjaraṃ vā vinandhituṃ.</gatha>
    <hangnum nr="3032"/>
    <gatha type="1"> Ghaṭakaṃ vāḷarūpaṃ vā, lekhā vā pana kevalā;</gatha>
    <gatha type="last">Bhinditvā vāpi ghaṃsitvā, dhāretuṃ pana vaṭṭati.</gatha>
    <hangnum nr="3033"/>
    <gatha type="1"> Ahichattakasaṇṭhānaṃ, daṇḍabundamhi vaṭṭati;</gatha>
    <gatha type="last">Ukkiritvā katā lekhā, bandhanatthāya vaṭṭati.</gatha>
    <hangnum nr="3034"/>
    <gatha type="1"> Nānāvaṇṇehi suttehi, maṇḍanatthāya cīvaraṃ;</gatha>
    <gatha type="last">Samaṃ satapadādīnaṃ, sibbituṃ na ca vaṭṭati.</gatha>
    <hangnum nr="3035"/>
    <gatha type="1"> Pattassa  pariyante vā, tathā pattamukhepi vā;</gatha>
    <gatha type="last">Veṇiṃ saṅkhalikaṃ vāpi, karoto hoti dukkaṭaṃ.</gatha>
    <hangnum nr="3036"/>
    <gatha type="1"> Paṭṭampi gaṇṭhipāsānaṃ, aṭṭhakoṇādikaṃvidhiṃ;</gatha>
    <gatha type="last">Tatthagghiyagadārūpaṃ, muggarādiṃ karonti ca.</gatha>
    <hangnum nr="3037"/>
    <gatha type="1"> Tattha kakkaṭakakkhīni, uṭṭhāpenti na vaṭṭati;</gatha>
    <gatha type="last">Suttā ca piḷakā tattha, duviññeyyāva dīpitā.</gatha>
    <hangnum nr="3038"/>
    <gatha type="1"> Catukoṇāva vaṭṭanti, gaṇṭhipāsakapaṭṭakā;</gatha>
    <gatha type="last">Kaṇṇakoṇesu suttāni, ratte chindeyya cīvare.</gatha>
    <hangnum nr="3039"/>
    <gatha type="1"> Sūcikammavikāraṃ vā, aññaṃ vā pana kiñcipi;</gatha>
    <gatha type="last">Cīvare bhikkhunā kātuṃ, kārāpetuṃ na vaṭṭati.</gatha>
    <hangnum nr="3040"/>
    <gatha type="1"> Yo ca pakkhipati bhikkhu cīvaraṃ;</gatha>
    <gatha type="2">Kañjipiṭṭhakhaliallikādisu;</gatha>
    <gatha type="3">Vaṇṇamaṭṭhamabhipatthayaṃ paraṃ;</gatha>
    <gatha type="last">Tassa natthi pana mutti dukkaṭā.</gatha>
    <hangnum nr="3041"/>
    <gatha type="1"> Sūcihatthamalādīnaṃ , karaṇe cīvarassa ca;</gatha>
    <gatha type="last">Tathā kiliṭṭhakāle ca, dhovanatthaṃ tu vaṭṭati.</gatha>
    <hangnum nr="3042"/>
    <gatha type="1"> Rajane pana gandhaṃ vā, telaṃ vā lākhameva vā;</gatha>
    <gatha type="last">Kiñci pakkhipituṃ tattha, bhikkhuno na ca vaṭṭati.</gatha>
    <hangnum nr="3043"/>
    <gatha type="1"> Saṅkhena maṇinā vāpi, aññenapi ca kenaci;</gatha>
    <gatha type="last">Cīvaraṃ na ca ghaṭṭeyya, ghaṃsitabbaṃ na doṇiyā.</gatha>
    <hangnum nr="3044"/>
    <gatha type="1"> Cīvaraṃ doṇiyaṃ katvā, nāpi ghaṭṭeyya muṭṭhinā;</gatha>
    <gatha type="last">Rattaṃ paharituṃ kiñci, hattheheva ca vaṭṭati.</gatha>
    <hangnum nr="3045"/>
    <gatha type="1"> Gaṇṭhike pana lekhā vā, piḷakā vā na vaṭṭati;</gatha>
    <gatha type="last">Kappabinduvikāro vā, pāḷikaṇṇikabhedato.</gatha>
    <hangnum nr="3046"/>
    <gatha type="1"> Thālakassa ca pattassa, bahi antopi vā pana;</gatha>
    <gatha type="last">Āraggena katā lekhā, na ca vaṭṭati kācipi.</gatha>
    <hangnum nr="3047"/>
    <gatha type="1"> Āropetvā bhamaṃ pattaṃ, majjitvā ce pacanti ca;</gatha>
    <gatha type="last">‘‘Maṇivaṇṇaṃ karissāma’’, iti kātuṃ na vaṭṭati.</gatha>
    <hangnum nr="3048"/>
    <gatha type="1"> Pattamaṇḍalake  kiñci, bhittikammaṃ na vaṭṭati;</gatha>
    <gatha type="last">Na doso koci tatthassa, kātuṃ makaradantakaṃ.</gatha>
    <hangnum nr="3049"/>
    <gatha type="1"> Na dhammakaraṇacchatte, lekhā kācipi vaṭṭati;</gatha>
    <gatha type="last">Kucchiyaṃ vā ṭhapetvā taṃ, lekhaṃ tu mukhavaṭṭiyaṃ.</gatha>
    <hangnum nr="3050"/>
    <gatha type="1"> Suttaṃ vā diguṇaṃ katvā, koṭṭenti ca tahiṃ tahiṃ;</gatha>
    <gatha type="last">Kāyabandhanasobhatthaṃ, taṃ na vaṭṭati bhikkhuno.</gatha>
    <hangnum nr="3051"/>
    <gatha type="1"> Dasāmukhe daḷhatthāya, dvīsu antesu vaṭṭati;</gatha>
    <gatha type="last">Mālākammalatākamma-cittikampi na vaṭṭati.</gatha>
    <hangnum nr="3052"/>
    <gatha type="1"> Akkhīni tattha dassetvā, koṭṭite pana kā kathā;</gatha>
    <gatha type="last">Kakkaṭakkhīni vā tattha, uṭṭhāpetuṃ na vaṭṭati.</gatha>
    <hangnum nr="3053"/>
    <gatha type="1"> Ghaṭaṃ  deḍḍubhasīsaṃ vā, makarassa mukhampi vā;</gatha>
    <gatha type="last">Vikārarūpaṃ yaṃ kiñci, na vaṭṭati dasāmukhe.</gatha>
    <hangnum nr="3054"/>
    <gatha type="1"> Ujukaṃ macchakaṇṭaṃ vā, maṭṭhaṃ vā pana paṭṭikaṃ;</gatha>
    <gatha type="last">Khajjūripattakākāraṃ, katvā vaṭṭati koṭṭitaṃ.</gatha>
    <hangnum nr="3055"/>
    <gatha type="1"> Paṭṭikā sūkarantanti, duvidhaṃ kāyabandhanaṃ;</gatha>
    <gatha type="last">Rajjukā dussapaṭṭādi, sabbaṃ tassānulomikaṃ.</gatha>
    <hangnum nr="3056"/>
    <gatha type="1"> Murajaṃ maddavīṇañca, deḍḍubhañca kalābukaṃ;</gatha>
    <gatha type="last">Rajjuyo na ca vaṭṭanti, purimā dvedasā siyuṃ.</gatha>
    <hangnum nr="3057"/>
    <gatha type="1"> Dasā pāmaṅgasaṇṭhānā, niddiṭṭhā kāyabandhane;</gatha>
    <gatha type="last">Ekā dviticatasso vā, vaṭṭanti na tato paraṃ.</gatha>
    <hangnum nr="3058"/>
    <gatha type="1"> Ekarajjumayaṃ vuttaṃ, muninā kāyabandhanaṃ;</gatha>
    <gatha type="last">Tañca pāmaṅgasaṇṭhānaṃ, ekampi ca na vaṭṭati.</gatha>
    <hangnum nr="3059"/>
    <gatha type="1"> Rajjuke ekato katvā, bahū ekāya rajjuyā;</gatha>
    <gatha type="last">Nirantarañhi veṭhetvā, kataṃ vaṭṭati bandhituṃ.</gatha>
    <hangnum nr="3060"/>
    <gatha type="1"> Dantakaṭṭhavisāṇaṭṭhi-lohaveḷunaḷabbhavā;</gatha>
    <gatha type="last">Jatusaṅkhamayāsutta-phalajā vidhakā matā.</gatha>
    <hangnum nr="3061"/>
    <gatha type="1"> Kāyabandhanavidhepi, vikāro na ca vaṭṭati;</gatha>
    <gatha type="last">Tattha tattha pariccheda-lekhāmattaṃ tu vaṭṭati.</gatha>
    <hangnum nr="3062"/>
    <gatha type="1"> Mālākammalatākamma-nānārūpavicittitā ;</gatha>
    <gatha type="last">Na ca vaṭṭati bhikkhūnaṃ, añjanī janarañjanī.</gatha>
    <hangnum nr="3063"/>
    <gatha type="1"> Tādisaṃ pana ghaṃsitvā, veṭhetvā suttakena vā;</gatha>
    <gatha type="last">Vaḷañjantassa bhikkhussa, na doso koci vijjati.</gatha>
    <hangnum nr="3064"/>
    <gatha type="1"> Vaṭṭā vā caturassā vā, aṭṭhaṃsā vāpi añjanī;</gatha>
    <gatha type="last">Vaṭṭatevāti niddiṭṭhā, vaṇṇamaṭṭhā na vaṭṭati.</gatha>
    <hangnum nr="3065"/>
    <gatha type="1"> Tathāñjanisalākāpi , añjanithavikāya ca;</gatha>
    <gatha type="last">Nānāvaṇṇehi suttehi, cittakammaṃ na vaṭṭati.</gatha>
    <hangnum nr="3066"/>
    <gatha type="1"> Ekavaṇṇena suttena, sipāṭiṃ yena kenaci;</gatha>
    <gatha type="last">Yaṃ kiñci pana sibbetvā, vaḷañjantassa vaṭṭati.</gatha>
    <hangnum nr="3067"/>
    <gatha type="1"> Maṇikaṃ piḷakaṃ vāpi, pipphale ārakaṇṭake;</gatha>
    <gatha type="last">Ṭhapetuṃ pana yaṃ kiñci, na ca vaṭṭati bhikkhuno.</gatha>
    <hangnum nr="3068"/>
    <gatha type="1"> Daṇḍakepi pariccheda-lekhāmattaṃ tu vaṭṭati;</gatha>
    <gatha type="last">Valitvā ca nakhacchedaṃ, karontīti hi vaṭṭati.</gatha>
    <hangnum nr="3069"/>
    <gatha type="1"> Uttarāraṇiyaṃ vāpi, dhanuke pelladaṇḍake;</gatha>
    <gatha type="last">Mālākammādi yaṃ kiñci, vaṇṇamaṭṭhaṃ na vaṭṭati.</gatha>
    <hangnum nr="3070"/>
    <gatha type="1"> Saṇḍāse dantakaṭṭhānaṃ, tathā chedanavāsiyā;</gatha>
    <gatha type="last">Dvīsu passesu lohena, bandhituṃ pana vaṭṭati.</gatha>
    <hangnum nr="3071"/>
    <gatha type="1"> Tathā kattaradaṇḍepi, cittakammaṃ na vaṭṭati;</gatha>
    <gatha type="last">Vaṭṭalekhāva vaṭṭanti, ekā vā dvepi heṭṭhato.</gatha>
    <hangnum nr="3072"/>
    <gatha type="1"> Visāṇe nāḷiyaṃ vāpi, tathevāmaṇḍasārake;</gatha>
    <gatha type="last">Telabhājanake sabbaṃ, vaṇṇamaṭṭhaṃ tu vaṭṭati.</gatha>
    <hangnum nr="3073"/>
    <gatha type="1"> Pānīyassa uḷuṅkepi, doṇiyaṃ rajanassapi;</gatha>
    <gatha type="last">Ghaṭe phalakapīṭhepi, valayādhārakādike.</gatha>
    <hangnum nr="3074"/>
    <gatha type="1"> Tathā pattapidhāne ca, tālavaṇṭe ca bījane;</gatha>
    <gatha type="last">Pādapuñchaniyaṃ vāpi, sammuñjaniyameva ca.</gatha>
    <hangnum nr="3075"/>
    <gatha type="1"> Mañce bhūmatthare pīṭhe, bhisibimbohanesu ca;</gatha>
    <gatha type="last">Mālākammādikaṃ cittaṃ, sabbameva ca vaṭṭati.</gatha>
    <hangnum nr="3076"/>
    <gatha type="1"> Nānāmaṇimayatthambha-kavāṭadvārabhittikaṃ ;</gatha>
    <gatha type="last">Senāsanamanuññātaṃ, kā kathā vaṇṇamaṭṭhake.</gatha>
    <hangnum nr="3077"/>
    <gatha type="1"> Sovaṇṇiyaṃ  dvārakavāṭabaddhaṃ;</gatha>
    <gatha type="2">Suvaṇṇanānāmaṇibhittibhūmiṃ;</gatha>
    <gatha type="3">Na kiñci ekampi nisedhanīyaṃ;</gatha>
    <gatha type="last">Senāsanaṃ vaṭṭati sabbameva.</gatha>
    <hangnum nr="3078"/>
    <gatha type="1"> Buddhaṃ dhammañca saṅghañca, na uddissa davaṃ kare;</gatha>
    <gatha type="last">Mūgabbatādikaṃ neva, gaṇheyya titthiyabbataṃ.</gatha>
    <hangnum nr="3079"/>
    <gatha type="1"> Kāyaṃ vā aṅgajātaṃ vā, ūruṃ vā na tu dassaye;</gatha>
    <gatha type="last">Bhikkhunīnaṃ tu tā vāpi, na siñce udakādinā.</gatha>
    <hangnum nr="3080"/>
    <gatha type="1"> Vassamaññattha vuṭṭho ce, bhāgamaññattha gaṇhati;</gatha>
    <gatha type="last">Dukkaṭaṃ puna dātabbaṃ, gīvā naṭṭhepi jajjare.</gatha>
    <hangnum nr="3081"/>
    <gatha type="1"> Codito so sace tehi, bhikkhūhi na dadeyyataṃ;</gatha>
    <gatha type="last">Dhuranikkhepane tesaṃ, bhaṇḍaggheneva kāraye.</gatha>
    <hangnum nr="3082"/>
    <gatha type="1"> Akappiyasamādānaṃ, karoto hoti dukkaṭaṃ;</gatha>
    <gatha type="last">Davā silaṃ pavijjhanto, dukkaṭā na ca muccati.</gatha>
    <hangnum nr="3083"/>
    <gatha type="1"> Gihīgopakadānasmiṃ, na doso koci gaṇhato;</gatha>
    <gatha type="last">Paricchedanayo vutto, saṅghacetiyasantake.</gatha>
    <hangnum nr="3084"/>
    <gatha type="1"> Yānaṃ purisasaṃyuttaṃ, hatthavaṭṭakameva vā;</gatha>
    <gatha type="last">Pāṭaṅkiñca gilānassa, vaṭṭatevābhirūhituṃ.</gatha>
    <hangnum nr="3085"/>
    <gatha type="1"> Na ca bhikkhuniyā saddhiṃ, sampayojeyya kiñcipi;</gatha>
    <gatha type="last">Dukkaṭaṃ bhikkhuniṃ rāgā, obhāsentassa bhikkhuno.</gatha>
    <hangnum nr="3086"/>
    <gatha type="1"> Bhikkhunīnaṃ have bhikkhu, pātimokkhaṃ na uddise;</gatha>
    <gatha type="last">Āpattiṃ vā sace tāsaṃ, paṭiggaṇheyya dukkaṭaṃ.</gatha>
    <hangnum nr="3087"/>
    <gatha type="1"> Attano paribhogatthaṃ, dinnamaññassa kassaci;</gatha>
    <gatha type="last">Paribhogamakatvāva, dadato pana dukkaṭaṃ.</gatha>
    <hangnum nr="3088"/>
    <gatha type="1"> Asappāyaṃ  sace sabbaṃ, apanetumpi vaṭṭati;</gatha>
    <gatha type="last">Aggaṃ gahetvā dātuṃ vā, pattādīsupyayaṃ nayo.</gatha>
    <hangnum nr="3089"/>
    <gatha type="1"> Pañcavaggūpasampadā , guṇaṅguṇaupāhanā;</gatha>
    <gatha type="last">Cammatthāro dhuvanhānaṃ, majjhadese na vaṭṭati.</gatha>
    <hangnum nr="3090"/>
    <gatha type="1"> Sambādhassa ca sāmantā, satthakammaṃ duvaṅgulā;</gatha>
    <gatha type="last">Vāritaṃ, vatthikammampi, sambādheyeva satthunā.</gatha>
    <hangnum nr="3091"/>
    <gatha type="1"> Paṇṇāni ajjukādīnaṃ, loṇaṃ vā uṇhayāguyā;</gatha>
    <gatha type="last">Pakkhipitvāna pākatthaṃ, cāletuṃ na ca vaṭṭati.</gatha>
    <hangnum nr="3092"/>
    <gatha type="1"> Sace parisamaññassa, upaḷāleti dukkaṭaṃ;</gatha>
    <gatha type="last">Tattha cādīnavaṃ tassa, vattuṃ pana ca vaṭṭati.</gatha>
    <hangnum nr="3093"/>
    <gatha type="1"> ‘‘Makkhanaṃ gūthamuttehi, gatena nhāyituṃ viya;</gatha>
    <gatha type="last">Kataṃ nissāya dussīlaṃ, tayā viharatā’’ti ca.</gatha>
    <hangnum nr="3094"/>
    <gatha type="1"> Bhattagge yāgupāne ca, antogāme ca vīthiyaṃ;</gatha>
    <gatha type="last">Andhakāre anāvajjo, ekāvatto ca byāvaṭo.</gatha>
    <hangnum nr="3095"/>
    <gatha type="1"> Sutto khādañca bhuñjanto, vaccaṃ muttampi vā karaṃ;</gatha>
    <gatha type="last">Vandanā terasannaṃ tu, ayuttatthena vāritā.</gatha>
    <hangnum nr="3096"/>
    <gatha type="1"> Naggo anupasampanno, nānāsaṃvāsakopi ca;</gatha>
    <gatha type="last">Yo pacchā upasampanno, ukkhitto mātugāmako.</gatha>
    <hangnum nr="3097"/>
    <gatha type="1"> Ekādasa abhabbā ca, garukaṭṭhā ca pañcime;</gatha>
    <gatha type="last">Vandato dukkaṭaṃ vuttaṃ, bāvīsati ca puggale.</gatha>
    <hangnum nr="3098"/>
    <gatha type="1"> Yo pure upasampanno, nānāsaṃvāsavuḍḍhako;</gatha>
    <gatha type="last">Dhammavādī ca sambuddho, vandanīyā tayo ime.</gatha>
    <hangnum nr="3099"/>
    <gatha type="1"> Tajjanādikate ettha, caturo pana puggale;</gatha>
    <gatha type="last">Vandatopi anāpatti, tehi kammañca kubbato.</gatha>
    <hangnum nr="3100"/>
    <gatha type="1"> Adhiṭṭhānaṃ  panekassa, dvinnaṃ vā tiṇṇameva vā;</gatha>
    <gatha type="last">Diṭṭhāvikammamuddiṭṭhaṃ, tato uddhaṃ nivāraṇaṃ.</gatha>
    <hangnum nr="3101"/>
    <gatha type="1"> Sandiṭṭho hoti sambhatto, jīvatālapitopi ca;</gatha>
    <gatha type="last">Gahitattamano hoti, vissāso pañcadhā siyā.</gatha>
    <hangnum nr="3102"/>
    <gatha type="1"> Sīladiṭṭhivipatti ca, ācārājīvasambhavā;</gatha>
    <gatha type="last">Vipattiyo catassova, vuttā ādiccabandhunā.</gatha>
    <hangnum nr="3103"/>
    <gatha type="1"> Tattha  appaṭikammā ca, yā ca vuṭṭhānagāminī;</gatha>
    <gatha type="last">Āpattiyo duve sīla-vipattīti pakāsitā.</gatha>
    <hangnum nr="3104"/>
    <gatha type="1"> Antaggāhikadiṭṭhi ca, yā diṭṭhi dasavatthukā;</gatha>
    <gatha type="last">Ayaṃ diṭṭhivipattīti, duvidhā diṭṭhi dīpitā.</gatha>
    <hangnum nr="3105"/>
    <gatha type="1"> Desanāgāminikā yā ca, pañca thullaccayādikā;</gatha>
    <gatha type="last">Vuttācāravipattīti, ācārakusalena sā.</gatha>
    <hangnum nr="3106"/>
    <gatha type="1"> Kuhanādippavatto hi, micchājīvoti dīpito;</gatha>
    <gatha type="last">Ājīvapaccayāpatti, chabbidhāti pakāsitā.</gatha>
    <hangnum nr="3107"/>
    <gatha type="1"> Kammunā laddhisīmāhi, nānāsaṃvāsakā tayo;</gatha>
    <gatha type="last">Ukkhitto tividho kamma-nānāsaṃvāsako mato.</gatha>
    <hangnum nr="3108"/>
    <gatha type="1"> Adhammavādipakkhasmiṃ, nisinnova vicintiyaṃ;</gatha>
    <gatha type="last">‘‘Dhammavādī panete’’ti, uppanne pana mānase.</gatha>
    <hangnum nr="3109"/>
    <gatha type="1"> Nānāsaṃvāsako nāma, laddhiyāyaṃ pakāsito;</gatha>
    <gatha type="last">Tatraṭṭho pana so dvinnaṃ, kammaṃ kopeti saṅghikaṃ.</gatha>
    <hangnum nr="3110"/>
    <gatha type="1"> Bahisīmāgato sīmā-nānāsaṃvāsako mato;</gatha>
    <gatha type="last">Nānāsaṃvāsakā evaṃ, tayo vuttā mahesinā.</gatha>
    <hangnum nr="3111"/>
    <gatha type="1"> Cuto anupasampanno, nānāsaṃvāsakā tayo;</gatha>
    <gatha type="last">Bhikkhūnekādasābhabbā, asaṃvāsā ime siyuṃ.</gatha>
    <hangnum nr="3112"/>
    <gatha type="1"> Asaṃvāsassa  sabbassa, tathā kammārahassa ca;</gatha>
    <gatha type="last">Saṅghe ummattakādīnaṃ, paṭikkhepo na rūhati.</gatha>
    <hangnum nr="3113"/>
    <gatha type="1"> Sasaṃvāsekasīmaṭṭha-pakatattassa bhikkhuno;</gatha>
    <gatha type="last">Vacanena paṭikkhepo, rūhatānantarassapi.</gatha>
    <hangnum nr="3114"/>
    <gatha type="1"> Bhikkhu āpajjatāpattiṃ, ākārehi panacchahi;</gatha>
    <gatha type="last">Vuttā samaṇakappā ca, pañca, pañca visuddhiyo.</gatha>
    <hangnum nr="3115"/>
    <gatha type="1"> Nidānaṃ puggalaṃ vatthuṃ, vidhiṃ paññattiyā pana;</gatha>
    <gatha type="last">Vipattāpattanāpatti, samuṭṭhānanayampi ca.</gatha>
    <hangnum nr="3116"/>
    <gatha type="1"> Vajjakammakriyāsaññā, cittāṇattividhiṃ pana;</gatha>
    <gatha type="last">Tathevaṅgavidhānañca, vedanā kusalattikaṃ.</gatha>
    <hangnum nr="3117"/>
    <gatha type="1"> Sattarasavidhaṃ  etaṃ, dassetvā lakkhaṇaṃ budho;</gatha>
    <gatha type="last">Sikkhāpadesu yojeyya, tattha tattha yathārahaṃ.</gatha>
    <hangnum nr="3118"/>
    <gatha type="1">Nidānaṃ tattha vesālī, tathā rājagahaṃ puraṃ;</gatha>
    <gatha type="last">Sāvatthāḷavi kosambī, sakkabhaggā pakāsitā.</gatha>
    <hangnum nr="3119"/>
    <gatha type="1"> Dasa vesāliyā vuttā, ekavīsaṃ giribbaje;</gatha>
    <gatha type="last">Satāni hi cha ūnāni, tīṇi sāvatthiyā siyuṃ.</gatha>
    <hangnum nr="3120"/>
    <gatha type="1"> Cha panāḷaviyaṃ vuttā, aṭṭha kosambiyaṃ katā;</gatha>
    <gatha type="last">Aṭṭha sakkesu paññattā, tayo bhagge pakāsitā.</gatha>
    <hangnum nr="3121"/>
    <gatha type="1"> Tevīsatividhā vuttā, sudinnadhaniyādayo;</gatha>
    <gatha type="last">Bhikkhūnaṃ pātimokkhasmiṃ, ādikammikapuggalā.</gatha>
    <hangnum nr="3122"/>
    <gatha type="1"> Bhikkhunīnaṃ tathā pāti-mokkhasmiṃ ādikammikā;</gatha>
    <gatha type="last">Thullanandādayo satta, sabbe tiṃsa bhavanti te.</gatha>
    <hangnum nr="3123"/>
    <gatha type="1"> Taruṃ  timūlaṃ navapattamenaṃ;</gatha>
    <gatha type="2">Dvayaṅkuraṃ sattaphalaṃ chapupphaṃ;</gatha>
    <gatha type="3">Jānāti yo dvippabhavaṃ dvisākhaṃ;</gatha>
    <gatha type="last">Jānāti paññattimasesato so.</gatha>
    <hangnum nr="3124"/>
    <gatha type="1"> Iti paramamimaṃ vinicchayaṃ;</gatha>
    <gatha type="2">Madhurapadatthamanākulaṃ tu yo;</gatha>
    <gatha type="3">Paṭhati suṇati pucchate ca so;</gatha>
    <gatha type="last">Bhavatupālisamo vinicchaye.</gatha>
    <centered>Iti vinayavinicchaye pakiṇṇakavinicchayakathā samattā.</centered>
    <subhead>Kammaṭṭhānabhāvanāvidhānakathā</subhead>
    <hangnum nr="3125"/>
    <gatha type="1"> Pāmokkhe pātimokkhasmiṃ, mukhe mokkhappavesane;</gatha>
    <gatha type="last">Sabbadukkhakkhaye vutte, vuttamevitarattayaṃ.</gatha>
    <hangnum nr="3126"/>
    <gatha type="1"> Idaṃ  catubbidhaṃ sīlaṃ, ñatvā tattha patiṭṭhito;</gatha>
    <gatha type="last">Samādhiṃ puna bhāvetvā, paññāya parimuccati.</gatha>
    <hangnum nr="3127"/>
    <gatha type="1"> Dasānussatiyo vuttā, kasiṇā ca dasāsubhā;</gatha>
    <gatha type="last">Catasso appamaññāyo, tathāruppā paradvayaṃ.</gatha>
    <hangnum nr="3128"/>
    <gatha type="1"> Iccevaṃ pana sabbampi, cattālīsavidhaṃ siyā;</gatha>
    <gatha type="last">Kammaṭṭhānaṃ samuddiṭṭhaṃ, mammaṭṭhānaṃ manobhuno.</gatha>
    <hangnum nr="3129"/>
    <gatha type="1"> Upacārappanāto ca, jhānabhedā atikkamā;</gatha>
    <gatha type="last">Vaḍḍhanāvaḍḍhanā cāpi, tathārammaṇabhūmito.</gatha>
    <hangnum nr="3130"/>
    <gatha type="1"> Gahaṇā paccayā bhiyyo, tathā cariyānukūlato;</gatha>
    <gatha type="last">Viseso ayametesu, viññātabbo vibhāvinā.</gatha>
    <hangnum nr="3131"/>
    <gatha type="1"> Aṭṭhānussatiyo  saññā-vavatthānañca tatthime;</gatha>
    <gatha type="last">Upacāravahā, sesā, tiṃsa jhānavahā matā.</gatha>
    <hangnum nr="3132"/>
    <gatha type="1"> Paṭhamajjhānikā tattha, asubhā kāyagatāsati;</gatha>
    <gatha type="last">Ānāpānañca kasiṇā, catukkajjhānikā ime.</gatha>
    <hangnum nr="3133"/>
    <gatha type="1"> Tikajjhānāni tissova, appamaññātha pacchimā;</gatha>
    <gatha type="last">Cattāropi ca āruppā, catutthajjhānikā matā.</gatha>
    <hangnum nr="3134"/>
    <gatha type="1"> Atikkamo dvidhā vutto, aṅgārammaṇatopi ca;</gatha>
    <gatha type="last">Catukkatikajhānesu, aṅgātikkamatā matā.</gatha>
    <hangnum nr="3135"/>
    <gatha type="1"> Catutthā appamaññāpi, aṅgātikkamato siyā;</gatha>
    <gatha type="last">Ārammaṇamatikkamma, āruppā pana jāyare.</gatha>
    <hangnum nr="3136"/>
    <gatha type="1"> Kasiṇāni dasevettha, vaḍḍhetabbāni yoginā;</gatha>
    <gatha type="last">Sesaṃ pana ca sabbampi, na vaḍḍhetabbameva taṃ.</gatha>
    <hangnum nr="3137"/>
    <gatha type="1"> Nimittārammaṇā tattha, kasiṇā ca dasāsubhā;</gatha>
    <gatha type="last">Kāye satānāpānañca, bāvīsati bhavantime.</gatha>
    <hangnum nr="3138"/>
    <gatha type="1"> Sesānussatiyo aṭṭha, saññā dhātuvavatthanaṃ;</gatha>
    <gatha type="last">Viññāṇaṃ nevasaññā ca, dasa dve bhāvagocarā.</gatha>
    <hangnum nr="3139"/>
    <gatha type="1"> Catasso appamaññāyo, dve ca āruppamānasā;</gatha>
    <gatha type="last">Ime dhammā viniddiṭṭhā, cha navattabbagocarā.</gatha>
    <hangnum nr="3140"/>
    <gatha type="1"> Dasāsubhā  paṭikkūla-saññā kāyagatāsati;</gatha>
    <gatha type="last">Devesu na pavattanti, dvādasevāti bhūmito.</gatha>
    <hangnum nr="3141"/>
    <gatha type="1"> Tāni dvādasa bhiyyo ca, ānāpānasatīpi ca;</gatha>
    <gatha type="last">Sabbaso terasa vāpi, brahmaloke na jāyare.</gatha>
    <hangnum nr="3142"/>
    <gatha type="1"> Ṭhapetvā caturāruppe, arūpāvacare kira;</gatha>
    <gatha type="last">Aññe pana na jāyanti, sabbe jāyanti mānuse.</gatha>
    <hangnum nr="3143"/>
    <gatha type="1"> Catutthaṃ kasiṇaṃ hitvā, kasiṇā ca dasāsubhā;</gatha>
    <gatha type="last">Diṭṭheneva gahetabbā, pubbabhāge bhavanti te.</gatha>
    <hangnum nr="3144"/>
    <gatha type="1"> Ānāpānañca  phuṭṭhena, diṭṭhena tacapañcakaṃ;</gatha>
    <gatha type="last">Māluto diṭṭhaphuṭṭhena, sutena cettha sesakaṃ.</gatha>
    <hangnum nr="3145"/>
    <gatha type="1"> Ākāsakasiṇañcettha, ṭhapetvā kasiṇā nava;</gatha>
    <gatha type="last">Paṭhamāruppacittassa, paccayā pana jāyare.</gatha>
    <hangnum nr="3146"/>
    <gatha type="1"> Bhavanti hi abhiññāṇaṃ, kasiṇāni dasāpi ca;</gatha>
    <gatha type="last">Tissopi appamaññāyo, catutthassa tu paccayā.</gatha>
    <hangnum nr="3147"/>
    <gatha type="1"> Heṭṭhimaheṭṭhimāruppaṃ, parassa ca parassa ca;</gatha>
    <gatha type="last">Nevasaññā nirodhassa, paccayoti pakāsitā.</gatha>
    <hangnum nr="3148"/>
    <gatha type="1"> Sabbe sukhavihārassa, bhavanissaraṇassa ca;</gatha>
    <gatha type="last">Tathā bhavasukhānañca, paccayāti ca dīpitā.</gatha>
    <hangnum nr="3149"/>
    <gatha type="1"> Asubhā dasa viññeyyā, tathā kāyagatāsati;</gatha>
    <gatha type="last">Anukūlā ime rāga-caritassa visesato.</gatha>
    <hangnum nr="3150"/>
    <gatha type="1"> Catasso appamaññāyo, savaṇṇakasiṇā tathā;</gatha>
    <gatha type="last">Anukūlā ime dosa-caritassa pakāsitā.</gatha>
    <hangnum nr="3151"/>
    <gatha type="1"> Vitakkacaritassāpi, mohappakatinopi ca;</gatha>
    <gatha type="last">Ānāpānasatekāva, sappāyāti vibhāvitā.</gatha>
    <hangnum nr="3152"/>
    <gatha type="1"> Saññā ceva vavatthānaṃ, maraṇūpasame sati;</gatha>
    <gatha type="last">Paññāpakatino ete, anukūlāti dīpitā.</gatha>
    <hangnum nr="3153"/>
    <gatha type="1"> Ādianussaticchakkaṃ, saddhācaritavaṇṇitaṃ;</gatha>
    <gatha type="last">Āruppā kasiṇā sesā, dasa sabbānurūpakā.</gatha>
    <hangnum nr="3154"/>
    <gatha type="1"> Evaṃ  pabhedato ñatvā, kammaṭṭhānāni paṇḍito;</gatha>
    <gatha type="last">Cariyāyānukūlaṃ tu, tesu yaṃ attano pana.</gatha>
    <hangnum nr="3155"/>
    <gatha type="1"> Taṃ gahetvāna medhāvī, daḷhaṃ kalyāṇamittako;</gatha>
    <gatha type="last">Ucchedaṃ palibodhānaṃ, katvā paṭhamameva ca.</gatha>
    <hangnum nr="3156"/>
    <gatha type="1"> Anurūpe vasantena, vihāre dosavajjite;</gatha>
    <gatha type="last">Bhāvetvā paṭhamādīni, jhānāni pana sabbaso.</gatha>
    <hangnum nr="3157"/>
    <gatha type="1"> Tato  vuṭṭhāya sappañño, jhānamhā paṭhamādito;</gatha>
    <gatha type="last">Nāmarūpavavatthānaṃ, katvā kaṅkhaṃ vitīriya.</gatha>
    <hangnum nr="3158"/>
    <gatha type="1"> Upaklese amaggoti, dasobhāsādayo pana;</gatha>
    <gatha type="last">Maggo vipassanāñāṇaṃ, iti jānāti paṇḍito.</gatha>
    <hangnum nr="3159"/>
    <gatha type="1"> Tiṇṇaṃ tesaṃ vavatthāne, kate ettāvatā pana;</gatha>
    <gatha type="last">Tiṇṇaṃ pana ca saccānaṃ, vavatthānaṃ kataṃ siyā.</gatha>
    <hangnum nr="3160"/>
    <gatha type="1"> Udayabbayabhaṅgā ca, bhayādīnavanibbidā;</gatha>
    <gatha type="last">Muñcitukamyatāñāṇaṃ, paṭisaṅkhānupassanā.</gatha>
    <hangnum nr="3161"/>
    <gatha type="1"> Saṅkhārupekkhāñāṇañca, navamaṃ saccānulomikaṃ;</gatha>
    <gatha type="last">Ayaṃ ‘‘paṭipadāñāṇa-dassana’’nti pakāsitā.</gatha>
    <hangnum nr="3162"/>
    <gatha type="1"> Tato gotrabhucittassa, samanantarameva ca;</gatha>
    <gatha type="last">Santimārammaṇaṃ katvā, jāyate ñāṇadassanaṃ.</gatha>
    <hangnum nr="3163"/>
    <gatha type="1"> ‘‘Ñāṇadassanasuddhī’’ti, idaṃ ñāṇaṃ pakāsitaṃ;</gatha>
    <gatha type="last">Paccavekkhaṇapariyantaṃ, phalaṃ tassānujāyate.</gatha>
    <hangnum nr="3164"/>
    <gatha type="1"> Teneva ca upāyena, bhāvento so punappunaṃ;</gatha>
    <gatha type="last">Pāpuṇāti yathā bhikkhu, sesamaggaphalāni ca.</gatha>
    <hangnum nr="3165"/>
    <gatha type="1"> Iccevamaccantamavecca dhammaṃ;</gatha>
    <gatha type="2">Viddhaṃsayitvākusalaṃ asesaṃ;</gatha>
    <gatha type="3">Visosayitvāna tayo bhave so;</gatha>
    <gatha type="last">Upeti santiṃ nirupādisesaṃ.</gatha>
    <hangnum nr="3166"/>
    <gatha type="1"> Viññāsakkamato vāpi, pubbāparavasena vā;</gatha>
    <gatha type="last">Yadi akkharabandhe vā, ayuttaṃ viya dissati.</gatha>
    <hangnum nr="3167"/>
    <gatha type="1"> Taṃ  tathā na gahetabbaṃ, gahetabbamadosato;</gatha>
    <gatha type="last">Mayā upaparikkhitvā, katattā pana sabbaso.</gatha>
    <hangnum nr="3168"/>
    <gatha type="1"> Seṭṭhassa  coḷaraṭṭhassa, nābhibhūte nirākule;</gatha>
    <gatha type="last">Sabbassa pana lokassa, gāme sampiṇḍite viya.</gatha>
    <hangnum nr="3169"/>
    <gatha type="1"> Kadalīsālatālucchu-nāḷikeravanākule;</gatha>
    <gatha type="last">Kamaluppalasañchanna-salilāsayasobhite.</gatha>
    <hangnum nr="3170"/>
    <gatha type="1"> Kāverijalasampāta-paribhūtamahītale;</gatha>
    <gatha type="last">Iddhe sabbaṅgasampanne, maṅgale bhūtamaṅgale.</gatha>
    <hangnum nr="3171"/>
    <gatha type="1"> Pavarākārapākāra-parikhāparivārite;</gatha>
    <gatha type="last">Vihāre veṇhudāsassa, dassanīye manorame.</gatha>
    <hangnum nr="3172"/>
    <gatha type="1"> Tīrantaruhavātira-tarurājavirājite;</gatha>
    <gatha type="last">Nānādijagaṇārāme, nānārāmamanorame.</gatha>
    <hangnum nr="3173"/>
    <gatha type="1"> Cārupaṅkajasaṃkiṇṇa-taḷākasamalaṅkate;</gatha>
    <gatha type="last">Surasodakasampuṇṇa-varakūpopasobhite.</gatha>
    <hangnum nr="3174"/>
    <gatha type="1"> Vicitravipulaccugga-varamaṇḍapamaṇḍite;</gatha>
    <gatha type="last">Āvāsehi canekehi, accantamupasobhite.</gatha>
    <hangnum nr="3175"/>
    <gatha type="1"> Uppatena ca thūpena, bhetvāva dharaṇītalaṃ;</gatha>
    <gatha type="last">Jitvāvāvahasantena, kelāsasikharaṃ kharaṃ.</gatha>
    <hangnum nr="3176"/>
    <gatha type="1"> Saradambudasaṅkāse, dassanīye samussite;</gatha>
    <gatha type="last">Pasādajanane ramme, pāsāde vasatā mayā.</gatha>
    <hangnum nr="3177"/>
    <gatha type="1"> Vuttassa buddhasīhena, vinayassa vinicchayo;</gatha>
    <gatha type="last">Buddhasīhaṃ samuddissa, mama saddhivihārikaṃ.</gatha>
    <hangnum nr="3178"/>
    <gatha type="1"> Katoyaṃ pana bhikkhūnaṃ, hitatthāya samāsato;</gatha>
    <gatha type="last">Vinayassāvabodhatthaṃ, sukhenevācirena ca.</gatha>
    <hangnum nr="3179"/>
    <gatha type="1"> Accutaccutavikkante, kalambakulanandane;</gatha>
    <gatha type="last">Mahiṃ samanusāsante, āraddho ca samāpito.</gatha>
    <hangnum nr="3180"/>
    <gatha type="1"> Yathā siddhimayaṃ patto, antarāyaṃ vinā tathā;</gatha>
    <gatha type="last">Sabbe sijjhantu saṅkappā, sattānaṃ dhammasaṃyutā.</gatha>
    <hangnum nr="3181"/>
    <gatha type="1"> Yāva  tiṭṭhati lokasmiṃ, mandāro cārukandaro;</gatha>
    <gatha type="last">Tāva tiṭṭhatu buddhassa, sāsanaṃ kalisāsanaṃ.</gatha>
    <hangnum nr="3182"/>
    <gatha type="1"> Kāle sammā pavassantu, vassaṃ vassavalāhakā;</gatha>
    <gatha type="last">Pālayantu mahīpālā, dhammato sakalaṃ mahiṃ.</gatha>
    <hangnum nr="3183"/>
    <gatha type="1"> Imaṃ sārabhūtaṃ hitaṃ atthayuttaṃ;</gatha>
    <gatha type="2">Karontena pattaṃ mayā yaṃ tu puññaṃ;</gatha>
    <gatha type="3">Ayaṃ tena loko munindappayātaṃ;</gatha>
    <gatha type="last">Sivaṃ vītasokaṃ puraṃ pāpuṇātu.</gatha>
    <centered>Iti vinayavinicchaye kammaṭṭhānabhāvanāvidhānakathā</centered>
    <paragraph>Samattā.</paragraph>
    <paragraph>Iti tambapaṇṇiyena paramaveyyākaraṇena tipiṭakanayavidhikusalena paramakavijanahadayapadumavanavikasanakarena kavivaravasabhena paramaratikaravaramadhuravacanuggārena uragapurena buddhadattena racitoyaṃ vinayavinicchayo.</paragraph>
    <centered>Vinayavinicchayo samatto.</centered>
    <centered> Namo tassa bhagavato arahato sammāsambuddhassa</centered>
  </text>
</tree>
