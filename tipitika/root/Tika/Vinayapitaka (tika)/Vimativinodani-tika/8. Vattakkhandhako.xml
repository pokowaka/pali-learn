<?xml version='1.0' encoding='UTF-8'?>
<tree text="8. Vattakkhandhako" target="text">
  <text>
    <subhead>Āgantukavattakathāvaṇṇanā</subhead>
    <paragraph nr="357"> Vattakkhandhake pattharitabbanti ātape pattharitabbaṃ. Pāḷiyaṃ abhivādāpetabboti vandanatthāya vassaṃ pucchanena navako sayameva vandatīti vuttaṃ. Nilloketabboti oloketabbo.</paragraph>
    <centered>Āgantukavattakathāvaṇṇanā niṭṭhitā.</centered>
    <subhead>Āvāsikavattakathāvaṇṇanā</subhead>
    <paragraph nr="359"> ‘‘Yathābhāga’’nti ṭhapitaṭṭhānaṃ anatikkamitvā mañcapīṭhādiṃ papphoṭetvā pattharitvā upari paccattharaṇaṃ datvā dānampi senāsanapaññāpanamevāti dassento āha ‘‘papphoṭetvā hi pattharituṃ pana vaṭṭatiyevā’’ti.</paragraph>
    <centered>Āvāsikavattakathāvaṇṇanā niṭṭhitā.</centered>
    <subhead>Anumodanavattakathāvaṇṇanā</subhead>
    <paragraph nr="362">Pañcame nisinneti anumodanatthāya nisinne. Na mahātherassa bhāro hotīti anumodakaṃ āgametuṃ na bhāro. Ajjhiṭṭhova āgametabboti attanā ajjhiṭṭhehi bhikkhūhi anumodanteyeva nisīditabbanti attho.</paragraph>
    <centered>Anumodanavattakathāvaṇṇanā niṭṭhitā.</centered>
    <subhead>Bhattaggavattakathāvaṇṇanā</subhead>
    <paragraph nr="364">Manussānaṃparivisanaṭṭhānanti yattha antovihārepi manussā saputtadārā āvasitvā bhikkhū netvā bhojenti. Āsanesu satīti nisīdanaṭṭhānesu  santesu. Idaṃ, bhante, āsanaṃ uccanti āsanne samabhūmibhāge paññattaṃ therāsanena samakaṃ āsanaṃ sandhāya vuttaṃ, therāsanato pana uccatare āpucchitvāpi nisīdituṃ na vaṭṭati. Yadi taṃ āsannampi nīcataraṃ hoti, anāpucchāpi nisīdituṃ vaṭṭati. Mahātherasseva āpattīti āsanena paṭibāhanāpattiyā āpatti. Avattharitvāti pārutasaṅghāṭiṃ avattharitvā, anukkhipitvāti attho.</paragraph>
    <paragraph>Pāḷiyaṃ ‘‘ubhohi hatthehi…pe… odano paṭiggahetabbo’’ti idaṃ hatthatale vā pacchipiṭṭhiādidussaṇṭhitādhāre vā pattaṃ ṭhapetvā odanassa gahaṇakāle pattassa apatanatthāya vuttaṃ, susajjite pana ādhāre pattaṃ ṭhapetvā ekena hatthena taṃ parāmasitvāpi odanaṃ paṭiggahetuṃ vaṭṭati eva. Ubhohi hatthehi…pe… udakaṃ paṭiggahetabbanti etthāpi eseva nayo.</paragraph>
    <paragraph>Hatthadhovanaudakanti bhojanāvasāne udakaṃ. Tenāha ‘‘pānīyaṃ pivitvā hatthā dhovitabbā’’ti. Tena pariyosāne dhovanameva paṭikkhittaṃ, bhojanantare pana pānīyapivanādinā nayena hatthaṃ dhovitvā puna bhuñjituṃ vaṭṭatīti dasseti. Potthakesu pana ‘‘pānīyaṃ pivitvā hatthā na dhovitabbā’’ti likhanti, taṃ purimavacanena na sameti pariyosāne udakasseva ‘‘hatthadhovanaudaka’’nti vuttattā. Sace manussā dhovatha, bhantetiādi niṭṭhitabhattaṃ nisinnaṃ theraṃ sandhāya vuttaṃ. Dhure dvārasamīpe.</paragraph>
    <centered>Bhattaggavattakathāvaṇṇanā niṭṭhitā.</centered>
    <subhead>Piṇḍacārikavattakathādivaṇṇanā</subhead>
    <paragraph nr="366"> Pāḷiyaṃ ṭhāpeti vāti tiṭṭha bhanteti vadanti.</paragraph>
    <paragraph nr="367">Atthi, bhante, nakkhattapadānīti nakkhattapadavisayāni ñātāni atthi, assayujādinakkhattaṃ jānāthāti adhippāyo. Tenāha ‘‘na jānāma, āvuso’’ti. Atthi, bhante , disābhāganti etthāpi eseva nayo. Kenajja, bhante, yuttanti kena nakkhattena cando yuttoti attho.</paragraph>
    <paragraph nr="369">Aṅgaṇeti  abbhokāse. Evameva paṭipajjitabbanti uddesadānādi āpucchitabbanti dasseti.</paragraph>
    <paragraph nr="374">Nibaddhagamanatthāyāti attanova nirantaragamanatthāya. Ūhaditāti ettha hada-dhātussa vaccavissajjanatthatāyāha ‘‘bahi vaccamakkhitā’’ti.</paragraph>
    <centered>Piṇḍacārikavattakathādivaṇṇanā niṭṭhitā.</centered>
    <centered>Vattakkhandhakavaṇṇanānayo niṭṭhito.</centered>
  </text>
</tree>
