<?xml version='1.0' encoding='UTF-8'?>
<tree text="3. Nissaggiyaka&#x1E47;&#x1E0D;a&#x1E43;" target="text">
  <text>
    <subhead>2. Dutiyanissaggiyādipācittiyasikkhāpadavaṇṇanā</subhead>
    <paragraph nr="733"> Nissaggiyesupi  paṭhamaṃ uttānameva.</paragraph>
    <paragraph nr="740"> Dutiye ayyāya dammīti evaṃ paṭiladdhanti nissaṭṭhapaṭiladdhaṃ, nissaṭṭhaṃ paṭilabhitvāpi yaṃ uddissa dāyakehi dinnaṃ, tattheva dātabbaṃ. Tenāha ‘‘yathādāneyeva upanetabba’’nti. Akālacīvaratā, taṃ ñatvā kālacīvaranti lesena bhājāpanaṃ, paṭilābhoti tīṇi aṅgāni.</paragraph>
    <paragraph nr="743"> Tatiye metanti mamevetaṃ cīvaraṃ. Upasampannatā, parivattitavikappanupagacīvarassa sakasaññāya acchindanādīti dve aṅgāni.</paragraph>
    <paragraph nr="748-752"> Catutthe āhaṭasappiṃ datvāti attano datvā. Yamakaṃ pacitabbanti sappiñca telañca ekato pacitabbaṃ. Lesena gahetukāmatā, aññassa viññatti, paṭilābhoti tīṇi aṅgāni.</paragraph>
    <paragraph nr="753"> Pañcame sāti thullanandā. Ayanti sikkhamānā. Cetāpetvāti jānāpetvāti idha vuttaṃ, mātikāṭṭhakathāyaṃ pana ‘‘attano kappiyabhaṇḍena ‘idaṃ nāma āharā’ti aññaṃ parivattāpetvā’’ti (kaṅkhā. aṭṭha. aññacetāpanasikkhāpadavaṇṇanā) vuttaṃ.</paragraph>
    <paragraph nr="758"> Chaṭṭhe pāvārikassāti dussavāṇijakassa.</paragraph>
    <paragraph nr="764"> Sattame saññācitakenāti sayaṃ yācitakenapīti attho.</paragraph>
    <paragraph nr="769-789"> Aṭṭhamato yāvadvādasamā uttānameva.</paragraph>
    <centered>Nissaggiyavaṇṇanānayo niṭṭhito.</centered>
  </text>
</tree>
