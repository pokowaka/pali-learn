<?xml version='1.0' encoding='UTF-8'?>
<tree text="6. P&#x101;&#x1E6D;idesan&#x12B;yaka&#x1E47;&#x1E0D;a&#x1E43;" target="text">
  <text>
    <subhead>1. Paṭhamapāṭidesanīyasikkhāpadavaṇṇanā</subhead>
    <paragraph nr="553"> Pāṭidesanīyesu  paṭhame paṭidesetabbākāradassananti evaṃ āpattiṃ navakassa santike desetabbākāradassanaṃ. Iminā lakkhaṇena sambahulānaṃ āpattīnampi vuḍḍhassa santike ca desetabbākāro sakkā viññātunti. Tatrāyaṃ nayo – ‘‘gārayhe, āvuso, dhamme āpajjiṃ asappāye pāṭidesanīye’’ti evaṃ sambahulāsu. Vuḍḍhassa pana santike ‘‘gārayhaṃ, bhante, dhammaṃ…pe… gārayhe, bhante, dhamme’’ti yojanā veditabbā. Tattha asappāyanti saggamokkhantarāyakaranti attho. Aññātikāya bhikkhuniyā antaraghare ṭhitāya hatthato sahatthā yāvakālikaggahaṇaṃ, ajjhoharaṇanti dve aṅgāni.</paragraph>
    <centered>Paṭhamapāṭidesanīyasikkhāpadavaṇṇanā niṭṭhitā.</centered>
    <paragraph nr="558"> Dutiye paripuṇṇūpasampannāya ananuññātākārena vosāsanā, anivāretvā bhojanajjhohāroti dve aṅgāni.</paragraph>
    <paragraph nr="563"> Tatiye sekkhasammatatā, gharūpacāre animantitatā, gilānassa aniccabhattādiṃ gahetvā bhuñjananti tīṇi aṅgāni.</paragraph>
    <paragraph nr="570"> Catutthe sāsaṅkāraññasenāsanatā, ananuññātaṃ yāvakālikaṃ appaṭisaṃviditaṃ ajjhārāme paṭiggahetvā agilānassa ajjhoharaṇanti dve aṅgāni. Sesaṃ uttānameva.</paragraph>
    <centered>Pāṭidesanīyavaṇṇanānayo niṭṭhito.</centered>
  </text>
</tree>
