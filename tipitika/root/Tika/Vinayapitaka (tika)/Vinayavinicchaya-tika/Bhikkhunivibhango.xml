<?xml version='1.0' encoding='UTF-8'?>
<tree text="Bhikkhunivibha&#x1E45;go" target="text">
  <text>
    <paragraph nr="170">Vinayassa vinicchaye bhikkhūnaṃ pāṭavatthāyāti bhikkhunīnaṃ pāṭavassāpi tadadhīnattā padhānadassanavasena vuttaṃ. Atha vā dassanaliṅgantarasādhāraṇatte icchite pulliṅgena, napuṃsakaliṅgena vā niddeso saddasatthānuyogatoti ‘‘bhikkhūna’’nti pulliṅgena vuttaṃ.</paragraph>
    <paragraph nr="171">Nandantī sādiyantī.</paragraph>
    <paragraph nr="172"> Tisso āpattiyo phuseti yojanā. Jāṇussa uddhaṃ, akkhakassa adho gahaṇaṃ sādiyantiyā tassā pārājikanti yojanā.</paragraph>
    <paragraph nr="173"> Kāyapaṭibaddhe vā gahaṇaṃ sādiyantiyā dukkaṭaṃ.</paragraph>
    <paragraph nr="174">Vajjanti aññissā bhikkhuniyā pārājikāpattiṃ.</paragraph>
    <paragraph nr="176">Taṃladdhinti ukkhittassa yaṃ laddhiṃ attano rocesi, taṃ laddhiṃ na nissajjantīti yojanā.</paragraph>
    <paragraph nr="178"> ‘‘Idha āgacchā’’ti padacchedo. ‘‘Vuttā āgacchatī’’ti padacchedo.</paragraph>
    <paragraph nr="179">Hatthapāsappavesaneti  hatthapāsūpagamane. ‘‘Hatthagatappavesane’’ti vā pāṭho, soyeva attho.</paragraph>
    <centered>Iti uttare līnatthapakāsaniyā bhikkhunivibhaṅge</centered>
    <centered>Pārājikakathāvaṇṇanā niṭṭhitā.</centered>
    <paragraph nr="180">Ekassāti attano attano aṭṭakārassa vā. Ārocaneti vattabbassa vohārikānaṃ nivedane.</paragraph>
    <paragraph nr="181">Dutiyārocaneti dutiyassa, dutiyaṃ evaṃ ārocane.</paragraph>
    <paragraph nr="182">Dvīhīti dvīhi kammavācāhi. Kammavācosāneti kammavācāosāne.</paragraph>
    <paragraph nr="183">Parikkhepe atikkanteti attano gāmato gantvā itaraṃ gāmaṃ pavisantiyā paṭhamena pādena tassa gāmassa parikkhepe atikkante, paṭhamapāde parikkhepaṃ atikkametvā antogāmasaṅkhepaṃ gateti attho.</paragraph>
    <paragraph nr="184">Dutiyenāti gāmaparikkhepato bahi ṭhitena dutiyapādena. Atikkanteti tasmiṃ gāmaparikkhepe atikkante, tasmiṃ pāde antogāmaṃ pavesiteti attho. Sesaṃ uttānatthameva.</paragraph>
    <centered>Iti uttare līnatthapakāsaniyā bhikkhunivibhaṅge</centered>
    <centered>Saṅghādisesakathāvaṇṇanā niṭṭhitā.</centered>
    <paragraph nr="193"> Iha  bhikkhunī pattasannicayaṃ karontī hoti, sā ekaṃ nissaggiyaṃ pācittiyaṃyeva phuseti yojanā.</paragraph>
    <paragraph nr="194">Akālacīvaraṃ kālacīvaraṃ katvā bhājāpentiyāti yojanā. Payogeti bhājanapayoge.</paragraph>
    <paragraph nr="195">Chinneti  acchinne.</paragraph>
    <paragraph nr="196">Tato paranti tato paṭhamato aññaṃ.</paragraph>
    <centered>Iti uttare līnatthapakāsaniyā bhikkhunivibhaṅge</centered>
    <centered>Nissaggiyakathāvaṇṇanā niṭṭhitā.</centered>
    <paragraph nr="199"> Lasuṇaṃ khādati ce, dve āpattiyo phuṭāti yojanā.</paragraph>
    <paragraph nr="200">Payogeti saṃhārāpanapayoge. Saṃhaṭeti attanā saṃhaṭe, parena saṃharāpite ca āpatti pācitti hoti.</paragraph>
    <paragraph nr="201">Kateti talaghāte kate.</paragraph>
    <paragraph nr="202">Jatunā maṭṭhakanti jatunā kataṃ maṭṭhadaṇḍakaṃ. ‘‘Dukkaṭaṃ ādinne’’ti padacchedo.</paragraph>
    <paragraph nr="204"> Bhuñjamānassa bhikkhussa hatthapāseti yojanā. Hitvā hatthapāsaṃ.</paragraph>
    <paragraph nr="205">Viññāpetvāti antamaso mātarampi yācitvā. Ajjhohāre pācittiṃ dīpayeti yojanā.</paragraph>
    <paragraph nr="206">Uccārādinti ādi-saddena vighāsasaṅkāramuttānaṃ gahaṇaṃ.</paragraph>
    <centered>Lasuṇavaggavaṇṇanā paṭhamā.</centered>
    <paragraph nr="209">Idha imasmiṃ rattandhakāravagge. Paṭhame, dutiye, tatiye, catutthepi vinicchayo lasuṇavaggassa chaṭṭhena sikkhāpadena tulyo sadisoti yojanā.</paragraph>
    <paragraph nr="210">Āsaneti  pallaṅke tassokāsabhūte. Sāmike anāpucchāti tasmiṃ kule yaṃ kiñci viññumanussaṃ anāpucchā.</paragraph>
    <paragraph nr="211">Anovassanti bhittiyā bahi nibbakosabbhantaraṃ. Dutiyātikkameti dutiyena pādena nibbakosassa udakapātaṭṭhānātikkame.</paragraph>
    <paragraph nr="212">Nisīditeti nisinne.</paragraph>
    <paragraph nr="213">Payogeti ujjhāpanapayoge.</paragraph>
    <paragraph nr="214"> Nirayādinā attānaṃ vā paraṃ vā abhisappentī sapathaṃ karontī dve phuseti yojanā. Abhisappiteti abhisapite.</paragraph>
    <paragraph nr="215">Vadhitvāti hatthādīhi paharitvā. ‘‘Karoti eka’’nti padacchedo.</paragraph>
    <centered>Rattandhakāravaggavaṇṇanā dutiyā.</centered>
    <paragraph nr="216">Naggāti anivatthā vā apārutā vā. Payogeti cuṇṇamattikāabhisaṅkharaṇādipayoge.</paragraph>
    <paragraph nr="217">Pamāṇātikkantanti ‘‘dīghasocatasso vidatthiyo sugatavidatthiyā, tiriyaṃ dve vidatthiyo’’ti (pāci. 888) vuttapamāṇamatikkantaṃ. Payogeti kārāpanapayoge.</paragraph>
    <paragraph nr="218">Visibbetvāti dussibbitaṃ puna sibbanatthāya visibbetvā.</paragraph>
    <paragraph nr="219"> Pañca  ahāni pañcāhaṃ, pañcāhameva pañcāhikaṃ. Saṅghāṭīnaṃ cāro saṅghāṭicāro, paribhogavasena vā otāpanavasena  vā saṅghaṭitaṭṭhena ‘‘saṅghāṭī’’ti laddhanāmānaṃ ‘‘ticīvaraṃ, udakasāṭikā, saṃkaccikā’’ti imesaṃ pañcannaṃ cīvarānaṃ parivattanaṃ. Atikkameti bhikkhunī atikkameyya. Assā pana ekāva pācitti paridīpitāti yojanā.</paragraph>
    <paragraph nr="220">Saṅkamanīyanti saṅkametabbaṃ. Aññissā santakaṃ anāpucchā gahitaṃ puna dātabbaṃ pañcannaṃ aññataraṃ.</paragraph>
    <paragraph nr="221">Gaṇacīvaralābhassāti bhikkhunisaṅghena labhitabbacīvarassa. Antarāyaṃ karotīti yathā te dātukāmā na denti, evaṃ parakkamati.</paragraph>
    <paragraph nr="222">Dhammikanti samaggena saṅghena sannipatitvā kariyamānaṃ. Paṭibāhantīti paṭisedhentī. Paṭibāhite paṭisedhite.</paragraph>
    <paragraph nr="223">Agārikādinoti ādi-saddena ‘‘paribbājakassa vā paribbājikāya vā’’ti (pārā. 917) vutte saṅgaṇhāti. Samaṇacīvaranti kappakataṃ nivāsanapārupanupagaṃ. Payogeti dānapayoge.</paragraph>
    <paragraph nr="224">Cīvare dubbalāsāyāti dubbalacīvarapaccāsāya ‘‘sace sakkoma, dassāmā’’ti ettakamattaṃ sutvā uppāditāya āsāyāti attho. Kālanti cīvarakālasamayaṃ. Samatikkameti bhikkhunīhi kālacīvare bhājiyamāne ‘‘āgametha, ayye, atthi saṅghassa cīvarapaccāsā’’ti vatvā taṃ cīvaravibhaṅgaṃ samatikkameyya.</paragraph>
    <paragraph nr="225">Dhammikaṃ kathinuddhāranti samaggena saṅghena kariyamānaṃ kathinassa antarubbhāraṃ. Paṭibāhantiyāti nivārentiyā.</paragraph>
    <centered>Nhānavaggavaṇṇanā tatiyā.</centered>
    <paragraph nr="226">Tuvaṭṭeyyunti  nipajjeyyuṃ. Itaraṃ pācittiyaṃ.</paragraph>
    <paragraph nr="227">Payogeti  bhikkhuniyā aphāsukakaraṇapayoge kariyamāne.</paragraph>
    <paragraph nr="228">Dukkhitanti gilānaṃ. Nupaṭṭhāpentiyā vāpīti tassā upaṭṭhānaṃ parehi akārāpentiyā, sayaṃ vā akarontiyā.</paragraph>
    <paragraph nr="229">Upassayaṃ datvāti kavāṭabandhaṃ attano puggalikavihāraṃ datvā. Kaḍḍhiteti nikkaḍḍhite.</paragraph>
    <paragraph nr="230">Saṃsaṭṭhāti gahapatinā vā gahapatiputtena vā saṃsaṭṭhavihārī bhikkhunī saṅghena saṃsaṭṭhavihārato nivattiyamānā. Ñattiyā dukkaṭaṃ phuseti samanubhāsanakammañattiyā dukkaṭaṃ āpajjeyya.</paragraph>
    <paragraph nr="231">Antoraṭṭheti yassa vijite viharati, tassa raṭṭhe. Paṭipannāyāti cārikaṃ kappentiyā. Sesakanti pācittiyaṃ.</paragraph>
    <centered>Tuvaṭṭavaggavaṇṇanā catutthā.</centered>
    <paragraph nr="233">Rājāgārādikanti ādi-saddena cittāgārādīnaṃ gahaṇaṃ.</paragraph>
    <paragraph nr="235">Payogeti kappāsavicāraṇaṃ ādiṃ katvā sabbapayoge. Ujjavujjavaneti yattakaṃ hatthena añchitaṃ hoti, tasmiṃ takkamhi veṭhite.</paragraph>
    <paragraph nr="237">Payogeti agārikassa vā paribbājakassa vā paribbājikāya vā sahatthā khādanīyādīnaṃ dānapayoge.</paragraph>
    <paragraph nr="238"> ‘‘Samaṃ āpattipabhedato’’ti padacchedo.</paragraph>
    <paragraph nr="239">Tiracchānagataṃvijjanti yaṃ kiñci bāhirakaṃ anatthasaṃhitaṃ parūpaghātakaraṃ hatthisikkhādisippaṃ . Paṭhantiyāti sikkhantiyā. Payogeti durupasaṅkamanādipayoge. Pade padeti padādivasena pariyāpuṇantiyā pade pade akkharapadānaṃ vasena.</paragraph>
    <paragraph nr="240"> Navame ‘‘pariyāpuṇātī’’ti padaṃ, dasame ‘‘vācetī’’ti padanti evaṃ padamattameva ubhinnaṃ visesakaṃ bhedakaṃ.</paragraph>
    <centered>Cittāgāravaggavaṇṇanā pañcamā.</centered>
    <paragraph nr="241">Tamārāmanti yattha bhikkhū rukkhamūlepi vasanti, taṃ sabhikkhukaṃ padesaṃ.</paragraph>
    <paragraph nr="243">Akkosatīti dasannaṃ akkosavatthūnaṃ aññatarena sammukhā vā parammukhā vā akkosati. Paribhāsatīti bhayadassanena tajjeti. ‘‘Pācitti akkosite’’ti padacchedo.</paragraph>
    <paragraph nr="244">Caṇḍikabhāvenāti kodhena. Gaṇanti bhikkhunisaṅghaṃ. Paribhāsatīti ‘‘bālā etā’’tiādīhi vacanehi akkosati. Payogeti paribhāsanapayoge. Paribhaṭṭheti akkosite. Itaraṃ pācittiyaṃ.</paragraph>
    <paragraph nr="245">Nimantitāti gaṇabhojane vuttanayena nimantitā. Pavāritāti pavāraṇasikkhāpade vuttanayena vāritā. Khādanaṃ bhojanampi vāti yāgupūvakhajjakaṃ, yāvakālikaṃ mūlakhādanīyādikhādanīyaṃ, odanādibhojanampi vā yā bhikkhunī bhuñjantī hoti, sā pana dveyeva āpattiyo phuseti yojanā.</paragraph>
    <paragraph nr="247">Maccharāyantīti maccharaṃ karontī, attano paccayadāyakakulassa aññehi sādhāraṇabhāvaṃ asahantīti attho . Payogeti tadanurūpe kāyavacīpayoge. Macchariteti maccharavasena katapayoge nipphanne.</paragraph>
    <paragraph nr="248">Abhikkhuke panāvāseti yato bhikkhunupassayato addhayojanabbhantare ovādadāyakā bhikkhū na vasanti, maggo vā akhemo hoti, na sakkā anantarāyena gantuṃ, evarūpe  āvāse. Pubbakiccesūti ‘‘vassaṃ vasissāmī’’ti senāsanapaññāpanapānīyaupaṭṭhāpanādipubbakicce pana kariyamāne dukkaṭaṃ bhaveti yojanā.</paragraph>
    <paragraph nr="249">Vassaṃvutthāti purimaṃ vā pacchimaṃ vā temāsaṃ vutthā. Ubhatosaṅgheti bhikkhunisaṅghe, bhikkhusaṅghe ca. Tīhipi ṭhānehīti ‘‘diṭṭhena vā’’tiādinā vuttehi tīhi kāraṇehi.</paragraph>
    <paragraph nr="250">Ovādatthāyāti garudhammovādanatthāya. Saṃvāsatthāyāti uposathapucchanatthāya ceva pavāraṇatthāya ca. Na gacchatīti bhikkhuṃ na upagacchati.</paragraph>
    <paragraph nr="251">Ovādampi na yācantīti uposathādivasena ovādūpasaṅkamanaṃ bhikkhuṃ na yācantī na pucchantī. Uposathanti uposathadivasato purimadivase terasiyaṃ vā cātuddasiyaṃ vā uposathaṃ na pucchantī.</paragraph>
    <paragraph nr="252">Apucchitvāva saṅghaṃ vāti saṅghaṃ vā gaṇaṃ vā anapaloketvāva. ‘‘Bhedāpetī’’ti idaṃ nidassanamattaṃ ‘‘phālāpeyya vā dhovāpeyya vā ālimpāpeyya vā bandhāpeyya vā mocāpeyya vā’’ti imesampi kiriyāvikappānaṃ saṅgahetabbattā. Pasākhajanti nābhiyā heṭṭhā, jāṇumaṇḍalānaṃ  upari padese jātaṃ gaṇḍaṃ vā rudhitaṃ vā. Payogeti bhedāpanādipayoge.</paragraph>
    <centered>Ārāmavaggavaṇṇanā chaṭṭhā.</centered>
    <paragraph nr="253">Gabbhininti āpannasattaṃ sikkhamānaṃ. Vuṭṭhāpentīti upajjhāyā hutvā upasampādentī. Payogeti gaṇapariyesanādipayoge. Vuṭṭhāpiteti upasampādite, kammavācāpariyosāneti attho.</paragraph>
    <paragraph nr="255">Sahajīvininti saddhivihāriniṃ. Nānuggaṇhantīti uddesadānādīhi na saṅgaṇhantī.</paragraph>
    <centered>Gabbhinivaggavaṇṇanā sattamā.</centered>
    <paragraph nr="258"> ‘‘Alaṃ  vuṭṭhāpitenā’’ti vuccamānā bhikkhunīhi nivāriyamānā. Khīyatīti aññāsaṃ byattānaṃ lajjīnaṃ vuṭṭhānasammutiṃ dīyamānaṃ disvā ‘‘ahameva nūna bālā’’tiādinā bhaṇamānā khīyati. Payogeti khīyamānapayoge. Khīyiteti khīyanapayoge niṭṭhite.</paragraph>
    <centered>Kumāribhūtavaggavaṇṇanā aṭṭhamā.</centered>
    <paragraph nr="260">Chattupāhananti vuttalakkhaṇaṃ chattañca upāhanāyo ca. Payogeti dhāraṇapayoge.</paragraph>
    <paragraph nr="261">Yānenāti vayhādinā. Yāyantīti sace yānena gatā hoti.</paragraph>
    <paragraph nr="262">Saṅghāṇinti yaṃ kiñci kaṭūpagaṃ. Dhārentiyāti kaṭiyaṃ paṭimuccantiyā.</paragraph>
    <paragraph nr="263">Gandhavaṇṇenāti  yena kenaci vaṇṇena ca yena kenaci gandhena ca. Gandho nāma candanālepādi. Vaṇṇo nāma kuṅkumahaliddādi. Payogeti gandhādipayoge racanato paṭṭhāya pubbapayoge.</paragraph>
    <paragraph nr="266">Anāpucchāti ‘‘nisīdāmi, ayyā’’ti anāpucchitvā. Nisīdite bhikkhussa upacāre antamaso chamāya nisinne.</paragraph>
    <paragraph nr="267">Anokāsakatanti ‘‘asukasmiṃ nāma ṭhāne pucchissāmī’’ti evaṃ akataokāsaṃ.</paragraph>
    <paragraph nr="268">Pavisantiyāti vinicchayaṃ ārāmavaggassa paṭhameneva sikkhāpadena sadisaṃ katvā vadeyyāti yojanā.</paragraph>
    <centered>Chattupāhanavaggavaṇṇanā navamā.</centered>
    <centered>Iti uttare līnatthapakāsaniyā bhikkhunivibhaṅge</centered>
    <centered>Pācittiyakathāvaṇṇanā niṭṭhitā.</centered>
    <paragraph nr="269-70"> Aṭṭhasu  pāṭidesanīyasikkhāpadesupi dvidhā āpatti hotīti yojanā. Tatoti gahaṇahetu. Sabbesūti pāṭidesanīyasikkhāpadesu.</paragraph>
    <centered>Pāṭidesanīyakathāvaṇṇanā.</centered>
    <paragraph nr="271-2"> Imaṃ paramaṃ uttamaṃ niruttaraṃ kenaci vā vattabbena uttarena rahitaṃ niddosaṃ uttaraṃ evaṃnāmakaṃ dhīro paññavā bhikkhu atthavasena viditvā duruttaraṃ kicchena uttaritabbaṃ paññattamahāsamuddaṃ vinayamahāsāgaraṃ sukheneva yasmā uttarati, tasmā kaṅkhacchede vinayavicikicchāya chindane satthe satthasadise asmiṃ satthe imasmiṃ uttarapakaraṇe usmāyutto kammajatejodhātuyā samannāgato jīvamāno bhikkhu niccaṃ nirantaraṃ satto abhirato niccaṃ yogaṃ satatābhiyogaṃ kātuṃ yutto anurūpoti yojanā.</paragraph>
    <paragraph>Bhikkhunivibhaṅgo niṭṭhitoti etthāpi uppatti vuttanayeneva veditabbā.</paragraph>
    <centered>Iti uttare līnatthapakāsaniyā</centered>
    <centered>Bhikkhunivibhaṅgavaṇṇanā niṭṭhitā.</centered>
  </text>
</tree>
