<?xml version='1.0' encoding='UTF-8'?>
<tree text="Catuvipattikath&#x101;va&#x1E47;&#x1E47;an&#x101;" target="text">
  <text>
    <paragraph nr="273"> Idāni ubhayasādhāraṇaṃ katvā vipattivārādīnaṃ visiṭṭhavārānaṃ saṅgahaṃ kātumāha ‘‘kati āpattiyo’’tiādi.</paragraph>
    <paragraph nr="274"> Bhikkhunī sace chādeti, cutā hoti. Sace vematikā chādeti, thullaccayaṃ siyāti yojanā.</paragraph>
    <paragraph nr="275">Saṅghādisesanti parassa saṅghādisesaṃ.</paragraph>
    <paragraph nr="276"> ‘‘Kati ācāravipattipaccayā’’ti padacchedo.</paragraph>
    <paragraph nr="277">Ācāravipattinti  attano vā parassa vā ācāravipattiṃ.</paragraph>
    <paragraph nr="279">Pāpikaṃ diṭṭhinti ahetukaakiriyanatthikadiṭṭhiādiṃ lāmikaṃ diṭṭhiṃ.</paragraph>
    <paragraph nr="281">Manussuttaridhammanti uttarimanussadhammaṃ.</paragraph>
    <paragraph nr="282"> Ājīvahetu  sañcarittaṃ samāpannoti yojanā. Pariyāyavacaneti ‘‘yo te vihāre vasati, so bhikkhu arahā’’tiādike lesavacane. Ñāteti yaṃ uddissa vadati, tasmiṃ manussajātike vacanasamanantarameva ñāte.</paragraph>
    <paragraph nr="283">Vatvāti agilāno attano atthāya viññāpetvā. Bhikkhunī pana sace evaṃ hoti, bhikkhunī agilānā attano atthāya paṇītabhojanaṃ viññāpetvā bhuttāvinī sace hotīti adhippāyo. Tassā pāṭidesanīyaṃ siyāti yojanā.</paragraph>
    <paragraph nr="284">‘‘Attano atthāya viññāpetvānā’’ti iminā parassa ñātakapavārite tassevatthāya viññāpetvā tena dinnaṃ vā tassa vissāsena vā paribhuñjantassa tesaṃ attano aññātakaappavārite suddhacittatāya anāpattīti dīpeti.</paragraph>
    <centered>Iti uttare līnatthapakāsaniyā</centered>
    <centered>Catuvipattikathāvaṇṇanā niṭṭhitā.</centered>
  </text>
</tree>
