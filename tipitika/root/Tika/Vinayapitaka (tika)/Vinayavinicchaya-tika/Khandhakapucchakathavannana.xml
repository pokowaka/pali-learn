<?xml version='1.0' encoding='UTF-8'?>
<tree text="Khandhakapucch&#x101;kath&#x101;va&#x1E47;&#x1E47;an&#x101;" target="text">
  <text>
    <paragraph nr="300">Sesesūti abhabbapuggalaparidīpakesu sabbapadesu.</paragraph>
    <paragraph nr="302"> ‘‘Nassantu ete’’ti padacchedo. Purakkhakāti ettha sāmiatthe paccattavacanaṃ, bhedapurekkhakassa, bhedapurekkhakāyāti attho.</paragraph>
    <paragraph nr="303">Sesesūti avasesesu asaṃvāsakādidīpakesu paṭikkhepapadesu.</paragraph>
    <paragraph nr="304">Ekāvadukkaṭāpatti vuttāti vassaṃ anupagamanādipaccayā jātito ekāva dukkaṭāpatti vuttā.</paragraph>
    <paragraph nr="305">Uposathasamāmatāti uposathakkhandhake vuttasadisā jātā āpattiyo matā adhippetā.</paragraph>
    <paragraph nr="306">Cammeti cammakkhandhake. Vacchatariṃ gahetvā mārentānaṃ chabbaggiyānaṃ pācitti vuttāti sambandho. Vacchatarinti balasampannaṃ taruṇagāviṃ. Sā hi vacchakabhāvaṃ taritvā atikkamitvā ṭhitattā ‘‘vacchatarī’’ti vuccati.</paragraph>
    <paragraph nr="307">Aṅgajātaṃ chupantassāti gāvīnaṃ aṅgajātaṃ attano aṅgajātena bahi chupantassa. Sesesūti gāvīnaṃ visāṇādīsu gahaṇe, piṭṭhiabhiruhaṇe ca. Yathāha ‘‘chabbaggiyā bhikkhū aciravatiyā nadiyā gāvīnaṃ tarantīnaṃ visāṇesupi gaṇhantī’’tiādi (mahāva. 252).</paragraph>
    <paragraph nr="309">Tattha bhesajjakkhandhake. Sāmantā dvaṅguleti vaccamaggapassāvamaggānaṃ sāmantā dvaṅgulamatte padese. Satthakammaṃ karontassa thullaccayamudīritanti yojanā. Yathāha – ‘‘na, bhikkhave, sambādhassa sāmantā dvaṅgule satthakammaṃ vā vatthikammaṃ vā kāretabbaṃ, yo kāreyya, āpatti thullaccayassā’’ti (mahāva. 279). Ettha ca ‘‘sāmantā dvaṅgule’’ti idaṃ satthakammaṃyeva sandhāya vuttaṃ. Vatthikammaṃ pana sambādheyeva paṭikkhittaṃ.</paragraph>
    <paragraph>‘‘Na, bhikkhave, aññatra nimantitena aññassa bhojjayāgu paribhuñjitabbā, yo paribhuñjeyya, yathādhammo kāretabbo’’ti (mahāva. 283) vuttattā āha ‘‘bhojjayāgūsu pācittī’’ti. Ettha  ca bhojjayāgu nāma bahalayāgu. ‘‘Piṇḍaṃ vaṭṭetvā pātabbayāgū’’ti gaṇṭhipade vuttaṃ. Pācittīti paramparabhojanapavāraṇasikkhāpadehi pācitti. Sesesūti antovutthaantopakkasayaṃpakkaparibhogādīsu. Yathāha ‘‘na, bhikkhave, antovutthaṃ antopakkaṃ sāmaṃpakkaṃ paribhuñjitabbaṃ, yo paribhuñjeyya, āpatti dukkaṭassā’’tiādi (mahāva. 274).</paragraph>
    <paragraph nr="310">Cīvarasaṃyutteti cīvarakkhandhake.</paragraph>
    <paragraph nr="313">Campeyyakeca kosambeti campeyyakkhandhake ceva kosambakakkhandhake ca. ‘‘Kammasmi’’ntiādīsupi eseva nayo.</paragraph>
    <paragraph nr="317">Romantheti bhuttassa lahuṃ pākattāya kucchigataṃ mukhaṃ āropetvā saṇhakaraṇavasena anucālane.</paragraph>
    <paragraph nr="318">Senāsanasminti senāsanakkhandhake. Garunoti garubhaṇḍassa.</paragraph>
    <paragraph nr="320">Saṅghabhedeti saṅghabhedakakkhandhake.</paragraph>
    <paragraph nr="321">Bhedānuvattakānanti saṅghabhedānuvattakānaṃ. Gaṇabhogeti gaṇabhojane.</paragraph>
    <paragraph nr="322">Sāti ettha sabbavattesu anādariyena hotīti seso. Sesaṃ uttānatthameva.</paragraph>
    <centered>Iti uttare līnatthapakāsaniyā</centered>
    <centered>Khandhakapucchākathāvaṇṇanā niṭṭhitā.</centered>
  </text>
</tree>
