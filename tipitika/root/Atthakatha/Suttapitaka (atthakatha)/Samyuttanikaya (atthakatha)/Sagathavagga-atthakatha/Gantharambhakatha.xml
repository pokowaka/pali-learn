<?xml version='1.0' encoding='UTF-8'?>
<tree text="Ganth&#x101;rambhakath&#x101;" target="text">
  <text>
    <centered> Namo tassa bhagavato arahato sammāsambuddhassa</centered>
    <subsubhead>Ganthārambhakathā</subsubhead>
    <gatha type="1">Karuṇāsītalahadayaṃ , paññāpajjotavihatamohatamaṃ;</gatha>
    <gatha type="last">Sanarāmaralokagaruṃ, vande sugataṃ gativimuttaṃ.</gatha>
    <gatha type="1">Buddhopi buddhabhāvaṃ, bhāvetvā ceva sacchikatvā ca;</gatha>
    <gatha type="last">Yaṃ upagato gatamalaṃ, vande tamanuttaraṃ dhammaṃ.</gatha>
    <gatha type="1">Sugatassa orasānaṃ, puttānaṃ mārasenamathanānaṃ;</gatha>
    <gatha type="last">Aṭṭhannampi samūhaṃ, sirasā vande ariyasaṅghaṃ.</gatha>
    <gatha type="1">Iti  me pasannamatino, ratanattayavandanāmayaṃ puññaṃ;</gatha>
    <gatha type="last">Yaṃ suvihatantarāyo, hutvā tassānubhāvena.</gatha>
    <gatha type="1">Saṃyuttavaggapaṭimaṇḍitassa, saṃyuttaāgamavarassa;</gatha>
    <gatha type="last">Buddhānubuddhasaṃvaṇṇitassa, ñāṇappabhedajananassa.</gatha>
    <gatha type="1">Atthappakāsanatthaṃ, aṭṭhakathā ādito vasisatehi;</gatha>
    <gatha type="last">Pañcahi yā saṅgītā, anusaṅgītā ca pacchāpi.</gatha>
    <gatha type="1">Sīhaḷadīpaṃ pana ābhatātha, vasinā mahāmahindena;</gatha>
    <gatha type="last">Ṭhapitā sīhaḷabhāsāya, dīpavāsīnamatthāya.</gatha>
    <gatha type="1">Apanetvāna  tatohaṃ, sīhaḷabhāsaṃ manoramaṃ bhāsaṃ;</gatha>
    <gatha type="last">Tantinayānucchavikaṃ, āropento vigatadosaṃ.</gatha>
    <gatha type="1">Samayaṃ avilomento, therānaṃ theravaṃsadīpānaṃ;</gatha>
    <gatha type="last">Sunipuṇavinicchayānaṃ, mahāvihāre nivāsīnaṃ.</gatha>
    <gatha type="1">Hitvā  punappunāgata-matthaṃ, atthaṃ pakāsayissāmi;</gatha>
    <gatha type="last">Sujanassa ca tuṭṭhatthaṃ, ciraṭṭhitatthañca dhammassa.</gatha>
    <gatha type="1">Sāvatthipabhūtīnaṃ, nagarānaṃ vaṇṇanā katā heṭṭhā;</gatha>
    <gatha type="last">Saṅgītīnaṃ dvinnaṃ, yā me atthaṃ vadantena.</gatha>
    <gatha type="1">Vitthāravasena sudaṃ, vatthūni ca yāni tattha vuttāni;</gatha>
    <gatha type="last">Tesampi na idha bhiyyo, vitthārakathaṃ karissāmi.</gatha>
    <gatha type="1">Suttānaṃ  pana atthā, na vinā vatthūhi ye pakāsanti;</gatha>
    <gatha type="last">Tesaṃ pakāsanatthaṃ, vatthūnipi dassayissāmi.</gatha>
    <gatha type="1">Sīlakathā dhutadhammā, kammaṭṭhānāni ceva sabbāni;</gatha>
    <gatha type="last">Cariyāvidhānasahito, jhānasamāpattivitthāro.</gatha>
    <gatha type="1">Sabbā ca abhiññāyo, paññāsaṅkalananicchayo ceva;</gatha>
    <gatha type="last">Khandhādhātāyatanindriyāni, ariyāni ceva cattāri.</gatha>
    <gatha type="1">Saccāni paccayākāradesanā, suparisuddhanipuṇanayā;</gatha>
    <gatha type="last">Avimuttatantimaggā, vipassanābhāvanā ceva.</gatha>
    <gatha type="1">Iti pana sabbaṃ yasmā, visuddhimagge mayā suparisuddhaṃ;</gatha>
    <gatha type="last">Vuttaṃ tasmā bhiyyo, na taṃ idha vicārayissāmi.</gatha>
    <gatha type="1">‘‘Majjhe visuddhimaggo, esa catunnampi āgamānañhi;</gatha>
    <gatha type="last">Ṭhatvā pakāsayissati, tattha yathābhāsitamatthaṃ’’.</gatha>
    <gatha type="1">Icceva kato tasmā, tampi gahetvāna saddhimetāya;</gatha>
    <gatha type="last">Aṭṭhakathāya vijānatha, saṃyuttavinissitaṃ atthanti.</gatha>
  </text>
</tree>
