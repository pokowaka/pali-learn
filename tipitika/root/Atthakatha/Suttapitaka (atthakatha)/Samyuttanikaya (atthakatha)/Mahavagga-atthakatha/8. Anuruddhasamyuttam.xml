<?xml version='1.0' encoding='UTF-8'?>
<tree text="8. Anuruddhasa&#x1E43;yutta&#x1E43;" target="text">
  <text>
    <title>1. Rahogatavaggo</title>
    <subhead>1-2. Paṭhamarahogatasuttādivaṇṇanā</subhead>
    <paragraph nr="899-900"> Anuruddhasaṃyuttassa  paṭhame āraddhāti paripuṇṇā. Saṅkhepato panettha chattiṃsāya ṭhānesu arahattaṃ pāpetvā vipassanā kathitā, dutiye dvādasasu ṭhānesu arahattaṃ pāpetvā vipassanā kathitā.</paragraph>
    <subhead>3. Sutanusuttavaṇṇanā</subhead>
    <paragraph nr="901"> Tatiye mahābhiññatanti chaabhiññābhāvaṃ. Hīnaṃ dhammantiādīsu imāya pāḷiyā attho veditabbo –</paragraph>
    <paragraph type="indent">‘‘Katame dhammā hīnā? Dvādasa akusalacittuppādā, ime dhammā hīnā. Katame dhammā majjhimā? Tīsu bhūmīsu kusalaṃ, tīsu bhūmīsu vipāko, tīsu bhūmīsu kiriyābyākataṃ sabbañca rūpaṃ, ime dhammā majjhimā. Katame dhammā paṇītā? Cattāro maggā apariyāpannā, cattāri ca sāmaññaphalāni nibbānañca, ime dhammā paṇītā’’ti (dha. sa. 1423-1425).</paragraph>
    <subhead>4-7. Paṭhamakaṇḍakīsuttādivaṇṇanā</subhead>
    <paragraph nr="902-905"> Catutthe kaṇḍakīvaneti mahākaramandavane. Chaṭṭhe sahassaṃ lokanti iminā therassa  satata vihāro dassito. Thero hi pātova mukhaṃ dhovitvā atītānāgate kappasahassaṃ anussarati. Paccuppanne pana dasacakkavāḷasahassaṃ ekāvajjanassa āpāthamāgacchati. Sattamaṃ uttānameva.</paragraph>
    <subhead>8. Salaḷāgārasuttavaṇṇanā</subhead>
    <paragraph nr="906"> Aṭṭhame salaḷāgāreti salaḷarukkhamayāya paṇṇasālāya, salaḷarukkhassa vā dvāre ṭhitattā evaṃnāmake agāre. Imasmiṃ sutte vipassanāya saddhiṃ vipassakapuggalo kathito.</paragraph>
    <subhead>9. Ambapālivanasuttavaṇṇanā</subhead>
    <paragraph nr="907"> Navame āsabhiṃ vācanti attano arahattabhāvadīpakaṃ uttamavācaṃ. Sesaṃ sabbattha uttānatthamevāti.</paragraph>
    <centered>Rahogatavaggo paṭhamo.</centered>
    <title>2. Dutiyavaggavaṇṇanā</title>
    <paragraph nr="909-922"> Dutiyavagge ṭhānañca ṭhānatotiādīhi thero dasabalañāṇaṃ paṭijānāti. Kimpanetaṃ sāvakānaṃ hotīti? Ekadesena hoti, sabbaññubuddhānaṃ panetaṃ nippadesaṃ sabbākāraparipūranti.</paragraph>
    <centered>Anuruddhasaṃyuttavaṇṇanā niṭṭhitā.</centered>
  </text>
</tree>
