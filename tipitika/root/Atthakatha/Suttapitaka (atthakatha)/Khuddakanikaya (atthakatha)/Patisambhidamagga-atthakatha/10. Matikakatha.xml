<?xml version='1.0' encoding='UTF-8'?>
<tree text="10. M&#x101;tik&#x101;kath&#x101;" target="text">
  <text>
    <subhead>Mātikākathāvaṇṇanā</subhead>
    <paragraph nr="40"> Idāni  mahāthero vipassanākathānantaraṃ sakale paṭisambhidāmagge niddiṭṭhe samathavipassanāmagganibbānadhamme ākāranānattavasena nānāpariyāyehi thometukāmo nicchātotiādīni ekūnavīsati mātikāpadāni uddisitvā tesaṃ niddesavasena mātikākathaṃ nāma kathesi. Tassā ayaṃ apubbatthānuvaṇṇanā. Mātikāya tāva nicchātoti amilāto. Sabbepi hi kilesā pīḷāyogato milātā, rāgopi tāva nirantarappavatto sarīraṃ dahati, kiṃ panaññe kilesā . ‘‘Tayome, bhikkhave, aggī rāgaggi dosaggi mohaggī’’ti (itivu. 93; dī. ni. 3.305) pana kilesanāyakā tayo eva kilesā vuttā, taṃsampayuttāpi pana dahantiyeva. Evaṃ chātakilesābhāvato nicchāto. Ko so? Vimokkhasambandhena vimokkhoti daṭṭhabbo. Muccatīti mokkho. Vimuccatīti vimokkhoti  attho. Idamekaṃ mātikāpadaṃ. Vijjāvimuttīti vijjāyeva vimutti. Idamekaṃ mātikāpadaṃ. Jhānavimokkhoti jhānameva vimokkho. Idamekaṃ mātikāpadaṃ. Sesāni ekekānevāti evaṃ ekūnavīsati mātikāpadāni.</paragraph>
    <paragraph nr="41">Nekkhammena kāmacchandato nicchātoti nekkhammena kāmacchandato apetattā kāmacchandato nikkileso yogī. Tena paṭiladdhaṃ nekkhammampi nicchāto nikkileso vimokkho. Evaṃ sesesupi. Nekkhammena kāmacchandato muccatīti vimokkhoti nekkhammena kāmacchandato yogī muccatīti taṃ nekkhammaṃ vimokkhoti attho. Evaṃ sesesupi. Vijjatīti vijjāti sabhāvato vijjati atthi upalabbhatīti vijjā nāmāti attho. Atha vā sabhāvajānanatthaṃ paṭipannehi yogīhi sabhāvaṃ vedīyati jānīyatīti vijjā nāmāti attho. Atha vā visesalābhatthaṃ paṭipannehi yogīhi vedīyati paṭilābhīyatīti vijjā nāmāti attho. Atha vā attanā vinditabbaṃ bhūmiṃ vindati labhatīti vijjā nāmāti attho. Atha vā sabhāvadassanahetuttā sabhāvaṃ viditaṃ karotīti vijjā nāmāti attho. Vijjanto muccati, muccantovijjatīti yathāvutto dhammo yathāvuttenatthena vijjamāno yathāvuttato muccati, yathāvuttato muccamāno yathāvuttenatthena vijjatīti vijjāvimutti nāmāti attho.</paragraph>
    <paragraph>Kāmacchandaṃ saṃvaraṭṭhenāti kāmacchandanivāraṇaṭṭhena taṃ nekkhammaṃ sīlavisuddhi nāmāti attho. Taṃyeva avikkhepahetuttā avikkhepaṭṭhena cittavisuddhi. Dassanahetuttā dassanaṭṭhena diṭṭhivisuddhi. Sesesupi eseva nayo. Paṭippassambhetīti nekkhammādinā kāmacchandādikaṃ yogāvacaro paṭippassambhetīti nekkhammādiko dhammo passaddhi nāmāti attho. Pahīnattāti tena tena pahānena pahīnattā. Ñātaṭṭhena ñāṇanti jhānapaccavekkhaṇāvasena vipassanāvasena maggapaccavekkhaṇāvasena ñātaṭṭhena nekkhammādikaṃ ñāṇaṃ nāmāti attho. Diṭṭhattā dassananti etthāpi eseva nayo. Visujjhatīti yogī, nekkhammādikā visuddhi.</paragraph>
    <paragraph>Nekkhammaniddese  nekkhammaṃ alobhattā kāmarāgato nissaṭanti nissaraṇaṃ. Tato nikkhantanti nekkhammaṃ. ‘‘Rūpānametaṃ nissaraṇaṃ yadidaṃ nekkhamma’’nti vuccamāne āruppavisesassa adissanato  visesassa dassanatthaṃ aññattha vuttapāṭhakkameneva yadidaṃ āruppanti vuttaṃ. Tañca āruppaṃ rūpato nikkhantattā nekkhammaṃ nāmāti adhikāravaseneva vuttaṃ hoti. Bhūtanti uppādasamāyogadīpanaṃ. Saṅkhatanti paccayabalavisesadassanaṃ. Paṭiccasamuppannanti paccayasamāyogepi paccayānaṃ abyāpārabhāvadassanaṃ. Nirodho tassa nekkhammanti nibbānaṃ tato saṅkhatato nikkhantattā tassa saṅkhatassa nekkhammaṃ nāma. Āruppassa ca nirodhassa ca gahaṇaṃ aññattha pāṭhe vuttakkameneva kataṃ. ‘‘Kāmacchandassa nekkhammaṃ nekkhamma’’nti vuccamāne punaruttaṃ hoti. Nekkhammavacaneneva ca tassa nekkhammasiddhīti taṃ avatvā sesanekkhammameva vuttaṃ. Taṃ ujukameva. Nissaraṇaniddesepi imināva nayena attho veditabbo. Nissaraṇīyā dhātuyo panettha ujukameva nekkhammanti vuttaṃ. Pavivekoti pavivittabhāvo nekkhammādikoyeva. Vosajjatīti yogī, nekkhammādayo vosaggo. Nekkhammaṃ pavattento yogī nekkhammena caratīti vuccati. Taṃ pana nekkhammaṃ cariyā. Esa nayo sesesupi. Jhānavimokkhaniddese vattabbaṃ vimokkhakathāyaṃ vuttaṃ. Kevalaṃ tattha ‘‘jānātīti jhānavimokkho’’ti (paṭi. ma. 1.217) vuttaṃ, idha pana ‘‘jānātīti, jhāyatī’’ti puggalādhiṭṭhānāva desanā katāti ayaṃ viseso.</paragraph>
    <paragraph nr="42"> Bhāvanādhiṭṭhānajīvitaniddese ca puggalādhiṭṭhānā desanā katā. Dhammato pana bhāvanā nāma nekkhammādayova. Adhiṭṭhānaṃ nāma nekkhammādivasena patiṭṭhāpitacittameva. Jīvitaṃ nāma nekkhammādivasena patiṭṭhāpitacittassa sammāājīvo nāma. Ko so sammāājīvo nāma ? Micchājīvā virati, dhammena samena paccayapariyesanavāyāmo ca. Tattha samaṃ jīvatīti samaṃ jīvitaṃ jīvati, bhāvanapuṃsakavacanaṃ vā, samena jīvatīti vuttaṃ hoti. No visamanti ‘‘samaṃ jīvatī’’ti vuttasseva atthassa paṭisedhavasena avadhāraṇaṃ kataṃ. Sammā jīvatīti ākāranidassanaṃ. No micchāti tasseva niyamanaṃ. Visuddhaṃ jīvatīti sabhāvavisuddhiyā visuddhaṃ jīvitaṃ jīvati. No kiliṭṭhanti tasseva niyamanaṃ. Yaññadevātiādīhi yathāvuttānaṃ  tissannaṃ sampadānaṃ ānisaṃsaṃ dasseti. Tattha yaññadevāti yaṃ yaṃ eva. Khattiyaparisanti khattiyānaṃ sannipātaṃ. So hi samantato sīdanti ettha akatabuddhinoti parisāti vuccati. Eseva nayo itarattaye. Khattiyādīnaṃyeva āgamanasampattiyā ñāṇasampattiyā ca samannāgatattā tāsaṃyeva catassannaṃ gahaṇaṃ , na suddaparisāya. Visāradoti tīhi sampadāhi sampanno vigatasārajjo, nibbhayoti attho. Amaṅkubhūtoti asaṅkucito na nittejabhūto. Taṃ kissa hetūti taṃ visāradattaṃ kena hetunā kena kāraṇena hotīti ceti attho. Idāni tathā hīti tassa kāraṇavacanaṃ. Yasmā evaṃ tisampadāsampanno, tasmā ‘‘visārado hotī’’ti visāradabhāvassa kāraṇaṃ dassetvā niṭṭhapesīti.</paragraph>
    <centered>Saddhammappakāsiniyā paṭisambhidāmagga-aṭṭhakathāya</centered>
    <centered>Mātikākathāvaṇṇanā niṭṭhitā.</centered>
    <centered>Paññāvaggavaṇṇanā niṭṭhitā.</centered>
    <centered>Niṭṭhitā cūḷavaggassa apubbatthānuvaṇṇanā.</centered>
    <centered>Ettāvatā ca tivaggasaṅgahitassa</centered>
    <paragraph>Samatiṃsakathāpaṭimaṇḍitasspaṭisambhidāmaggassa atthavaṇṇanā niṭṭhitā hotīti.</paragraph>
    <subhead>Nigamanakathā</subhead>
    <gatha type="1">Mahāvaggo  majjhimo ca, cūḷavaggo ca nāmato;</gatha>
    <gatha type="last">Tayo vaggā idha vuttā, pamāṇapaṭipāṭiyā.</gatha>
    <gatha type="1">Vagge vagge dasa dasa, kathā yā tā udīritā;</gatha>
    <gatha type="last">Uddānagāthā sabbāsaṃ, imā tāsaṃ yathākkamaṃ.</gatha>
    <gatha type="1">Ñāṇaṃ diṭṭhi ānāpānaṃ, indriyaṃ vimokkhapañcamaṃ;</gatha>
    <gatha type="last">Gati kammaṃ vipallāso, maggo maṇḍoti tā dasa.</gatha>
    <gatha type="1">Yuganaddhasaccabojjhaṅgā, mettā virāgapañcamā;</gatha>
    <gatha type="last">Paṭisambhidā dhammacakkaṃ, lokuttarabalasuññatā.</gatha>
    <gatha type="1">Paññā iddhi abhisamayo, viveko cariyapañcamo;</gatha>
    <gatha type="last">Pāṭihīraṃ samasīsa-sati vipassanamātikā.</gatha>
    <gatha type="1">Yo so sugatasutānaṃ, adhipatibhūtena bhūtahitaratinā;</gatha>
    <gatha type="last">Therena thiraguṇavatā, vutto paṭisambhidāmaggo.</gatha>
    <gatha type="1">Tassatthavaṇṇanā yā, pubbaṭṭhakathānayaṃ tathā yuttiṃ;</gatha>
    <gatha type="last">Nissāya mayāraddhā, niṭṭhānamupāgatā esā.</gatha>
    <gatha type="1">Yaṃ taṃ uttaramantī, mantiguṇayuto yuto ca saddhāya;</gatha>
    <gatha type="last">Kārayi mahāvihāre, pariveṇamanekasādhuguṇaṃ.</gatha>
    <gatha type="1">Therenettha  nivasatā, samāpitāyaṃ mahābhidhānena;</gatha>
    <gatha type="last">Tatiye vasse cutito, moggallānassa bhūpatino.</gatha>
    <gatha type="1">Samayaṃ anulomentī, therānaṃ theravādadīpānaṃ;</gatha>
    <gatha type="last">Niṭṭhaṃ gatā yathāyaṃ, aṭṭhakathā lokahitajananī.</gatha>
    <gatha type="1">Dhammaṃ anulomentā, attahitaṃ parahitañca sādhentā;</gatha>
    <gatha type="last">Niṭṭhaṃ gacchantu tathā, manorathā sabbasattānaṃ.</gatha>
    <gatha type="1">Saddhammapakāsiniyā, aṭṭhakathāyettha gaṇitakusalehi;</gatha>
    <gatha type="last">Gaṇitā tu bhāṇavārā, viññeyyā aṭṭhapaññāsa.</gatha>
    <gatha type="1">Ānuṭṭhubhena  assā, chandobandhena gaṇiyamānā tu;</gatha>
    <gatha type="last">Cuddasasahassasaṅkhā, gāthāyo pañca ca satāni.</gatha>
    <gatha type="1">Sāsanaciraṭṭhitatthaṃ, lokahitatthañca sādarena mayā;</gatha>
    <gatha type="last">Puññaṃ imaṃ racayatā, yaṃ pattamanappakaṃ vipulaṃ.</gatha>
    <gatha type="1">Puññena tena loko, saddhammarasāyanaṃ dasabalassa;</gatha>
    <gatha type="last">Upabhuñjitvā vimalaṃ, pappotu sukhaṃ sukhenevāti.</gatha>
    <centered>Saddhammappakāsinī nāma</centered>
    <centered>Paṭisambhidāmaggappakaraṇassa aṭṭhakathā niṭṭhitā.</centered>
  </text>
</tree>
