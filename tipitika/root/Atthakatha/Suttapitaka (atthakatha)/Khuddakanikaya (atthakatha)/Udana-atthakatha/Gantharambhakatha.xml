<?xml version='1.0' encoding='UTF-8'?>
<tree text="Ganth&#x101;rambhakath&#x101;" target="text">
  <text>
    <centered> Namo tassa bhagavato arahato sammāsambuddhassa</centered>
    <gatha type="1">Mahākāruṇikaṃ nāthaṃ, ñeyyasāgarapāraguṃ;</gatha>
    <gatha type="last">Vande nipuṇagambhīra-vicitranayadesanaṃ.</gatha>
    <gatha type="1">Vijjācaraṇasampannā, yena nīyanti lokato;</gatha>
    <gatha type="last">Vande tamuttamaṃ dhammaṃ, sammāsambuddhapūjitaṃ.</gatha>
    <gatha type="1">Sīlādiguṇasampanno, ṭhito maggaphalesu yo;</gatha>
    <gatha type="last">Vande ariyasaṅghaṃ taṃ, puññakkhettaṃ anuttaraṃ.</gatha>
    <gatha type="1">Vandanājanitaṃ puññaṃ, iti yaṃ ratanattaye;</gatha>
    <gatha type="last">Hatantarāyo sabbattha, hutvāhaṃ tassa tejasā.</gatha>
    <gatha type="1">Tena  tena nidānena, desitāni hitesinā;</gatha>
    <gatha type="last">Yāni suddhāpadānena, udānāni mahesinā.</gatha>
    <gatha type="1">Tāni sabbāni ekajjhaṃ, āropentehi saṅgahaṃ;</gatha>
    <gatha type="last">Udānaṃ nāma saṅgītaṃ, dhammasaṅgāhakehi yaṃ.</gatha>
    <gatha type="1">Jinassa dhammasaṃvega-pāmojjaparidīpanaṃ;</gatha>
    <gatha type="last">Somanassasamuṭṭhāna-gāthāhi paṭimaṇḍitaṃ.</gatha>
    <gatha type="1">Tassa gambhīrañāṇehi, ogāhetabbabhāvato;</gatha>
    <gatha type="last">Kiñcāpi dukkarā kātuṃ, atthasaṃvaṇṇanā mayā.</gatha>
    <gatha type="1">Sahasaṃvaṇṇanaṃ  yasmā, dharate satthusāsanaṃ;</gatha>
    <gatha type="last">Pubbācariyasīhānaṃ, tiṭṭhateva vinicchayo.</gatha>
    <gatha type="1">Tasmā taṃ avalambitvā, ogāhetvāna pañcapi;</gatha>
    <gatha type="last">Nikāye upanissāya, porāṇaṭṭhakathānayaṃ.</gatha>
    <gatha type="1">Suvisuddhaṃ asaṃkiṇṇaṃ, nipuṇatthavinicchayaṃ;</gatha>
    <gatha type="last">Mahāvihāravāsīnaṃ, samayaṃ avilomayaṃ.</gatha>
    <gatha type="1">Punappunāgataṃ atthaṃ, vajjayitvāna sādhukaṃ;</gatha>
    <gatha type="last">Yathābalaṃ karissāmi, udānassatthavaṇṇanaṃ.</gatha>
    <gatha type="1">Iti ākaṅkhamānassa, saddhammassa ciraṭṭhitiṃ;</gatha>
    <gatha type="last">Vibhajantassa tassatthaṃ, sādhu gaṇhantu sādhavoti.</gatha>
    <paragraph>Tattha udānanti kenaṭṭhena udānaṃ? Udānanaṭṭhena. Kimidaṃ udānaṃ nāma? Pītivegasamuṭṭhāpito udāhāro. Yathā hi yaṃ telādi minitabbavatthu mānaṃ gahetuṃ na sakkoti, vissanditvā gacchati, taṃ ‘‘avaseko’’ti vuccati. Yañca jalaṃ taḷākaṃ gahetuṃ na sakkoti, ajjhottharitvā  gacchati, taṃ ‘‘ogho’’ti vuccati. Evameva yaṃ pītivegasamuṭṭhāpitaṃ vitakkavipphāraṃ antohadayaṃ sandhāretuṃ na sakkoti, so adhiko hutvā anto asaṇṭhahitvā bahi vacīdvārena nikkhanto paṭiggāhakanirapekkho udāhāraviseso ‘‘udāna’’nti vuccati. Dhammasaṃvegavasenapi ayamākāro labbhateva.</paragraph>
    <paragraph>Tayidaṃ katthaci gāthābandhavasena katthaci vākyavasena pavattaṃ. Yaṃ pana aṭṭhakathāsu ‘‘somanassañāṇamayikagāthāpaṭisaṃyuttā’’ti udānalakkhaṇaṃ vuttaṃ, taṃ yebhuyyavasena vuttaṃ. Yebhuyyena hi udānaṃ gāthābandhavasena bhāsitaṃ pītisomanassasamuṭṭhāpitañca. Itarampi pana ‘‘atthi, bhikkhave, tadāyatanaṃ, yattha neva pathavī na āpo’’tiādīsu (udā. 71) ‘‘sukhakāmāni bhūtāni, yo daṇḍena vihiṃsatī’’ti (dha. pa. 131), ‘‘sace bhāyatha dukkhassa, sace vo dukkhamappiya’’nti evamādīsu (udā. 44; netti. 91) ca labbhati.</paragraph>
    <paragraph>Evaṃ tayidaṃ sabbaññubuddhabhāsitaṃ, paccekabuddhabhāsitaṃ, sāvakabhāsitanti tividhaṃ hoti. Tattha paccekabuddhabhāsitaṃ – ‘‘sabbesu  bhūtesu nidhāya daṇḍaṃ, aviheṭhayaṃ  aññatarampi tesa’’ntiādinā (su. ni. 35; cūḷani. khaggavisāṇasuttaniddesa 121) khaggavisāṇasutte āgatameva. Sāvakabhāsitānipi –</paragraph>
    <gatha type="1">‘‘Sabbo rāgo pahīno me, sabbo doso samūhato;</gatha>
    <gatha type="last">Sabbo me vihato moho, sītibhūtosmi nibbuto’’ti. (theragā. 79) –</gatha>
    <paragraph type="unindented">Ādinā theragāthāsu –</paragraph>
    <gatha type="1">‘‘Kāyena saṃvutā āsiṃ, vācāya uda cetasā;</gatha>
    <gatha type="last">Samūlaṃ taṇhamabbuyha, sītibhūtāsmi nibbutā’’ti. (therīgā. 15) –</gatha>
    <paragraph type="unindented">Ādinā therīgāthāsu ca āgatāni. Tāni pana tesaṃ therānaṃ therīnañca na kevalaṃ udānāni eva, atha kho sīhanādāpi honti. Sakkādīhi devehi bhāsitāni ‘‘aho dānaṃ paramadānaṃ, kassape suppatiṭṭhita’’ntiādīni (udā. 27), ārāmadaṇḍabrāhmaṇādīhi manussehi ca bhāsitāni ‘‘namo tassa bhagavato’’tiādīni (a. ni. 2.38) tisso saṅgītiyo ārūḷhāni udānāni santi eva, na tāni idha adhippetāni. Yāni pana sammāsambuddhena sāmaṃ  āhacca bhāsitāni jinavacanabhūtāni, yāni sandhāya bhagavatā pariyattidhammaṃ navadhā vibhajitvā uddisantena udānanti vuttāni, tāneva dhammasaṅgāhakehi ‘‘udāna’’nti saṅgītanti tadevettha saṃvaṇṇetabbabhāvena gahitaṃ.</paragraph>
    <paragraph>Yā pana ‘‘anekajātisaṃsāra’’ntiādigāthāya dīpitā bhagavatā bodhimūle udānavasena pavattitā anekasatasahassānaṃ sammāsambuddhānaṃ avijahitaudānagāthā ca, etā aparabhāge pana dhammabhaṇḍāgārikassa bhagavatā desitattā dhammasaṅgāhakehi udānapāḷiyaṃ saṅgahaṃ anāropetvā dhammapade saṅgītā. Yañca ‘‘aññāsi vata, bho koṇḍañño, aññāsi vata, bho koṇḍañño’’ti (mahāva. 17; saṃ. ni. 5.1081; paṭi. ma. 2.30) udānavacanaṃ dasasahassilokadhātuyā devamanussānaṃ pavedanasamatthanigghosavipphāraṃ bhagavatā bhāsitaṃ, tadapi dhammacakkappavattanasuttantadesanāpariyosāne attanā  adhigatadhammekadesassa yathādesitassa ariyamaggassa  sāvakesu sabbapaṭhamaṃ therena adhigatattā attano parissamassa saphalabhāvapaccavekkhaṇahetukaṃ paṭhamabodhiyaṃ sabbesaṃ eva bhikkhūnaṃ sammāpaṭipattipaccavekkhaṇahetukaṃ ‘‘ārādhayiṃsu vata maṃ bhikkhū ekaṃ samaya’’ntiādivacanaṃ (ma. ni. 1.225) viya pītisomanassajanitaṃ udāhāramattaṃ, ‘‘yadā have pātubhavanti dhammā’’tiādivacanaṃ (mahāva. 1-3; udā. 1-3) viya pavattiyā nivattiyā vā na pakāsananti, na dhammasaṅgāhakehi udānapāḷiyaṃ saṅgītanti daṭṭhabbaṃ.</paragraph>
    <paragraph>Taṃ panetaṃ udānaṃ vinayapiṭakaṃ, suttantapiṭakaṃ, abhidhammapiṭakanti tīsu piṭakesu suttantapiṭakapariyāpannaṃ, dīghanikāyo, majjhimanikāyo, saṃyuttanikāyo, aṅguttaranikāyo, khuddakanikāyoti pañcasu nikāyesu khuddakanikāyapariyāpannaṃ, suttaṃ, geyyaṃ, veyyākaraṇaṃ, gāthā, udānaṃ, itivuttakaṃ, jātakaṃ, abbhutadhammaṃ, vedallanti navasu sāsanaṅgesu udānasaṅgahaṃ.</paragraph>
    <gatha type="1">‘‘Dvāsīti buddhato gaṇhiṃ, dve sahassāni bhikkhuto;</gatha>
    <gatha type="last">Caturāsīti sahassāni, ye me dhammā pavattino’’ti. (theragā. 1027) –</gatha>
    <paragraph type="unindented">Evaṃ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṃ. Bodhivaggo, mucalindavaggo, nandavaggo, meghiyavaggo, soṇavaggo, jaccandhavaggo, cūḷavaggo, pāṭaligāmiyavaggoti vaggato aṭṭhavaggaṃ; suttato asītisuttasaṅgahaṃ, gāthāto pañcanavutiudānagāthāsaṅgahaṃ. Bhāṇavārato aḍḍhūnanavamattā bhāṇavārā. Anusandhito bodhisutte  pucchānusandhivasena ekānusandhi, suppavāsāsutte pucchānusandhiyathānusandhivasena dve anusandhī, sesesu yathānusandhivasena ekekova anusandhi, ajjhāsayānusandhi panettha natthi. Evaṃ sabbathāpi ekāsītianusandhisaṅgahaṃ. Padato satādhikāni ekavīsa padasahassāni, gāthāpādato tevīsati catussatādhikāni aṭṭha sahassāni , akkharato sattasahassādhikāni saṭṭhi sahassāni tīṇi ca satāni dvāsīti ca akkharāni. Tenetaṃ vuccati –</paragraph>
    <gatha type="1">‘‘Asīti eva suttantā, vaggā aṭṭha samāsato;</gatha>
    <gatha type="last">Gāthā ca pañcanavuti, udānassa pakāsitā.</gatha>
    <gatha type="1">‘‘Aḍḍhūnanavamattā  ca, bhāṇavārā pamāṇato;</gatha>
    <gatha type="last">Ekādhikā tathāsīti, udānassānusandhiyo.</gatha>
    <gatha type="1">‘‘Ekavīsasahassāni, satañceva vicakkhaṇo;</gatha>
    <gatha type="last">Padānetānudānassa, gaṇitāni viniddise’’.</gatha>
    <paragraph>Gāthāpādato pana –</paragraph>
    <gatha type="1">‘‘Aṭṭhasahassamattāni, cattāreva satāni ca;</gatha>
    <gatha type="last">Pādānetānudānassa, tevīsati ca niddise.</gatha>
    <gatha type="1">‘‘Akkharānaṃ sahassāni, saṭṭhi satta satāni ca;</gatha>
    <gatha type="last">Tīṇi dvāsīti ca tathā, udānassa paveditā’’ti.</gatha>
    <paragraph>Tassa aṭṭhasu vaggesu bodhivaggo ādi, suttesu paṭhamaṃ bodhisuttaṃ, tassāpi evaṃ me sutantiādikaṃ āyasmatā ānandena paṭhamamahāsaṅgītikāle vuttanidānamādi. Sā panāyaṃ paṭhamamahāsaṅgīti vinayapiṭake (cūḷava. 437) tantimārūḷhā eva. Yo panettha nidānakosallatthaṃ vattabbo kathāmaggo sopi sumaṅgalavilāsiniyaṃ dīghanikāyaṭṭhakathāyaṃ (dī. ni. aṭṭha. 1.nidānakathā) vutto evāti tattha vuttanayeneva veditabbo.</paragraph>
  </text>
</tree>
