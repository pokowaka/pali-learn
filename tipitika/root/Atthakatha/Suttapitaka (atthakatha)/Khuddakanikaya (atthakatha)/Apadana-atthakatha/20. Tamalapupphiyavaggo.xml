<?xml version='1.0' encoding='UTF-8'?>
<tree text="20. Tam&#x101;lapupphiyavaggo" target="text">
  <text>
    <subhead>1-10. Tamālapupphiyattheraapadānādivaṇṇanā</subhead>
    <paragraph>Vīsatime  vagge paṭhamattherāpadānaṃ uttānameva.</paragraph>
    <paragraph nr="6"> Dutiyattherāpadāne yaṃ dāyavāsiko isīti isipabbajjaṃ pabbajitvā vane vasanabhāvena dāyavāsiko isīti saṅkhaṃ gato, attano anukampāya taṃ vanaṃ upagatassa siddhatthassa satthuno vasanamaṇḍapacchādanatthāya yaṃ tiṇaṃ, taṃ lāyati chindatīti attho. Dabbachadanaṃ katvā anekehi khuddakadaṇḍakehi maṇḍapaṃ katvā taṃ tiṇena chādetvā siddhatthassa bhagavato ahaṃ adāsiṃ pūjesinti attho.</paragraph>
    <paragraph nr="8">Sattāhaṃ dhārayuṃ tatthāti taṃ maṇḍapaṃ tattha ṭhitā devamanussā sattāhaṃ nirodhasamāpattiṃ samāpajjitvā nisinnassa satthuno dhārayuṃ dhāresunti attho. Sesaṃ uttānatthamevāti.</paragraph>
    <paragraph>Tatiyattherassa  apadāne khaṇḍaphulliyattheroti ettha khaṇḍanti kaṭṭhānaṃ jiṇṇattā chinnabhinnaṭṭhānaṃ, phullanti kaṭṭhānaṃ jiṇṇaṭṭhāne kaṇṇakitamahicchattakādipupphanaṃ, khaṇḍañca phullañca khaṇḍaphullāni, khaṇḍaphullānaṃ paṭisaṅkharaṇaṃ punappunaṃ thirakaraṇanti khaṇḍaphullapaṭisaṅkharaṇaṃ. Imassa pana therassa sambhārapūraṇakāle phussassa bhagavato cetiye chinnabhinnaṭṭhāne sudhāpiṇḍaṃ makkhetvā thirakaraṇaṃ khaṇḍaphullapaṭisaṅkharaṇaṃ nāma. Tasmā so khaṇḍaphulliyo theroti pākaṭo ahosi. Tatiyaṃ.</paragraph>
    <paragraph nr="17"> Catutthattherassāpadāne rañño baddhacaro ahanti rañño paricārako kammakārako ahosinti attho.</paragraph>
    <paragraph nr="19">Jalajuttamanāminoti  jale udake jātaṃ jalajaṃ, kiṃ taṃ padumaṃ, padumena samānanāmattā  padumuttarassa bhagavatoti attho. Uttamapadumanāmassa bhagavatoti vā attho. Catutthaṃ.</paragraph>
    <paragraph>Pañcamaṃ uttānatthameva.</paragraph>
    <paragraph nr="28"> Chaṭṭhe nagare dvāravatiyāti mahādvāravātapānakavāṭaphalakāhi vatipākāraṭṭālagopurakaddamodakaparikhāhi ca sampannaṃ nagaranti dvāravatīnagaraṃ, dvāraṃ vatiñca padhānaṃ katvā nagarassa upalakkhitattā ‘‘dvāravatī nagara’’nti voharantīti nagare dvāravatiyāti vuttaṃ. Mālāvaccho pupphārāmo mama ahosīti attho.</paragraph>
    <paragraph nr="31">Te kisalayāti te asokapallavā. Chaṭṭhaṃ.</paragraph>
    <paragraph>Sattamaṭṭhamanavamāni uttānatthāneva. Dasamepi apubbaṃ natthīti.</paragraph>
    <centered>Vīsatimavaṇṇanā samattā.</centered>
  </text>
</tree>
