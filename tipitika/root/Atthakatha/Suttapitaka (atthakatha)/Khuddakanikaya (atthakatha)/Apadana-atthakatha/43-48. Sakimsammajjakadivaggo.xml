<?xml version='1.0' encoding='UTF-8'?>
<tree text="43-48. Saki&#x1E43;sammajjak&#x101;divaggo" target="text">
  <text>
    <subhead>1-60. Sakiṃsammajjakattheraapadānādivaṇṇanā</subhead>
    <paragraph>Tecattālīsamavagge  sabbatherāpadānāni uttānāneva. Kevalaṃ therānaṃ nāmanānattaṃ puññanānattañca viseso.</paragraph>
    <paragraph>Catucattālīsame vaggepi sabbāni apadānāni pākaṭāneva. Kevalaṃ puññanānattaṃ phalanānattañca viseso.</paragraph>
    <paragraph nr="1"> Pañcacattālīsamavagge paṭhamāpadāne kakusandho mahāvīrotiādikaṃ āyasmato vibhīṭakamiñjiyattherassa apadānaṃ.</paragraph>
    <paragraph nr="2"> Tattha bījamiñjamadāsahanti vibhīṭakaphalāni phāletvā bījāni miñjāni gahetvā madhusakkarāhi yojetvā kakusandhassa bhagavato adāsinti attho. Dutiyāpadānādīni sabbāni suviññeyyāneva, therānaṃ nāmanānattādīnipi pāṭhānusārena veditabbāni.</paragraph>
    <paragraph nr="1"> Chacattālīsame vagge paṭhamāpadāne jagatiṃ kārayiṃ ahanti uttamabodhirukkhassa samantato āḷindaṃ ahaṃ kārayinti attho. Sesāni dutiyāpadānādīni sabbānipi uttānāneva.</paragraph>
    <paragraph>Sattacattālīsame vagge paṭhamāpadānādīni pāḷianusārena suviññeyyāneva.</paragraph>
    <paragraph>Aṭṭhacattālīsame vagge paṭhamadutiyāpadānāni uttānāneva.</paragraph>
    <paragraph nr="30"> Tatiyāpadāne kosiyo nāma bhagavāti kosiyagotte jātattā kosiyo nāma paccekabuddhoti  attho. Cittakūṭeti cittakūṭakelāsakūṭasānukūṭādīsu anotattadahaṃ paṭicchādetvā ṭhitapabbatakūṭesu nānāratanaosadhādīhi vicitte cittakūṭapabbate so paccekabuddho vasīti attho.</paragraph>
    <paragraph>Catutthapañcamāpadānāni uttānāneva.</paragraph>
    <paragraph nr="56"> Chaṭṭhāpadāne kusaṭṭhakamadāsahanti pakkhikabhattauposathikabhattadhurabhattasalākabhattādīsu kusapaṇṇavasena dātabbaṃ aṭṭhasalākabhattaṃ ahaṃ adāsinti attho.</paragraph>
    <paragraph nr="61"> Sattamāpadāne sobhito nāma sambuddhoti ārohapariṇāhadvattiṃsamahāpurisalakkhaṇabyāmappabhādīhi sobhamānasarīrattā sobhito nāma sammāsambuddhoti attho.</paragraph>
    <paragraph nr="66"> Aṭṭhamāpadāne takkarāyaṃ vasī tadāti taṃ dasapuññakiriyavatthuṃ karontā janā paṭivasanti etthāti takkarā, rājadhānī. Tissaṃ takkarāyaṃ, tadā vasīti attho.</paragraph>
    <paragraph nr="72"> Navamāpadāne pānadhiṃ sukataṃ gayhāti upāhanayugaṃ sundarākārena nipphāditaṃ gahetvāti attho. Dasamāpadānaṃ suviññeyyamevāti.</paragraph>
    <centered>Aṭṭhacattālīsamavaggavaṇṇanā niṭṭhitā.</centered>
  </text>
</tree>
