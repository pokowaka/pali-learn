<?xml version='1.0' encoding='UTF-8'?>
<tree text="27. Padumukkhipavaggo" target="text">
  <text>
    <subhead>1-10. Ākāsukkhipiyattheraapadānādivaṇṇanā</subhead>
    <paragraph nr="1-2"> Sattavīsatime  vagge paṭhamāpadāne jalajagge duve gayhāti jale udake jāte agge uppalādayo dve pupphe gahetvā buddhassa samīpaṃ gantvā ekaṃ pupphaṃ pādesu nikkhipiṃ pūjesiṃ, ekaṃ pupphaṃ ākāse khipinti attho.</paragraph>
    <paragraph>Dutiyāpadānaṃ pākaṭameva.</paragraph>
    <paragraph nr="10"> Tatiyāpadāne bodhiyā pādaputtameti uttame bodhipādape. Aḍḍhacandaṃ mayā dinnanti tasmiṃ bodhimūle aḍḍhacandākārena mayā anekapupphāni pūjitānīti attho. Dharaṇīruhapādapeti rukkhapabbataratanādayo dhāretīti dharaṇī, pathavī, dharaṇiyā ruhati patiṭṭhahatīti dharaṇīruho, pādasaṅkhātena mūlena udakaṃ pivati khandhaviṭapādīsu patthariyatīti pādapo, dharaṇīruho ca so pādapo ceti dharaṇīruhapādapo, tasmiṃ dharaṇīruhapādape pupphaṃ mayā pūjitanti attho.</paragraph>
    <paragraph>Catutthāpadānaṃ uttānatthameva.</paragraph>
    <paragraph nr="18-19"> Pañcamāpadāne himavantassāvidūreti himavantassa āsanne. Romaso nāma pabbatoti rukkhalatāgumbābhāvā kevalaṃ dabbatiṇādisañchannattā romaso nāma pabbato ahosi. Tamhi pabbatapādamhīti  tasmiṃ pabbatapariyante. Samaṇo bhāvitindriyoti samitapāpo vūpasantakileso samaṇo vaḍḍhitaindriyo, rakkhitacakkhundriyādiindriyoti attho. Atha vā vaḍḍhitaindriyo vaḍḍhitasaddhindriyādiindriyoti attho. Tassa samaṇassa ahaṃ biḷāliāluve gahetvā adāsinti attho.</paragraph>
    <paragraph>Chaṭṭhasattamaṭṭhamanavamadasamāpadānāni uttānatthānevāti.</paragraph>
    <centered>Sattavīsatimavaggavaṇṇanā samattā.</centered>
  </text>
</tree>
