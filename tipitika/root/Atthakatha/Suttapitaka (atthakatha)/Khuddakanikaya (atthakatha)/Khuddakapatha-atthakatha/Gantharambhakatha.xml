<?xml version='1.0' encoding='UTF-8'?>
<tree text="Ganth&#x101;rambhakath&#x101;" target="text">
  <text>
    <centered> Namo tassa bhagavato arahato sammāsambuddhassa</centered>
    <gatha type="1">Buddhaṃsaraṇaṃ gacchāmi;</gatha>
    <gatha type="2">Dhammaṃ saraṇaṃ gacchāmi;</gatha>
    <gatha type="last">Saṅghaṃ saraṇaṃ gacchāmīti.</gatha>
    <paragraph>Ayaṃ saraṇagamananiddeso khuddakānaṃ ādi.</paragraph>
    <paragraph>Imassa dāni atthaṃ paramatthajotikāya khuddakaṭṭhakathāya vivarituṃ vibhajituṃ uttānīkātuṃ idaṃ vuccati –</paragraph>
    <gatha type="1">Uttamaṃ  vandaneyyānaṃ, vanditvā ratanattayaṃ;</gatha>
    <gatha type="last">Khuddakānaṃ karissāmi, kesañci atthavaṇṇanaṃ.</gatha>
    <gatha type="1">Khuddakānaṃ gambhīrattā, kiñcāpi atidukkarā;</gatha>
    <gatha type="last">Vaṇṇanā mādisenesā, abodhantena sāsanaṃ.</gatha>
    <gatha type="1">Ajjāpi tu abbocchinno, pubbācariyanicchayo;</gatha>
    <gatha type="last">Tatheva ca ṭhitaṃ yasmā, navaṅgaṃ satthusāsanaṃ.</gatha>
    <gatha type="1">Tasmāhaṃ kātumicchāmi, atthasaṃvaṇṇanaṃ imaṃ;</gatha>
    <gatha type="last">Sāsanañceva nissāya, porāṇañca vinicchayaṃ.</gatha>
    <gatha type="1">Saddhammabahumānena, nāttukkaṃsanakamyatā;</gatha>
    <gatha type="last">Nāññesaṃ vambhanatthāya, taṃ suṇātha samāhitāti.</gatha>
    <subhead>Khuddakavavatthānaṃ</subhead>
    <paragraph>Tattha ‘‘khuddakānaṃ karissāmi, kesañci atthavaṇṇana’’nti vuttattā khuddakāni tāva vavatthapetvā pacchā atthavaṇṇanaṃ karissāmi. Khuddakāni nāma khuddakanikāyassa ekadeso, khuddakanikāyo nāma pañcannaṃ nikāyānaṃ ekadeso. Pañca nikāyā nāma –</paragraph>
    <gatha type="1">Dīghamajjhimasaṃyutta, aṅguttarikakhuddakā;</gatha>
    <gatha type="last">Nikāyā pañca gambhīrā, dhammato atthato cime.</gatha>
    <paragraph>Tattha  brahmajālasuttādīni catuttiṃsa suttāni dīghanikāyo. Mūlapariyāyasuttādīni diyaḍḍhasataṃ dve ca suttāni majjhimanikāyo. Oghataraṇasuttādīni satta suttasahassāni satta ca suttasatāni dvāsaṭṭhi ca suttāni saṃyuttanikāyo. Cittapariyādānasuttādīni nava suttasahassāni pañca ca suttasatāni sattapaññāsañca suttāni aṅguttaranikāyo. Khuddakapāṭho, dhammapadaṃ, udānaṃ, itivuttakaṃ, suttanipāto, vimānavatthu, petavatthu, theragāthā, therīgāthā, jātakaṃ, niddeso, paṭisambhidā , apadānaṃ, buddhavaṃso, cariyāpiṭakaṃ, vinayābhidhammapiṭakāni, ṭhapetvā vā cattāro nikāye avasesaṃ buddhavacanaṃ khuddakanikāyo.</paragraph>
    <paragraph>Kasmā panesa khuddakanikāyoti vuccati? Bahūnaṃ khuddakānaṃ dhammakkhandhānaṃ samūhato nivāsato ca. Samūhanivāsā hi ‘‘nikāyo’’ti vuccanti. ‘‘Nāhaṃ, bhikkhave, aññaṃ ekanikāyampi samanupassāmi evaṃ cittaṃ, yathayidaṃ, bhikkhave, tiracchānagatā pāṇā (saṃ. ni. 3.100). Poṇikanikāyo, cikkhallikanikāyo’’ti evamādīni cettha sādhakāni sāsanato lokato ca. Ayamassa khuddakanikāyassa ekadeso. Imāni suttantapiṭakapariyāpannāni atthato vivarituṃ vibhajituṃ uttānīkātuñca adhippetāni khuddakāni, tesampi khuddakānaṃ saraṇasikkhāpadadvattiṃsākārakumārapañhamaṅgalasutta- ratanasuttatirokuṭṭanidhikaṇḍamettasuttānaṃ vasena navappabhedo khuddakapāṭho ādi ācariyaparamparāya vācanāmaggaṃ āropitavasena na bhagavatā vuttavasena. Bhagavatā hi vuttavasena –</paragraph>
    <gatha type="1">‘‘Anekajātisaṃsāraṃ, sandhāvissaṃ anibbisaṃ;</gatha>
    <gatha type="last">Gahakāraṃ gavesanto, dukkhā jāti punappunaṃ.</gatha>
    <gatha type="1">‘‘Gahakāraka  diṭṭhosi, puna gehaṃ na kāhasi;</gatha>
    <gatha type="2">Sabbā te phāsukā bhaggā, gahakūṭaṃ visaṅkhataṃ;</gatha>
    <gatha type="last">Visaṅkhāragataṃ cittaṃ, taṇhānaṃ khayamajjhagā’’ti. (dha. pa. 153-154) –</gatha>
    <paragraph type="unindented">Idaṃ gāthādvayaṃ sabbassāpi buddhavacanassa ādi. Tañca manasāva vuttavasena, na vacībhedaṃ katvā vuttavasena. Vacībhedaṃ pana katvā vuttavasena –</paragraph>
    <gatha type="1">‘‘Yadā have pātubhavanti dhammā,</gatha>
    <gatha type="2">Ātāpino jhāyato brāhmaṇassa;</gatha>
    <gatha type="3">Athassa kaṅkhā vapayanti sabbā,</gatha>
    <gatha type="last">Yato pajānāti sahetudhamma’’nti. (udā. 1; mahāva. 1) –</gatha>
    <paragraph type="unindented">Ayaṃ gāthā ādi. Tasmā yvāyaṃ navappabhedo khuddakapāṭho imesaṃ khuddakānaṃ ādi, tassa ādito pabhuti atthasaṃvaṇṇanaṃ ārabhissāmi.</paragraph>
    <subhead>Nidānasodhanaṃ</subhead>
    <paragraph>Tassa  cāyamādi ‘‘buddhaṃ saraṇaṃ gacchāmi, dhammaṃ saraṇaṃ gacchāmi, saṅghaṃ saraṇaṃ gacchāmī’’ti. Tassāyaṃ atthavaṇṇanāya mātikā –</paragraph>
    <gatha type="1">‘‘Kena kattha kadā kasmā, bhāsitaṃ saraṇattayaṃ;</gatha>
    <gatha type="last">Kasmā cidhādito vutta, mavuttamapi ādito.</gatha>
    <gatha type="1">‘‘Nidānasodhanaṃ katvā, evamettha tato paraṃ;</gatha>
    <gatha type="last">Buddhaṃ saraṇagamanaṃ, gamakañca vibhāvaye.</gatha>
    <gatha type="1">‘‘Bhedābhedaṃ phalañcāpi, gamanīyañca dīpaye;</gatha>
    <gatha type="last">Dhammaṃ saraṇamiccādi, dvayepesa nayo mato.</gatha>
    <gatha type="1">‘‘Anupubbavavatthāne, kāraṇañca viniddise;</gatha>
    <gatha type="last">Saraṇattayametañca, upamāhi pakāsaye’’ti.</gatha>
    <paragraph>Tattha paṭhamagāthāya tāva idaṃ saraṇattayaṃ kena bhāsitaṃ, kattha bhāsitaṃ, kadā bhāsitaṃ, kasmā bhāsitaṃ  avuttamapicādito tathāgatena kasmā idhādito vuttanti pañca pañhā.</paragraph>
    <paragraph>Tesaṃ  vissajjanā kena bhāsitanti bhagavatā bhāsitaṃ, na sāvakehi, na isīhi, na devatāhi. Katthāti bārāṇasiyaṃ isipatane migadāye. Kadāti āyasmante yase saddhiṃ sahāyakehi arahattaṃ patte ekasaṭṭhiyā arahantesu bahujanahitāya loke dhammadesanaṃ karontesu. Kasmāti pabbajjatthañca upasampadatthañca. Yathāha –</paragraph>
    <paragraph type="indent">‘‘Evañca pana, bhikkhave, pabbājetabbo upasampādetabbo. Paṭhamaṃ kesamassuṃ ohāretvā kāsāyāni vatthāni acchādāpetvā ekaṃsaṃ uttarāsaṅgaṃ kārāpetvā bhikkhūnaṃ pāde vandāpetvā ukkuṭikaṃ nisīdāpetvā añjaliṃ paggaṇhāpetvā ‘evaṃ vadehī’ti vattabbo ‘buddhaṃ saraṇaṃ gacchāmi, dhammaṃ saraṇaṃ gacchāmi, saṅghaṃ saraṇaṃ gacchāmī’’’ti (mahāva. 34).</paragraph>
    <paragraph>Kasmācidhādito vuttanti idañca navaṅgaṃ satthusāsanaṃ tīhi piṭakehi saṅgaṇhitvā vācanāmaggaṃ āropentehi pubbācariyehi yasmā iminā maggena devamanussā upāsakabhāvena vā pabbajitabhāvena vā sāsanaṃ otaranti, tasmā sāsanotārassa maggabhūtattā idha khuddakapāṭhe ādito vuttanti ñātabbaṃ.</paragraph>
    <centered>Kataṃ nidānasodhanaṃ.</centered>
  </text>
</tree>
