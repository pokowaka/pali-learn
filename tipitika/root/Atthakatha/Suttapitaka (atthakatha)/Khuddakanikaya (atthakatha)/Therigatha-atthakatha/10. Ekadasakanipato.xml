<?xml version='1.0' encoding='UTF-8'?>
<tree text="10. Ek&#x101;dasakanip&#x101;to" target="text">
  <text>
    <subhead>1. Kisāgotamītherīgāthāvaṇṇanā</subhead>
    <paragraph>Ekādasakanipāte kalyāṇamittatātiādikā kisāgotamiyā theriyā gāthā. Ayaṃ kira padumuttarassa bhagavato kāle haṃsavatīnagare kulagehe nibbattitvā viññutaṃ patvā ekadivasaṃ satthu santike dhammaṃ suṇantī satthāraṃ ekaṃ bhikkhuniṃ lūkhacīvaradhārīnaṃ aggaṭṭhāne ṭhapentaṃ disvā adhikārakammaṃ katvā taṃ ṭhānantaraṃ patthesi. Sā kappasatasahassaṃ devamanussesu saṃsarantī imasmiṃ buddhuppāde sāvatthiyaṃ duggatakule nibbatti. Gotamītissā nāmaṃ ahosi. Kisasarīratāya pana ‘‘kisāgotamī’’ti voharīyittha. Taṃ patikulaṃ gataṃ duggatakulassa dhītāti paribhaviṃsu. Sā ekaṃ puttaṃ vijāyi. Puttalābhena cassā sammānaṃ akaṃsu. So panassā putto ādhāvitvā paridhāvitvā kīḷanakāle kālamakāsi. Tenassā sokummādo uppajji.</paragraph>
    <paragraph>Sā ‘‘ahaṃ pubbe paribhavapattā hutvā puttassa jātakālato paṭṭhāya sakkāraṃ pāpuṇiṃ , ime mayhaṃ puttaṃ bahi chaḍḍetumpi vāyamantī’’ti sokummādavasena matakaḷevaraṃ aṅkenādāya ‘‘puttassa me bhesajjaṃ dethā’’ti gehadvārapaṭipāṭiyā nagare vicarati. Manussā ‘‘bhesajjaṃ kuto’’ti paribhāsanti. Sā tesaṃ kathaṃ na gaṇhāti. Atha naṃ eko paṇḍitapuriso ‘‘ayaṃ puttasokena cittavikkhepaṃ pattā, etissā bhesajjaṃ dasabaloyeva jānissatī’’ti cintetvā, ‘‘amma, tava puttassa bhesajjaṃ sammāsambuddhaṃ upasaṅkamitvā pucchā’’ti āha. Sā satthu dhammadesanāvelāyaṃ vihāraṃ gantvā ‘‘puttassa me bhesajjaṃ detha bhagavā’’ti āha. Satthā tassā upanissayaṃ disvā ‘‘gaccha nagaraṃ pavisitvā yasmiṃ gehe koci matapubbo natthi, tato siddhatthakaṃ āharā’’ti āha. Sā ‘‘sādhu, bhante’’ti tuṭṭhamānasā nagaraṃ pavisitvā paṭhamageheyeva ‘‘satthā mama puttassa bhesajjatthāya siddhatthakaṃ āharāpeti. Sace etasmiṃ gehe koci matapubbo natthi, siddhatthakaṃ me dethā’’ti āha. Ko idha mate gaṇetuṃ sakkotīti. Kiṃ tena hi alaṃ siddhatthakehīti dutiyaṃ tatiyaṃ gharaṃ gantvā buddhānubhāvena vigatummādā pakaticitte ṭhitā cintesi – ‘‘sakalanagare  ayameva niyamo bhavissati, idaṃ hitānukampinā bhagavatā  diṭṭhaṃ bhavissatī’’ti saṃvegaṃ labhitvā tatova bahi nikkhamitvā puttaṃ āmakasusāne chaḍḍetvā imaṃ gāthamāha –</paragraph>
    <gatha type="1">‘‘Na gāmadhammo nigamassa dhammo, na cāpiyaṃ ekakulassa dhammo;</gatha>
    <gatha type="last">Sabbassa lokassa sadevakassa, eseva dhammo yadidaṃ aniccatā’’ti. (apa. therī 2.3.82);</gatha>
    <paragraph>Evañca pana vatvā satthu santikaṃ agamāsi. Atha naṃ satthā ‘‘laddho te, gotami, siddhatthako’’ti āha. ‘‘Niṭṭhitaṃ, bhante, siddhatthakena kammaṃ, patiṭṭhā pana me hothā’’ti āha. Athassā satthā –</paragraph>
    <gatha type="1">‘‘Taṃ puttapasusammattaṃ, byāsattamanasaṃ naraṃ;</gatha>
    <gatha type="last">Suttaṃ gāmaṃ mahoghova, maccu ādāya gacchatī’’ti. (dha. pa. 287) –</gatha>
    <paragraph type="unindented">Gāthamāha .</paragraph>
    <paragraph>Gāthāpariyosāne yathāṭhitāva sotāpattiphale patiṭṭhāya satthāraṃ pabbajjaṃ yāci. Satthā pabbajjaṃ anujāni. Sā satthāraṃ tikkhattuṃ padakkhiṇaṃ katvā vanditvā bhikkhunupassayaṃ gantvā pabbajitvā upasampadaṃ labhitvā nacirasseva yonisomanasikārena kammaṃ karontī vipassanaṃ vaḍḍhesi. Athassā satthā –</paragraph>
    <gatha type="1">‘‘Yo ca vassasataṃ jīve, apassaṃ amataṃ padaṃ;</gatha>
    <gatha type="last">Ekāhaṃ jīvitaṃ seyyo, passato amataṃ pada’’nti. (dha. pa. 114) –</gatha>
    <paragraph type="unindented">Imaṃ obhāsagāthamāha.</paragraph>
    <paragraph>Sā gāthāpariyosāne arahattaṃ pāpuṇitvā parikkhāravalañje paramukkaṭṭhā hutvā tīhi lūkhehi samannāgataṃ cīvaraṃ pārupitvā vicari. Atha naṃ satthā jetavane nisinno bhikkhuniyo paṭipāṭiyā ṭhānantare ṭhapento lūkhacīvaradhārīnaṃ aggaṭṭhāne ṭhapesi. Sā attano paṭipattiṃ paccavekkhitvā  ‘‘satthāraṃ nissāya mayā ayaṃ viseso laddho’’ti kalyāṇamittatāya pasaṃsāmukhena imā gāthā abhāsi –</paragraph>
    <hangnum nr="213"/>
    <gatha type="1"> ‘‘Kalyāṇamittatā  muninā, lokaṃ ādissa vaṇṇitā;</gatha>
    <gatha type="last">Kalyāṇamitte bhajamāno, api bālo paṇḍito assa.</gatha>
    <hangnum nr="214"/>
    <gatha type="1"> ‘‘Bhajitabbā sappurisā, paññā tathā vaḍḍhati bhajantānaṃ;</gatha>
    <gatha type="last">Bhajamāno sappurise, sabbehipi dukkhehi pamucceyya.</gatha>
    <hangnum nr="215"/>
    <gatha type="1"> ‘‘Dukkhañca vijāneyya, dukkhassa ca samudayaṃ nirodhaṃ;</gatha>
    <gatha type="last">Aṭṭhaṅgikañca maggaṃ, cattāripi ariyasaccāni.</gatha>
    <hangnum nr="216"/>
    <gatha type="1"> ‘‘Dukkho itthibhāvo, akkhāto purisadammasārathinā;</gatha>
    <gatha type="last">Sapattikampi hi dukkhaṃ, appekaccā sakiṃ vijātāyo.</gatha>
    <hangnum nr="217"/>
    <gatha type="1"> ‘‘Galake api kantanti, sukhumāliniyo visāni khādanti;</gatha>
    <gatha type="last">Janamārakamajjhagatā, ubhopi byasanāni anubhonti.</gatha>
    <hangnum nr="218"/>
    <gatha type="1"> ‘‘Upavijaññā gacchantī, addasāhaṃ patiṃ mataṃ;</gatha>
    <gatha type="last">Panthamhi vijāyitvāna, appattāva sakaṃ gharaṃ.</gatha>
    <hangnum nr="219"/>
    <gatha type="1"> ‘‘Dve puttā kālakatā, patī ca panthe mato kapaṇikāya;</gatha>
    <gatha type="last">Mātā pitā ca bhātā, ḍayhanti ca ekacitakāyaṃ.</gatha>
    <hangnum nr="220"/>
    <gatha type="1"> ‘‘Khīṇakulīne  kapaṇe, anubhūtaṃ te dukhaṃ aparimāṇaṃ;</gatha>
    <gatha type="last">Assū ca te pavattaṃ, bahūni ca jātisahassāni.</gatha>
    <hangnum nr="221"/>
    <gatha type="1"> ‘‘Vasitā susānamajjhe, athopi khāditāni puttamaṃsāni;</gatha>
    <gatha type="last">Hatakulikā sabbagarahitā, matapatikā amatamadhigacchiṃ.</gatha>
    <hangnum nr="222"/>
    <gatha type="1"> ‘‘Bhāvito  me maggo, ariyo aṭṭhaṅgiko amatagāmī;</gatha>
    <gatha type="last">Nibbānaṃ sacchikataṃ, dhammādāsaṃ avekkhiṃhaṃ.</gatha>
    <hangnum nr="223"/>
    <gatha type="1"> ‘‘Ahamamhi kantasallā, ohitabhārā katañhi karaṇīyaṃ;</gatha>
    <gatha type="last">Kisāgotamī therī, vimuttacittā imaṃ bhaṇī’’ti.</gatha>
    <paragraph>Tattha kalyāṇamittatāti kalyāṇo bhaddo sundaro mitto etassāti kalyāṇamitto. Yo yassa sīlādiguṇasamādapetā, aghassa ghātā, hitassa vidhātā, evaṃ sabbākārena upakāro mitto  hoti, so puggalo kalyāṇamitto, tassa bhāvo kalyāṇamittatā, kalyāṇamittavantatā. Munināti satthārā. Lokaṃ ādissa vaṇṇitāti kalyāṇamitte anugantabbanti sattalokaṃ uddissa –</paragraph>
    <paragraph type="indent">‘‘Sakalamevidaṃ, ānanda, brahmacariyaṃ yadidaṃ kalyāṇamittatā kalyāṇasahāyatā kalyāṇasampavaṅkatā’’ (saṃ. ni. 5.2). ‘‘Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ sīlavā bhavissati pātimokkhasaṃvarasaṃvuto viharissatī’’ti (udā. 31) ca evamādinā pasaṃsitā.</paragraph>
    <paragraph>Kalyāṇamitte bhajamānotiādi kalyāṇamittatāya ānisaṃsadassanaṃ. Tattha api bālo paṇḍito assāti kalyāṇamitte bhajamāno puggalo pubbe sutādivirahena bālopi samāno assutasavanādinā paṇḍito bhaveyya.</paragraph>
    <paragraph>Bhajitabbā sappurisāti bālassāpi paṇḍitabhāvahetuto buddhādayo sappurisā kālena kālaṃ upasaṅkamanādinā sevitabbā. Paññā tathā pavaḍḍhati bhajantānanti kalyāṇamitte bhajantānaṃ tathā paññā vaḍḍhati brūhati pāripūriṃ gacchati. Yathā tesu yo koci khattiyādiko bhajamāno sappurise sabbehipi jātiādidukkhehi pamucceyyāti yojanā.</paragraph>
    <paragraph>Muccanavidhiṃ pana kalyāṇamittavidhinā dassetuṃ ‘‘dukkhañca vijāneyyā’’tiādi vuttaṃ. Tattha cattāri ariyasaccānīti dukkhañca dukkhasamudayañca nirodhañca aṭṭhaṅgikaṃ maggañcāti imāni cattāri ariyasaccāni vijāneyya paṭivijjheyyāti yojanā.</paragraph>
    <paragraph>‘‘Dukkhoitthibhāvo’’tiādikā dve gāthā aññatarāya yakkhiniyā itthibhāvaṃ garahantiyā bhāsitā. Tattha dukkho itthibhāvo akkhātoti capalatā, gabbhadhāraṇaṃ, sabbakālaṃ parapaṭibaddhavuttitāti evamādīhi ādīnavehi itthibhāvo dukkhoti, purisadammasārathinā bhagavatā kathito. Sapattikampi dukkhanti sapattavāso sapattiyā saddhiṃ saṃvāsopi  dukkho, ayampi itthibhāve ādīnavoti adhippāyo. Appekaccā sakiṃ vijātāyoti ekaccā itthiyo ekavārameva vijātā, paṭhamagabbhe vijāyanadukkhaṃ asahantiyo. Galake api kantantīti attano gīvampi chindanti. Sukhumāliniyo visāni khādantīti sukhumālasarīrā attano sukhumālabhāvena khedaṃ avisahantiyo visānipi khādanti. Janamārakamajjhagatāti janamārako vuccati mūḷhagabbho. Mātugāmajanassa mārako, majjhagatā janamārakā kucchigatā, mūḷhagabbhāti attho. Ubhopi byasanāni anubhontīti gabbho gabbhinī cāti dvepi janā maraṇañca māraṇantikabyasanāni ca pāpuṇanti. Apare pana bhaṇanti ‘‘janamārakā nāma kilesā, tesaṃ majjhagatā kilesasantānapatitā ubhopi jāyāpatikā idha kilesapariḷāhavasena, āyatiṃ duggatiparikkilesavasena byasanāni pāpuṇantī’’ti. Imā kira dve gāthā sā yakkhinī purimattabhāve attano anubhūtadukkhaṃ anussaritvā āha. Therī pana itthibhāve ādīnavavibhāvanāya paccanubhāsantī avoca.</paragraph>
    <paragraph>‘‘Upavijaññā gacchantī’’tiādikā dve gāthā paṭācārāya theriyā pavattiṃ ārabbha bhāsitā. Tattha upavijaññā gacchantīti upagatavijāyanakālā maggaṃ gacchantī, apattāva sakaṃ gehaṃ panthe vijāyitvāna patiṃ mataṃ addasaṃ ahanti yojanā.</paragraph>
    <paragraph>Kapaṇikāyāti varākāya. Imā kira dve gāthā paṭācārāya tadā  sokummādapattāya vuttākārassa anukaraṇavasena itthibhāve ādīnavavibhāvanatthameva theriyā vuttā.</paragraph>
    <paragraph>Ubhayampetaṃ udāharaṇabhāvena ānetvā idāni attano anubhūtaṃ dukkhaṃ vibhāventī ‘‘khīṇakuline’’tiādimāha. Tattha khīṇakulineti bhogādīhi pārijuññapattakulike. Kapaṇeti paramaavaññātaṃ patte. Ubhayañcetaṃ attano eva āmantanavacanaṃ. Anubhūtaṃ te dukhaṃ aparimāṇanti imasmiṃ attabhāve, ito purimattabhāvesu vā anappakaṃ dukkhaṃ tayā anubhavitaṃ. Idāni taṃ dukkhaṃ ekadesena vibhajitvā dassetuṃ ‘‘assū ca te pavatta’’ntiādi vuttaṃ.Tassattho – imasmiṃ anamatagge saṃsāre  paribbhamantiyā bahukāni jātisahassāni sokābhibhūtāya  assu ca pavattaṃ, avisesitaṃ katvā vuttañcetaṃ, mahāsamuddassa udakatopi bahukameva siyā.</paragraph>
    <paragraph>Vasitā susānamajjheti manussamaṃsakhādikā sunakhī siṅgālī ca hutvā susānamajjhe vusitā. Khāditāni puttamaṃsānīti byagghadīpibiḷārādikāle puttamaṃsāni khāditāni. Hatakulikāti vinaṭṭhakulavaṃsā. Sabbagarahitāti sabbehi gharavāsīhi garahitā garahappattā. Matapatikāti vidhavā. Ime pana tayo pakāre purimattabhāve attano anuppatte gahetvā vadati. Evaṃbhūtāpi hutvā adhicca laddhāya kalyāṇamittasevāya amatamadhigacchi,nibbānaṃ anuppattā.</paragraph>
    <paragraph>Idāni tameva amatādhigamaṃ pākaṭaṃ katvā dassetuṃ ‘‘bhāvito’’tiādi vuttaṃ. Tattha bhāvitoti vibhāvito uppādito vaḍḍhito bhāvanābhisamayavasena paṭividdho. Dhammādāsaṃ avekkhiṃhanti dhammamayaṃ ādāsaṃ addakkhiṃ apassiṃ ahaṃ.</paragraph>
    <paragraph>Ahamamhi kantasallāti ariyamaggena samucchinnagārādisallā ahaṃ amhi. Ohitabhārāti oropitakāmakhandhakilesābhisaṅkhārabhārā. Katañhi karaṇīyanti pariññādibhedaṃ soḷasavidhampi  kiccaṃ kataṃ pariyositaṃ. Suvimuttacittā imaṃ bhaṇīti sabbaso vimuttacittā kisāgotamī therī imamatthaṃ ‘‘kalyāṇamittatā’’tiādinā gāthābandhavasena abhaṇīti attānaṃ paraṃ viya therī vadati. Tatridaṃ imissā theriyā apadānaṃ (apa. therī 2.3.55-94) –</paragraph>
    <gatha type="1">‘‘Padumuttaro nāma jino, sabbadhammāna pāragū;</gatha>
    <gatha type="last">Ito satasahassamhi, kappe uppajji nāyako.</gatha>
    <gatha type="1">‘‘Tadāhaṃ haṃsavatiyaṃ, jātā aññatare kule;</gatha>
    <gatha type="last">Upetvā taṃ naravaraṃ, saraṇaṃ samupāgamiṃ.</gatha>
    <gatha type="1">‘‘Dhammañca tassa assosiṃ, catusaccūpasañhitaṃ;</gatha>
    <gatha type="last">Madhuraṃ paramassādaṃ, vaṭṭasantisukhāvahaṃ.</gatha>
    <gatha type="1">‘‘Tadā  ca bhikkhuniṃ vīro, lūkhacīvaradhāriniṃ;</gatha>
    <gatha type="last">Ṭhapento etadaggamhi, vaṇṇayī purisuttamo.</gatha>
    <gatha type="1">‘‘Janetvānappakaṃ  pītiṃ, sutvā bhikkhuniyā guṇe;</gatha>
    <gatha type="last">Kāraṃ katvāna buddhassa, yathāsatti yathābalaṃ.</gatha>
    <gatha type="1">‘‘Nipacca munivaraṃ taṃ, taṃ ṭhānamabhipatthayiṃ;</gatha>
    <gatha type="last">Tadānumodi sambuddho, ṭhānalābhāya nāyako.</gatha>
    <gatha type="1">‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tassa dhammesu dāyādā, orasā dhammanimmitā;</gatha>
    <gatha type="last">Kisāgotamī nāmena, hessasi satthu sāvikā.</gatha>
    <gatha type="1">‘‘Taṃ sutvā muditā hutvā, yāvajīvaṃ tadā jinaṃ;</gatha>
    <gatha type="last">Mettacittā paricariṃ, paccayehi vināyakaṃ.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Imamhi bhaddake kappe, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <gatha type="1">‘‘Upaṭṭhāko mahesissa, tadā āsi narissaro;</gatha>
    <gatha type="last">Kāsirājā kikī nāma, bārāṇasipuruttame.</gatha>
    <gatha type="1">‘‘Pañcamī tassa dhītāsiṃ, dhammā nāmena vissutā;</gatha>
    <gatha type="last">Dhammaṃ sutvā jinaggassa, pabbajjaṃ samarocayiṃ.</gatha>
    <gatha type="1">‘‘Anujāni  na no tāto, agāreva tadā mayaṃ;</gatha>
    <gatha type="last">Vīsavassasahassāni, vicarimha atanditā.</gatha>
    <gatha type="1">‘‘Komāribrahmacariyaṃ, rājakaññā sukhedhitā;</gatha>
    <gatha type="last">Buddhopaṭṭhānaniratā, muditā satta dhītaro.</gatha>
    <gatha type="1">‘‘Samaṇī samaṇaguttā ca, bhikkhunī bhikkhudāyikā;</gatha>
    <gatha type="last">Dhammā ceva sudhammā ca, sattamī saṅghadāyikā.</gatha>
    <gatha type="1">‘‘Khemā uppalavaṇṇā ca, paṭācārā ca kuṇḍalā;</gatha>
    <gatha type="last">Ahañca dhammadinnā ca, visākhā hoti sattamī.</gatha>
    <gatha type="1">‘‘Tehi  kammehi sukatehi, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Pacchime ca bhave dāni, jātā seṭṭhikule ahaṃ;</gatha>
    <gatha type="last">Duggate adhane naṭṭhe, gatā ca sadhanaṃ kulaṃ.</gatha>
    <gatha type="1">‘‘Patiṃ ṭhapetvā sesā me, dessanti adhanā iti;</gatha>
    <gatha type="last">Yadā ca passūtā āsiṃ, sabbesaṃ dayitā tadā.</gatha>
    <gatha type="1">‘‘Yadā so taruṇo bhaddo, komalako sukhedhito;</gatha>
    <gatha type="last">Sapāṇamiva kanto me, tadā yamavasaṃ gato.</gatha>
    <gatha type="1">‘‘Sokaṭṭādīnavadanā, assunettā rudammukhā;</gatha>
    <gatha type="last">Mataṃ kuṇapamādāya, vilapantī gamāmahaṃ.</gatha>
    <gatha type="1">‘‘Tadā ekena sandiṭṭhā, upetvābhisakkuttamaṃ;</gatha>
    <gatha type="last">Avocaṃ dehi bhesajjaṃ, puttasañjīvananti bho.</gatha>
    <gatha type="1">‘‘Na  vijjante matā yasmiṃ, gehe siddhatthakaṃ tato;</gatha>
    <gatha type="last">Āharāti jino āha, vinayopāyakovido.</gatha>
    <gatha type="1">‘‘Tadā gamitvā sāvatthiṃ, na labhiṃ tādisaṃ gharaṃ;</gatha>
    <gatha type="last">Kuto siddhatthakaṃ tasmā, tato laddhā satiṃ ahaṃ.</gatha>
    <gatha type="1">‘‘Kuṇapaṃ chaḍḍayitvāna, upesiṃ lokanāyakaṃ;</gatha>
    <gatha type="last">Dūratova mamaṃ disvā, avoca madhurassaro.</gatha>
    <gatha type="1">‘‘Yo ca vassasataṃ jīve, apassaṃ udayabbayaṃ;</gatha>
    <gatha type="last">Ekāhaṃ jīvitaṃ seyyo, passato udayabbayaṃ.</gatha>
    <gatha type="1">‘‘Na  gāmadhammo nigamassa dhammo, na cāpiyaṃ ekakulassa dhammo;</gatha>
    <gatha type="last">Sabbassa lokassa sadevakassa, eseva dhammo yadidaṃ aniccatā.</gatha>
    <gatha type="1">‘‘Sāhaṃ sutvānimā gāthā, dhammacakkhuṃ visodhayiṃ;</gatha>
    <gatha type="last">Tato viññātasaddhammā, pabbajiṃ anagāriyaṃ.</gatha>
    <gatha type="1">‘‘Tathā pabbajitā santī, yuñjantī jinasāsane;</gatha>
    <gatha type="last">Na cireneva kālena, arahattamapāpuṇiṃ.</gatha>
    <gatha type="1">‘‘Iddhīsu  ca vasī homi, dibbāya sotadhātuyā;</gatha>
    <gatha type="last">Paracittāni jānāmi, satthusāsanakārikā.</gatha>
    <gatha type="1">‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Khepetvā āsave sabbe, visuddhāsiṃ sunimmalā.</gatha>
    <gatha type="1">‘‘Pariciṇṇo mayā satthā, kataṃ buddhassa sāsanaṃ;</gatha>
    <gatha type="last">Ohito garuko bhāro, bhavanetti samūhatā.</gatha>
    <gatha type="1">‘‘Yassatthāya  pabbajitā, agārasmānagāriyaṃ;</gatha>
    <gatha type="last">So me attho anuppatto, sabbasaṃyojanakkhayo.</gatha>
    <gatha type="1">‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ me vimalaṃ suddhaṃ, buddhaseṭṭhassa vāhasā.</gatha>
    <gatha type="1">‘‘Saṅkārakūṭā āhitvā, susānā rathiyāpi ca;</gatha>
    <gatha type="last">Tato saṅghāṭikaṃ katvā, lūkhaṃ dhāremi cīvaraṃ.</gatha>
    <gatha type="1">‘‘Jino tasmiṃ guṇe tuṭṭho, lūkhacīvaradhāraṇe;</gatha>
    <gatha type="last">Ṭhapesi etadaggamhi, parisāsu vināyako.</gatha>
    <gatha type="last">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <centered>Kisāgotamītherīgāthāvaṇṇanā niṭṭhitā.</centered>
    <centered>Ekādasanipātavaṇṇanā niṭṭhitā.</centered>
  </text>
</tree>
