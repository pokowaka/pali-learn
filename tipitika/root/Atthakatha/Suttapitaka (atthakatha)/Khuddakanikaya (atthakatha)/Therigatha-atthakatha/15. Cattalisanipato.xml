<?xml version='1.0' encoding='UTF-8'?>
<tree text="15. Catt&#x101;l&#x12B;sanip&#x101;to" target="text">
  <text>
    <subhead>1. Isidāsītherīgāthāvaṇṇanā</subhead>
    <paragraph>Cattālīsanipāte nagaramhi kusumanāmetiādikā isidāsiyā theriyā gāthā. Ayampi purimabuddhesu katādhikārā tattha tattha bhave purisattabhāve ṭhatvā vivaṭṭūpanissayaṃ kusalaṃ upacinantī carimabhavato sattame bhave akalyāṇasannissayena paradārikakammaṃ katvā, kāyassa bhedā niraye nibbattitvā tattha bahūni vassasatāni niraye paccitvā, tato cutā tīsu jātīsu tiracchānayoniyaṃ nibbattitvā tato cutā dāsiyā kucchismiṃ napuṃsako hutvā nibbatti. Tato pana cutā ekassa daliddassa sākaṭikassa dhītā hutvā nibbatti. Taṃ vayappattaṃ giridāso nāma aññatarassa satthavāhassa putto attano bhariyaṃ katvā gehaṃ ānesi. Tassa ca bhariyā atthi sīlavatī kalyāṇadhammā. Tassaṃ issāpakatā sāmino tassā viddesanakammaṃ akāsi. Sā tattha yāvajīvaṃ ṭhatvā kāyassa bhedā imasmiṃ buddhuppāde ujjeniyaṃ kulapadesasīlācārādiguṇehi abhisammatassa vibhavasampannassa  seṭṭhissa dhītā hutvā nibbatti, isidāsītissā nāmaṃ ahosi.</paragraph>
    <paragraph>Taṃ vayappattakāle mātāpitaro kularūpavayavibhavādisadisassa aññatarassa seṭṭhiputtassa adaṃsu. Sā tassa gehe patidevatā hutvā māsamattaṃ vasi. Athassā kammabalena sāmiko virattarūpo hutvā taṃ gharato nīhari. Taṃ sabbaṃ pāḷito eva viññāyati. Tesaṃ tesaṃ pana sāmikānaṃ aruccaneyyatāya saṃvegajātā pitaraṃ anujānāpetvā, jinadattāya theriyā santike pabbajitvā vipassanāya kammaṃ karontī nacirasseva saha paṭisambhidāhi arahattaṃ patvā, phalasukhena nibbānasukhena ca vītināmentī ekadivasaṃ pāṭaliputtanagare piṇḍāya caritvā pacchābhattaṃ piṇḍapātapaṭikkantā mahāgaṅgāyaṃ vālukapuline nisīditvā bodhittheriyā nāma attano sahāyattheriyā pubbapaṭipattiṃ pucchitā tamatthaṃ gāthābandhavasena vissajjesi ‘‘ujjeniyā puravare’’tiādinā. Tesaṃ pana pucchāvissajjanānaṃ sambandhaṃ dassetuṃ –</paragraph>
    <hangnum nr="402"/>
    <gatha type="1"> ‘‘Nagaramhi kusumanāme, pāṭaliputtamhi pathaviyā maṇḍe;</gatha>
    <gatha type="last">Sakyakulakulīnāyo, dve bhikkhuniyo hi guṇavatiyo.</gatha>
    <hangnum nr="403"/>
    <gatha type="1"> ‘‘Isidāsī  tattha ekā, dutiyā bodhīti sīlasampannā ca;</gatha>
    <gatha type="last">Jhānajjhāyanaratāyo, bahussutāyo dhutakilesāyo.</gatha>
    <hangnum nr="404"/>
    <gatha type="1"> ‘‘Tā piṇḍāya caritvā, bhattatthaṃ kariya dhotapattāyo;</gatha>
    <gatha type="last">Rahitamhi sukhanisinnā, imā girā abbhudīresu’’nti. –</gatha>
    <paragraph type="unindented">Imā tisso gāthā saṅgītikārehi ṭhapitā.</paragraph>
    <hangnum nr="405"/>
    <gatha type="1"> ‘‘Pāsādikāsi ayye, isidāsi vayopi te aparihīno;</gatha>
    <gatha type="last">Kiṃ disvāna byālikaṃ, athāsi nekkhammamanuyuttā.</gatha>
    <hangnum nr="406"/>
    <gatha type="1"> ‘‘Evamanuyuñjiyamānā sā, rahite dhammadesanākusalā;</gatha>
    <gatha type="last">Isidāsī vacanamabravi, suṇa bodhi yathāmhi pabbajitā.</gatha>
    <paragraph>Ito paraṃ vissajjanagāthā.</paragraph>
    <hangnum nr="407"/>
    <gatha type="1"> ‘‘Ujjeniyā  puravare, mayhaṃ pitā sīlasaṃvuto seṭṭhi;</gatha>
    <gatha type="last">Tassamhi ekadhītā, piyā manāpā ca dayitā ca.</gatha>
    <hangnum nr="408"/>
    <gatha type="1"> ‘‘Atha me sāketato varakā, āgacchumuttamakulīnā;</gatha>
    <gatha type="last">Seṭṭhī pahūtaratano, tassa mamaṃ suṇumadāsi tāto.</gatha>
    <hangnum nr="409"/>
    <gatha type="1"> ‘‘Sassuyā sasurassa ca, sāyaṃ pātaṃ paṇāmamupagamma;</gatha>
    <gatha type="last">Sirasā karomi pāde, vandāmi yathāmhi anusiṭṭhā.</gatha>
    <hangnum nr="410"/>
    <gatha type="1"> ‘‘Yā mayhaṃ sāmikassa, bhaginiyo bhātuno parijano vā;</gatha>
    <gatha type="last">Tamekavarakampi disvā, ubbiggā āsanaṃ demi.</gatha>
    <hangnum nr="411"/>
    <gatha type="1"> ‘‘Annena  ca pānena ca, khajjena ca yañca tattha sannihitaṃ;</gatha>
    <gatha type="last">Chādemi upanayāmi ca, demi ca yaṃ yassa patirūpaṃ.</gatha>
    <hangnum nr="412"/>
    <gatha type="1"> ‘‘Kālena upaṭṭhahitvā, gharaṃ samupagamāmi ummāre;</gatha>
    <gatha type="last">Dhovantī hatthpāde, pañjalikā sāmikamupemi.</gatha>
    <hangnum nr="413"/>
    <gatha type="1"> ‘‘Kocchaṃ pasādaṃ añjaniñca, ādāsakañca gaṇhitvā;</gatha>
    <gatha type="last">Parikammakārikā viya, sayameva patiṃ vibhūsemi.</gatha>
    <hangnum nr="414"/>
    <gatha type="1"> ‘‘Sayameva odanaṃ sādhayāmi, sayameva bhājanaṃ dhovantī;</gatha>
    <gatha type="last">Mātāva ekaputtakaṃ, tathā bhattāraṃ paricarāmi.</gatha>
    <hangnum nr="415"/>
    <gatha type="1"> ‘‘Evaṃ  maṃ bhattikataṃ, anurattaṃ kārikaṃ nihatamānaṃ;</gatha>
    <gatha type="last">Uṭṭhāyikaṃ analasaṃ, sīlavatiṃ dussate bhattā.</gatha>
    <hangnum nr="416"/>
    <gatha type="1"> ‘‘So mātarañca pitarañca, bhaṇati āpucchahaṃ gamissāmi;</gatha>
    <gatha type="last">Isidāsiyā na saha vacchaṃ, ekāgārehaṃ saha vatthuṃ.</gatha>
    <hangnum nr="417"/>
    <gatha type="1"> ‘‘Mā evaṃ putta avaca, isidāsī paṇḍitā paribyattā;</gatha>
    <gatha type="last">Uṭṭhāyikā analasā, kiṃ tuyhaṃ na rocate putta.</gatha>
    <hangnum nr="418"/>
    <gatha type="1"> ‘‘Na ca me hiṃsati kiñci, na cahaṃ isidāsiyā saha vacchaṃ;</gatha>
    <gatha type="last">Dessāva me alaṃ me, apucchāhaṃ gamissāmi.</gatha>
    <hangnum nr="419"/>
    <gatha type="1"> ‘‘Tassa vacanaṃ suṇitvā, sassu sasuro ca maṃ apucchiṃsu;</gatha>
    <gatha type="last">Kissa  tayā aparaddhaṃ, bhaṇa vissaṭṭhā yathābhūtaṃ.</gatha>
    <hangnum nr="420"/>
    <gatha type="1"> ‘‘Napihaṃ aparajjhaṃ kiñci, napi hiṃsemi na bhaṇāmi dubbacanaṃ;</gatha>
    <gatha type="last">Kiṃ sakkā kātuyye, yaṃ maṃ viddessate bhattā.</gatha>
    <hangnum nr="421"/>
    <gatha type="1"> ‘‘Te  maṃ pitugharaṃ paṭinayiṃsu, vimanā dukhena adhibhūtā;</gatha>
    <gatha type="last">Puttamanurakkhamānā, jitāmhase rūpiniṃ lakkhiṃ.</gatha>
    <hangnum nr="422"/>
    <gatha type="1"> ‘‘Atha maṃ adāsi tāto, aḍḍhassa gharamhi dutiyakulikassa;</gatha>
    <gatha type="last">Tato upaḍḍhasuṅkena, yena maṃ vindatha seṭṭhi.</gatha>
    <hangnum nr="423"/>
    <gatha type="1"> ‘‘Tassapi gharamhi māsaṃ, avasiṃ atha sopi maṃ paṭiccharayi;</gatha>
    <gatha type="last">Dāsīva upaṭṭhahantiṃ, adūsikaṃ sīlasampannaṃ.</gatha>
    <hangnum nr="424"/>
    <gatha type="1"> ‘‘Bhikkhāya ca vicarantaṃ, damakaṃ dantaṃ me pitā bhaṇati;</gatha>
    <gatha type="last">Hohisi me jāmātā, nikkhipa poṭṭhiñca ghaṭikañca.</gatha>
    <hangnum nr="425"/>
    <gatha type="1"> ‘‘Sopi vasitvā pakkhaṃ, atha tātaṃ bhaṇati ‘dehi me poṭṭhiṃ;</gatha>
    <gatha type="last">Ghaṭikañca mallakañca, punapi bhikkhaṃ carissāmi’.</gatha>
    <hangnum nr="426"/>
    <gatha type="1"> ‘‘Atha naṃ bhaṇatī tāto, ammā sabbo ca me ñātigaṇavaggo;</gatha>
    <gatha type="last">Kiṃ te na kīrati idha, bhaṇa khippaṃ taṃ te karihiti.</gatha>
    <hangnum nr="427"/>
    <gatha type="1"> ‘‘Evaṃ bhaṇito bhaṇati, yadi me attā sakkoti alaṃ mayhaṃ;</gatha>
    <gatha type="last">Isidāsiyā na saha vacchaṃ, ekagharehaṃ saha vatthuṃ.</gatha>
    <hangnum nr="428"/>
    <gatha type="1"> ‘‘Vissajjito  gato so, ahampi ekākinī vicintemi;</gatha>
    <gatha type="last">Āpucchitūna gacchaṃ, marituye vā pabbajissaṃ vā.</gatha>
    <hangnum nr="429"/>
    <gatha type="1"> ‘‘Atha  ayyā jinadattā, āgacchī gocarāya caramānā;</gatha>
    <gatha type="last">Tāta kulaṃ vinayadharī, bahussutā sīlasampannā.</gatha>
    <hangnum nr="430"/>
    <gatha type="1"> ‘‘Taṃ disvāna amhākaṃ, uṭṭhāyāsanaṃ tassā paññāpayiṃ;</gatha>
    <gatha type="last">Nisinnāya ca pāde, vanditvā bhojanamadāsiṃ.</gatha>
    <hangnum nr="431"/>
    <gatha type="1"> ‘‘Annena  ca pānena ca, khajjena ca yañca tattha sannihitaṃ;</gatha>
    <gatha type="last">Santappayitvā avacaṃ, ayye icchāmi pabbajituṃ.</gatha>
    <hangnum nr="432"/>
    <gatha type="1"> ‘‘Atha maṃ bhaṇatī tāto, idheva puttaka carāhi tvaṃ dhammaṃ;</gatha>
    <gatha type="last">Annena ca pānena ca, tappaya samaṇe dvijātī ca.</gatha>
    <hangnum nr="433"/>
    <gatha type="1"> ‘‘Athahaṃ bhaṇāmi tātaṃ, rodantī añjaliṃ paṇāmetvā;</gatha>
    <gatha type="last">Pāpañhi mayā pakataṃ, kammaṃ taṃ nijjaressāmi.</gatha>
    <hangnum nr="434"/>
    <gatha type="1"> ‘‘Atha maṃ bhaṇatī tāto, pāpuṇa bodhiñca aggadhammañca;</gatha>
    <gatha type="last">Nibbānañca labhassu, yaṃ sacchikarī dvipadaseṭṭho.</gatha>
    <hangnum nr="435"/>
    <gatha type="1"> ‘‘Mātāpitū abhivāda, yitvā sabbañca ñātigaṇavaggaṃ;</gatha>
    <gatha type="last">Sattāhaṃ pabbajitā, tisso vijjā aphassayiṃ.</gatha>
    <hangnum nr="436"/>
    <gatha type="1"> ‘‘Jānāmi attano satta, jātiyo yassayaṃ phalavipāko;</gatha>
    <gatha type="last">Taṃ tava ācikkhissaṃ, taṃ ekamanā nisāmehi.</gatha>
    <hangnum nr="437"/>
    <gatha type="1"> ‘‘Nagaramhi erakacche, suvaṇṇakāro ahaṃ pahūtadhano;</gatha>
    <gatha type="last">Yobbanamadena matto, so paradāraṃ asevihaṃ.</gatha>
    <hangnum nr="438"/>
    <gatha type="1"> ‘‘Sohaṃ tato cavitvā, nirayamhi apaccisaṃ ciraṃ;</gatha>
    <gatha type="last">Pakko tato ca uṭṭhahitvā, makkaṭiyā kucchimokkamiṃ.</gatha>
    <hangnum nr="439"/>
    <gatha type="1"> ‘‘Sattāhajātakaṃ maṃ, mahākapi yūthapo nillacchesi;</gatha>
    <gatha type="last">Tassetaṃ kammaphalaṃ, yathāpi gantvāna paradāraṃ.</gatha>
    <hangnum nr="440"/>
    <gatha type="1"> ‘‘Sohaṃ tato cavitvā, kālaṃ karitvā sindhavāraññe;</gatha>
    <gatha type="last">Kāṇāya  ca khañjāya ca, eḷakiyā kucchimokkamiṃ.</gatha>
    <hangnum nr="441"/>
    <gatha type="1"> ‘‘Dvādasa  vassāni ahaṃ, nillacchito dārake parivahitvā;</gatha>
    <gatha type="last">Kimināvaṭṭo akallo, yathāpi gantvāna paradāraṃ.</gatha>
    <hangnum nr="442"/>
    <gatha type="1"> ‘‘Sohaṃ tato cavitvā, govāṇijakassa gāviyā jāto;</gatha>
    <gatha type="last">Vaccho lākhātambo, nillacchito dvādase māse.</gatha>
    <hangnum nr="443"/>
    <gatha type="1"> ‘‘Voḍhūna naṅgalamahaṃ, sakaṭañca dhārayāmi;</gatha>
    <gatha type="last">Andhovaṭṭo akallo, yathāpi gantvāna paradāraṃ.</gatha>
    <hangnum nr="444"/>
    <gatha type="1"> ‘‘Sohaṃ tato cavitvā, vīthiyā dāsiyā ghare jāto;</gatha>
    <gatha type="last">Neva mahilā na puriso, yathāpi gantvāna paradāraṃ.</gatha>
    <hangnum nr="445"/>
    <gatha type="1"> ‘‘Tiṃsativassamhi mato, sākaṭikakulamhi dārikā jātā;</gatha>
    <gatha type="last">Kapaṇamhi appabhoge, dhanikapurisapātabahulamhi.</gatha>
    <hangnum nr="446"/>
    <gatha type="1"> ‘‘Taṃ maṃ tato satthavāho, ussannāya vipulāya vaḍḍhiyā;</gatha>
    <gatha type="last">Okaḍḍhati vilapantiṃ, acchinditvā kulagharasmā.</gatha>
    <hangnum nr="447"/>
    <gatha type="1"> ‘‘Atha soḷasame vasse, disvā maṃ pattayobbanaṃ kaññaṃ;</gatha>
    <gatha type="last">Orundhatassa putto, giridāso nāma nāmena.</gatha>
    <hangnum nr="448"/>
    <gatha type="1"> ‘‘Tassapi aññā bhariyā, sīlavatī guṇavatī yasavatī ca;</gatha>
    <gatha type="last">Anurattā bhattāraṃ, tassāhaṃ viddesanamakāsiṃ.</gatha>
    <hangnum nr="449"/>
    <gatha type="1"> ‘‘Tassetaṃ kammaphalaṃ, yaṃ maṃ apakīritūna gacchanti;</gatha>
    <gatha type="last">Dāsīva upaṭṭhahantiṃ, tassapi anto kato mayā’’ti.</gatha>
    <paragraph>Tattha nagaramhi kusumanāmeti ‘‘kusumapura’’nti evaṃ kusumasaddena gahitanāmake nagare, idāni taṃ nagaraṃ pāṭaliputtamhīti sarūpato dasseti. Pathaviyā maṇḍeti sakalāya pathaviyā maṇḍabhūte. Sakyakulakulīnāyoti sakyakule kuladhītaro, sakyaputtassa bhagavato sāsane pabbajitatāya evaṃ vuttaṃ.</paragraph>
    <paragraph>Tatthāti  tāsu dvīsu bhikkhunīsu. Bodhīti evaṃnāmikā therī. Jhānajjhāyanaratāyoti lokiyalokuttarassa jhānassa jhāyane abhiratā. Bahussutāyoti pariyattibāhusaccena  bahussutā. Dhutakilesāyoti aggamaggena sabbaso samugghātitakilesā. Bhattatthaṃ kariyāti  bhattakiccaṃ niṭṭhāpetvā. Rahitamhīti janarahitamhi vivittaṭṭhāne. Sukhanisinnāti pabbajjāsukhena vivekasukhena ca sukhanisinnā. Imā girāti idāni vuccamānā sukhā lāpanā. Abbhudīresunti pucchāvissajjanavasena kathayiṃsu.</paragraph>
    <paragraph>‘‘Pāsādikāsī’’ti gāthā bodhittheriyā pucchāvasena vuttā. ‘‘Evamanuyuñjiyamānā’’ti gāthā saṅgītikāreheva vuttā. ‘‘Ujjeniyā’’tiādikā hi sabbāpi isidāsiyāva vuttā. Tattha pāsādikāsīti rūpasampattiyā passantānaṃ pasādāvahā asi. Vayopi te aparihīnoti tuyhaṃ vayopi na parihīno, paṭhamavaye ṭhitāsīti attho. Kiṃ disvāna byālikanti kīdisaṃ byālikaṃ dosaṃ gharāvāse ādīnavaṃ disvā. Athāsi nekkhammamanuyuttāti athāti nipātamattaṃ, nekkhammaṃ pabbajjaṃ anuyuttā asi.</paragraph>
    <paragraph>Anuyuñjiyamānāti pucchiyamānā, sā isidāsīti yojanā. Rahiteti suññaṭṭhāne. Suṇa bodhi yathāmhi pabbajitāti bodhittheri ahaṃ yathā pabbajitā amhi, taṃ taṃ purāṇaṃ suṇa suṇāhi.</paragraph>
    <paragraph>Ujjeniyā puravareti ujjenīnāmake avantiraṭṭhe uttamanagare. Piyāti ekadhītubhāvena piyāyitabbā. Manāpāti sīlācāraguṇena manavaḍḍhanakā. Dayitāti anukampitabbā.</paragraph>
    <paragraph>Athāti pacchā mama vayappattakāle. Me sāketato varakāti sāketanagarato mama varakā maṃ vārentā āgacchuṃ. Uttamakulīnāti tasmiṃ nagare aggakulikā, yena te pesitā, so seṭṭhi pahūtaratano. Tassa mamaṃ suṇhamadāsi tātoti tassa sāketaseṭṭhino suṇisaṃ puttassa bhariyaṃ katvā mayhaṃ pitā maṃ adāsi.</paragraph>
    <paragraph>Sāyaṃ pātanti sāyanhe pubbaṇhe ca. Paṇāmamupagamma sirasā karomīti sassuyā sasurassa ca  santikaṃ upagantvā sirasā paṇāmaṃ karomi, tesaṃ pāde vandāmi. Yathāmhi anusiṭṭhāti tehi yathā anusiṭṭhā amhi, tathā karomi, tesaṃ anusiṭṭhiṃ na atikkamāmi.</paragraph>
    <paragraph>Tamekavarakampīti  ekavallabhampi. Ubbiggāti tasantā. Āsanaṃ demīti yassa puggalassa yaṃ anucchavikaṃ, taṃ tassa demi.</paragraph>
    <paragraph>Tatthāti  parivesanaṭṭhāne. Sannihitanti sajjitaṃ hutvā vijjamānaṃ. Chādemīti upacchādemi, upacchādetvā upanayāmi ca, upanetvā demi, dentīpi yaṃ yassa patirūpaṃ, tadeva demīti attho.</paragraph>
    <paragraph>Ummāreti dvāre. Dhovantī hatthapādeti hatthapāde dhovinī āsiṃ, dhovitvā gharaṃ samupagamāmīti yojanā.</paragraph>
    <paragraph>Kocchanti massūnaṃ kesānañca ullikhanakocchaṃ. Pasādanti gandhacuṇṇādimukhavilepanaṃ. ‘‘Pasādhana’’ntipi pāṭho, pasādhanabhaṇḍaṃ. Añjaninti añjananāḷiṃ. Parikammakārikā viyāti aggakulikā vibhavasampannāpi patiparicārikā ceṭikā viya.</paragraph>
    <paragraph>Sādhayāmīti pacāmi. Bhājananti lohabhājanañca. Dhovantī paricarāmīti yojanā.</paragraph>
    <paragraph>Bhattikatanti katasāmibhatikaṃ. Anurattanti anurattavantiṃ. Kārikanti tassa tasseva iti kattabbassa kārikaṃ. Nihatamānanti apanītamānaṃ. Uṭṭhāyikanti uṭṭhānavīriyasampannaṃ. Analasanti tato eva akusītaṃ. Sīlavatinti sīlācārasampannaṃ. Dussateti dussati, kujjhitvā bhaṇati.</paragraph>
    <paragraph>Bhaṇati āpucchahaṃ gamissāmīti ‘‘ahaṃ tumhe āpucchitvā yattha katthaci gamissāmī’’ti so mama sāmiko attano mātarañca pitarañca bhaṇati. Kiṃ bhaṇatīti ce āha – ‘‘isidāsiyā na saha vacchaṃ, ekāgārehaṃ saha vatthu’’nti. Tattha vacchanti vasissaṃ.</paragraph>
    <paragraph>Dessāti appiyā. Alaṃ meti payojanaṃ me tāya itthīti attho . Apucchāhaṃ gamissāmīti yadi me tumhe tāya saddhiṃ saṃvāsaṃ icchatha, ahaṃ tumhe apucchitvā videsaṃ pakkamissāmi.</paragraph>
    <paragraph>Tassāti  mama bhattuno. Kissāti kiṃ assa tava sāmikassa. Tayā aparaddhaṃ byālikaṃ kataṃ.</paragraph>
    <paragraph>Napihaṃ aparajjhanti napi ahaṃ tassa kiñci aparajjhiṃ. Ayameva vā pāṭho. Napi hiṃsemīti napi bādhemi. Dubbacananti duruttavacanaṃ. Kiṃ sakkā kātuyyeti kiṃ mayā kātuṃ ayye sakkā. Yaṃ maṃ viddessate bhattāti yasmā akāraṇeneva bhattā mayhaṃ viddessate viddessaṃ cittappakopaṃ karoti.</paragraph>
    <paragraph>Vimanāti  domanassikā. Puttamanurakkhamānāti attano puttaṃ mayhaṃ sāmikaṃ cittamanurakkhaṇena anurakkhantā. Jitāmhase rūpiniṃ lakkhinti jitā amhase jitā vatāmha rūpavatiṃ siriṃ, manussavesena carantiyā siridevatāya parihīnā vatāti attho.</paragraph>
    <paragraph>Aḍḍhassa gharamhi dutiyakulikassāti paṭhamasāmikaṃ upādāya dutiyassa aḍḍhassa kulaputtassa gharamhi maṃ adāsi, dento ca tato paṭhamasuṅkato upaḍḍhasuṅkena adāsi. Yena maṃ vindatha seṭṭhīti yena suṅkena maṃ paṭhamaṃ seṭṭhi vindatha paṭilabhi, tato upaḍḍhasuṅkenāti yojanā.</paragraph>
    <paragraph>Sopīti dutiyasāmikopi. Maṃ paṭiccharayīti maṃ nīhari, so maṃ gehato nikkaḍḍhi. Upaṭṭhahantinti dāsī viya upaṭṭhahantiṃ upaṭṭhānaṃ karontiṃ. Adūsikanti adubbhanakaṃ.</paragraph>
    <paragraph>Damakanti kāruññādhiṭṭhānatāya paresaṃ cittassa damakaṃ. Yathā pare kiñci dassanti, evaṃ attano kāyaṃ vācañca dantaṃ vūpasantaṃ katvā paradattabhikkhāya vicaraṇakaṃ. Jāmātāti duhitupati. Nikkhipa poṭṭhiñca ghaṭikañcāti tayā paridahitaṃ pilotikākhaṇḍañca bhikkhākapālañca chaḍḍehi.</paragraph>
    <paragraph>Sopi vasitvā pakkhanti sopi bhikkhako puriso mayā saddhiṃ addhamāsamattaṃ vasitvā pakkāmi.</paragraph>
    <paragraph>Atha naṃ bhaṇatī tātoti taṃ bhikkhakaṃ mama pitā mātā sabbo ca me ñātigaṇo vaggavaggo  hutvā bhaṇati. Kathaṃ? Kiṃ te na kīrati idha tuyhaṃ kiṃ nāma na kirati na sādhiyati, bhaṇa khippaṃ. Taṃ te karihitīti taṃ tuyhaṃ karissati.</paragraph>
    <paragraph>Yadi me attā sakkotīti yadi mayhaṃ attā attādhīno bhujisso ca hoti, alaṃ mayhaṃ isidāsiyā tāya payojanaṃ natthi, tasmā na saha vacchaṃ na saha vasissaṃ, ekaghare ahaṃ tāya saha vatthunti yojanā.</paragraph>
    <paragraph>Vissajjito gato soti so bhikkhako pitarā vissajjito yathāruci gato. Ekākinīti ekikāva. Āpucchitūna gacchanti  mayhaṃ pitaraṃ vissajjetvā gacchāmi. Marituyeti marituṃ. Vāti vikappatthe nipāto.</paragraph>
    <paragraph>Gocarāyāti bhikkhāya, tāta-kulaṃ āgacchīti yojanā.</paragraph>
    <paragraph>Tanti taṃ jinadattattheriṃ. Uṭṭhāyāsanaṃ tassā paññāpayinti uṭṭhahitvā āsanaṃ tassā theriyā paññāpesiṃ.</paragraph>
    <paragraph>Idhevāti imasmiṃ eva gehe ṭhitā. Puttakāti sāmaññavohārena dhītaraṃ anukampento ālapati. Carāhi tvaṃ dhammanti tvaṃ pabbajitvā caritabbaṃ brahmacariyādidhammaṃ cara. Dvijātīti brāhmaṇajātī.</paragraph>
    <paragraph>Nijjaressāmīti jīrāpessāmi vināsessāmi.</paragraph>
    <paragraph>Bodhinti saccābhisambodhiṃ, maggañāṇanti attho. Aggadhammanti phaladhammaṃ, arahattaṃ. Yaṃ sacchikarīdvipadaseṭṭhoti yaṃ maggaphalanibbānasaññitaṃ lokuttaradhammaṃ dvipadānaṃ seṭṭho sammāsambuddho sacchi akāsi, taṃ labhassūti yojanā.</paragraph>
    <paragraph>Sattāhaṃ pabbajitāti pabbajitā hutvā sattāhena. Aphassayinti phusiṃ sacchākāsiṃ.</paragraph>
    <paragraph>Yassayaṃ phalavipākoti yassa pāpakammassa, ayaṃ sāmikassa amanāpabhāvasaṅkhāto nissandaphalabhūto  vipāko. Taṃ tava ācikkhissanti taṃ kammaṃ tava kathessāmi. Tanti ācikkhiyamānaṃ tameva kammaṃ, taṃ vā mama vacanaṃ. Ekamanāti ekaggamanā. Ayameva vā pāṭho.</paragraph>
    <paragraph>Nagaramhi erakaccheti evaṃnāmake nagare. So paradāraṃ asevihanti so ahaṃ parassa dāraṃ aseviṃ.</paragraph>
    <paragraph>Ciraṃ pakkoti bahūni vassasatasahassāni nirayagginā daḍḍho. Tato ca uṭṭhahitvāti tato nirayato vuṭṭhito cuto. Makkaṭiyā kucchimokkaminti vānariyā kucchimhi paṭisandhiṃ gaṇhiṃ.</paragraph>
    <paragraph>Yūthapoti yūthapati. Nillacchesīti purisabhāvassa lakkhaṇabhūtāni bījakāni nillacchesi nīhari. Tassetaṃ kammaphalanti tassa mayhaṃ etaṃ atīte katassa kammassa phalaṃ. Yathāpi gantvāna paradāranti yathā taṃ paradāraṃ atikkamitvā.</paragraph>
    <paragraph>Tatoti  makkaṭayonito. Sindhavāraññeti sindhavaraṭṭhe araññaṭṭhāne. Eḷakiyāti ajiyā.</paragraph>
    <paragraph>Dārake parivahitvāti piṭṭhiṃ āruyha kumārake vahitvā. Kimināvaṭṭoti abhijātaṭṭhāne kimiparigatova hutvā aṭṭo aṭṭito. Akalloti gilāno, ahosīti vacanaseso.</paragraph>
    <paragraph>Govāṇijakassāti gāviyo vikkiṇitvā jīvakassa. Lākhātamboti lākhārasarattehi viya tambehi lomehi samannāgato.</paragraph>
    <paragraph>Voḍhūnāti vahitvā. Naṅgalanti sīraṃ, sakaṭañca dhārayāmīti attho . Andhovaṭṭoti kāṇova hutvā aṭṭo pīḷito.</paragraph>
    <paragraph>Vīthiyāti nagaravīthiyaṃ. Dāsiyā ghare jātoti gharadāsiyā kucchimhi jāto. ‘‘Vaṇṇadāsiyā’’tipi vadanti. Neva mahilā na purisoti itthīpi purisopi na homi, jātinapuṃsakoti attho.</paragraph>
    <paragraph>Tiṃsativassamhimatoti napuṃsako hutvā tiṃsavassakāle mato. Sākaṭikakulamhīti sūtakakule. Dhanikapurisapātabahulamhīti iṇāyikānaṃ purisānaṃ adhipatanabahule bahūhi iṇāyikehi abhibhavitabbe.</paragraph>
    <paragraph>Ussannāyāti upacitāya. Vipulāyāti mahatiyā. Vaḍḍhiyāti iṇavaḍḍhiyā. Okaḍḍhatīti avakaḍḍhati. Kulagharasmāti mama jātakulagehato.</paragraph>
    <paragraph>Orundhatassa puttoti assa satthavāhassa putto, mayi paṭibaddhacitto nāmena giridāso nāma avarundhati attano pariggahabhāvena gehe karoti.</paragraph>
    <paragraph>Anurattā bhattāranti bhattāraṃ anuvattikā. Tassāhaṃ viddesanamakāsinti tassa bhattuno taṃ bhariyaṃ sapattiṃ viddesanakammaṃ akāsiṃ. Yathā taṃ so kujjhati, evaṃ paṭipajjiṃ.</paragraph>
    <paragraph>Yaṃmaṃ apakīritūna gacchantīti yaṃ dāsī viya sakkaccaṃ upaṭṭhahantiṃ maṃ tattha tattha patino apakiritvā chaḍḍetvā anapekkhā apagacchanti. Etaṃ tassā mayhaṃ tadā katassa paradārikakammassa sapattiṃ viddesanakammassa ca nissandaphalaṃ. Tassapi anto kato mayāti tassapi tathā anunayapāpakakammassa dāruṇassa pariyanto idāni mayā aggamaggaṃ adhigacchantiyā kato, ito paraṃ kiñci dukkhaṃ natthīti. Yaṃ panettha antarantarā na vibhattaṃ, taṃ vuttanayattā uttānatthameva.</paragraph>
    <centered>Isidāsītherīgāthāvaṇṇanā niṭṭhitā.</centered>
    <centered>Cattālīsanipātavaṇṇanā niṭṭhitā.</centered>
  </text>
</tree>
