<?xml version='1.0' encoding='UTF-8'?>
<tree text="3. Tikanip&#x101;to" target="text">
  <text>
    <subhead>1. Aparāsāmātherīgāthāvaṇṇanā</subhead>
    <paragraph>Tikanipāte paṇṇavīsativassānītiādikā aparāya sāmāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle candabhāgāya nadiyā tīre kinnarayoniyaṃ nibbatti. Sā tattha kinnarehi saddhiṃ kīḷāpasutā vicarati. Athekadivasaṃ satthā tassā kusalabījaropanatthaṃ tattha gantvā nadītīre caṅkami. Sā bhagavantaṃ disvā haṭṭhatuṭṭhā saḷalapupphāni ādāya satthu santikaṃ gantvā vanditvā tehi pupphehi bhagavantaṃ pūjesi. Sā tena puññakammena devamanussesu saṃsarantī imasmiṃ buddhuppāde kosambiyaṃ kulaghare nibbattitvā vayappattā sāmāvatiyā sahāyikā hutvā tassā matakāle saṃvegajātā pabbajitvā pañcavīsati vassāni cittasamādhānaṃ alabhitvā mahallikākāle sugatovādaṃ labhitvā vipassanaṃ vaḍḍhetvā saha paṭisambhidāhi arahattaṃ pāpuṇi. Tena vuttaṃ apadāne (apa. therī 2.2.22-29) –</paragraph>
    <gatha type="1">‘‘Candabhāgānadītīre, ahosiṃ kinnarī tadā;</gatha>
    <gatha type="last">Addasāhaṃ devadevaṃ, caṅkamantaṃ narāsabhaṃ.</gatha>
    <gatha type="1">‘‘Ocinitvāna saḷalaṃ, buddhaseṭṭhassadāsahaṃ;</gatha>
    <gatha type="last">Upasiṅghi mahāvīro, saḷalaṃ devagandhikaṃ.</gatha>
    <gatha type="1">‘‘Paṭiggahetvā sambuddho, vipassī lokanāyako;</gatha>
    <gatha type="last">Upasiṅghi mahāvīro, pekkhamānāya me tadā.</gatha>
    <gatha type="1">‘‘Añjaliṃ paggahetvāna, vanditvā dvipaduttamaṃ;</gatha>
    <gatha type="last">Sakaṃ  cittaṃ pasādetvā, tato pabbatamāruhiṃ.</gatha>
    <gatha type="1">‘‘Ekanavutito  kappe, yaṃ pupphamadadiṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ  pana patvā attano paṭipattiṃ paccavekkhitvā udānavasena –</paragraph>
    <hangnum nr="39"/>
    <gatha type="1"> ‘‘Paṇṇavīsati vassāni, yato pabbajitāya me;</gatha>
    <gatha type="last">Nābhijānāmi cittassa, samaṃ laddhaṃ kudācanaṃ.</gatha>
    <hangnum nr="40"/>
    <gatha type="1"> ‘‘Aladdhā cetaso santiṃ, citte avasavattinī;</gatha>
    <gatha type="last">Tato saṃvegamāpādiṃ, saritvā jinasāsanaṃ.</gatha>
    <hangnum nr="41"/>
    <gatha type="1"> ‘‘Bahūhi dukkhadhammehi, appamādaratāya me;</gatha>
    <gatha type="2">Taṇhakkhayo anuppatto, kataṃ buddhassa sāsanaṃ;</gatha>
    <gatha type="last">Ajja me sattamī ratti, yato taṇhā visositā’’ti. –</gatha>
    <paragraph type="unindented">Imā gāthā abhāsi.</paragraph>
    <paragraph>Tattha cittassa samanti cittassa vūpasamaṃ, cetosamathamaggaphalasamādhīti attho.</paragraph>
    <paragraph>Tatoti tasmā cittavasaṃ vattetuṃ asamatthabhāvato. Saṃvegamāpādinti satthari dharantepi pabbajitakiccaṃ matthakaṃ pāpetuṃ asakkontī pacchā kathaṃ pāpayissāmīti saṃvegaṃ ñāṇutrāsaṃ āpajjiṃ. Saritvā jinasāsananti kāṇakacchapopamādisatthuovādaṃ (saṃ. ni. 5.1117; ma. ni. 3.252) anussaritvā. Sesaṃ vuttanayameva.</paragraph>
    <centered>Aparāsāmātherīgāthāvaṇṇanā niṭṭhitā.</centered>
    <subhead>2. Uttamātherīgāthāvaṇṇanā</subhead>
    <paragraph>Catukkhattuṃ pañcakkhattuntiādikā uttamāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle bandhumatīnagare aññatarassa  kuṭumbikassa gehe gharadāsī hutvā nibbatti. Sā vayappattā attano ayyakānaṃ veyyāvaccaṃ karontī jīvati. Tena ca samayena bandhumarājā puṇṇamīdivase uposathiko  hutvā purebhattaṃ dānāni datvā pacchābhattaṃ gantvā dhammaṃ suṇāti. Atha mahājanā yathā rājā paṭipajjati, tatheva puṇṇamīdivase  uposathaṅgāni samādāya vattanti. Athassā dāsiyā etadahosi – ‘‘etarahi kho mahārājā mahājanā ca uposathaṅgāni samādāya vattanti, yaṃnūnāhaṃ uposathadivasesu uposathasīlaṃ samādāya vatteyya’’nti. Sā tathā karontī suparisuddhaṃ uposathasīlaṃ rakkhitvā tāvatiṃsesu nibbattā aparāparaṃ sugatīsuyeva saṃsarantī imasmiṃ buddhuppāde sāvatthiyaṃ seṭṭhikule nibbattitvā viññutaṃ patvā paṭācārāya theriyā santike dhammaṃ sutvā pabbajitvā vipassanaṃ paṭṭhapetvā taṃ matthakaṃ pāpetuṃ nāsakkhi. Paṭācārā therī tassā cittācāraṃ ñatvā ovādamadāsi. Sā tassā ovāde ṭhatvā saha paṭisambhidāhi arahattaṃ pāpuṇi. Tena vuttaṃ apadāne (apa. therī 2.2.1-21) –</paragraph>
    <gatha type="1">‘‘Nagare bandhumatiyā, bandhumā nāma khattiyo;</gatha>
    <gatha type="last">Divase puṇṇamāya so, upavasi uposathaṃ.</gatha>
    <gatha type="1">‘‘Ahaṃ tena samayena, kumbhadāsī ahaṃ tahiṃ;</gatha>
    <gatha type="last">Disvā sarājakaṃ senaṃ, evāhaṃ cintayiṃ tadā.</gatha>
    <gatha type="1">‘‘Rājāpi rajjaṃ chaḍḍetvā, upavasi uposathaṃ;</gatha>
    <gatha type="last">Saphalaṃ nūna taṃ kammaṃ, janakāyo pamodito.</gatha>
    <gatha type="1">‘‘Yoniso paccavekkhitvā, duggaccañca daliddataṃ;</gatha>
    <gatha type="last">Mānasaṃ sampahaṃsitvā, upavasiṃ uposathaṃ.</gatha>
    <gatha type="1">‘‘Ahaṃ uposathaṃ katvā, sammāsambuddhasāsane;</gatha>
    <gatha type="last">Tena kammena sukatena, tāvatiṃsamagacchahaṃ.</gatha>
    <gatha type="1">‘‘Tattha me sukataṃ byamhaṃ, ubbhayojanamuggataṃ;</gatha>
    <gatha type="last">Kūṭāgāravarūpetaṃ, mahāsanasubhūsitaṃ.</gatha>
    <gatha type="1">‘‘Accharā  satasahassā, upatiṭṭhanti maṃ sadā;</gatha>
    <gatha type="last">Aññe deve atikkamma, atirocāmi sabbadā.</gatha>
    <gatha type="1">‘‘Catusaṭṭhidevarājūnaṃ, mahesittamakārayiṃ;</gatha>
    <gatha type="last">Tesaṭṭhicakkavattīnaṃ, mahesittamakārayiṃ.</gatha>
    <gatha type="1">‘‘Suvaṇṇavaṇṇā hutvāna, bhavesu saṃsarāmahaṃ;</gatha>
    <gatha type="last">Sabbattha pavarā homi, uposathassidaṃ phalaṃ.</gatha>
    <gatha type="1">‘‘Hatthiyānaṃ  assayānaṃ, rathayānañca sīvikaṃ;</gatha>
    <gatha type="last">Labhāmi sabbamevetaṃ, uposathassidaṃ phalaṃ.</gatha>
    <gatha type="1">‘‘Soṇṇamayaṃ rūpimayaṃ, athopi phalikāmayaṃ;</gatha>
    <gatha type="last">Lohitaṅgamayañceva, sabbaṃ paṭilabhāmahaṃ.</gatha>
    <gatha type="1">‘‘Koseyyakambaliyāni, khomakappāsikāni ca;</gatha>
    <gatha type="last">Mahagghāni ca vatthāni, sabbaṃ paṭilabhāmahaṃ.</gatha>
    <gatha type="1">‘‘Annaṃ pānaṃ khādanīyaṃ, vatthasenāsanāni ca;</gatha>
    <gatha type="last">Sabbametaṃ paṭilabhe, uposathassidaṃ phalaṃ.</gatha>
    <gatha type="1">‘‘Varagandhañca mālañca, cuṇṇakañca vilepanaṃ;</gatha>
    <gatha type="last">Sabbametaṃ paṭilabhe, uposathassidaṃ phalaṃ.</gatha>
    <gatha type="1">‘‘Kūṭāgārañca pāsādaṃ, maṇḍapaṃ hammiyaṃ guhaṃ;</gatha>
    <gatha type="last">Sabbametaṃ paṭilabhe, uposathassidaṃ phalaṃ.</gatha>
    <gatha type="1">‘‘Jātiyā sattavassāhaṃ, pabbajiṃ anagāriyaṃ;</gatha>
    <gatha type="last">Aḍḍhamāse asampatte, arahattamapāpuṇiṃ.</gatha>
    <gatha type="1">‘‘Kilesā  jhāpitā mayhaṃ, bhavā sabbe samūhatā;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <gatha type="1">‘‘Ekanavutito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, uposathassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano paṭipattiṃ paccavekkhitvā udānavasena –</paragraph>
    <hangnum nr="42"/>
    <gatha type="1"> ‘‘Catukkhattuṃ pañcakkhattuṃ, vihārā upanikkhamiṃ;</gatha>
    <gatha type="last">Aladdhā cetaso santiṃ, citte avasavattinī.</gatha>
    <hangnum nr="43"/>
    <gatha type="1"> ‘‘Sā bhikkhuniṃ upāgacchiṃ, yā me saddhāyikā ahu;</gatha>
    <gatha type="last">Sā me dhammamadesesi, khandhāyatanadhātuyo.</gatha>
    <hangnum nr="44"/>
    <gatha type="1"> ‘‘Tassā  dhammaṃ suṇitvāna, yathā maṃ anusāsi sā;</gatha>
    <gatha type="2">Sattāhaṃ ekapallaṅkena, nisīdiṃ pītisukhasamappitā;</gatha>
    <gatha type="last">Aṭṭhamiyā pāde pasāresiṃ, tamokhandhaṃ padāliyā’’ti. –</gatha>
    <paragraph type="unindented">Imā gāthā abhāsi.</paragraph>
    <paragraph>Tattha sā bhikkhuniṃ upāgacchiṃ, yā me saddhāyikā ahūti yā mayā saddhātabbā saddheyyavacanā ahosi, taṃ bhikkhuniṃ sāhaṃ upagacchiṃ upasaṅkamiṃ, paṭācārātheriṃ saddhāya vadati. ‘‘Sā bhikkhunī upagacchi, yā me sādhayikā’’tipi pāṭho. Sā paṭācārā bhikkhunī anukampāya maṃ upagacchi, yā mayhaṃ sadatthassa sādhikāti attho. Sā me dhammamadesesi, khandhāyatanadhātuyoti sā paṭācārā therī ‘‘ime pañcakkhandhā, imāni dvādasāyatanāni, imā aṭṭhārasa dhātuyo’’ti khandhādike vibhajitvā dassentī mayhaṃ dhammaṃ desesi.</paragraph>
    <paragraph>Tassādhammaṃ suṇitvānāti tassā paṭisambhidāppattāya theriyā santike khandhādivibhāgapubbaṅgamaṃ ariyamaggaṃ pāpetvā desitasaṇhasukhumavipassanādhammaṃ sutvā. Yathā maṃ anusāsi sāti sā therī yathā maṃ anusāsi ovadi, tathā paṭipajjantī paṭipattiṃ matthakaṃ pāpetvāpi sattāhaṃ ekapallaṅkena nisīdiṃ. Kathaṃ? Pītisukhasamappitāti jhānamayena pītisukhena samaṅgībhūtā. Aṭṭhamiyā pāde pasāresiṃ, tamokhandhaṃ padāliyāti anavasesaṃ mohakkhandhaṃ aggamaggena padāletvā aṭṭhame divase pallaṅkaṃ bhindantī pāde pasāresiṃ. Idameva cassā aññābyākaraṇaṃ ahosi.</paragraph>
    <centered>Uttamātherīgāthāvaṇṇanā niṭṭhitā.</centered>
    <subhead>3. Aparā uttamātherīgāthāvaṇṇanā</subhead>
    <paragraph>Ye ime satta bojjhaṅgātiādikā aparāya uttamāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle bandhumatīnagare kuladāsī hutvā nibbatti. Sā ekadivasaṃ satthu sāvakaṃ ekaṃ khīṇāsavattheraṃ piṇḍāya carantaṃ disvā pasannamānasā tīṇi modakāni adāsi. Sā  tena puññakammena devamanussesu  saṃsarantī imasmiṃ buddhuppāde kosalajanapade aññatarasmiṃ brāhmaṇamahāsālakule nibbattitvā viññutaṃ pattā janapadacārikaṃ carantassa satthu santike dhammaṃ sutvā paṭiladdhasaddhā pabbajitvā nacirasseva saha paṭisambhidāhi arahattaṃ pāpuṇi. Tena vuttaṃ apadāne (apa. therī 2.2.30-36) –</paragraph>
    <gatha type="1">‘‘Nagare bandhumatiyā, kumbhadāsī ahosahaṃ;</gatha>
    <gatha type="last">Mama bhāgaṃ gahetvāna, gacchaṃ udakahārikā.</gatha>
    <gatha type="1">‘‘Panthamhi samaṇaṃ disvā, santacittaṃ samāhitaṃ;</gatha>
    <gatha type="last">Pasannacittā sumanā, modake tīṇidāsahaṃ.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Ekanavutikappāni, vinipātaṃ na gacchahaṃ.</gatha>
    <gatha type="1">‘‘Sampatti  taṃ karitvāna, sabbaṃ anubhaviṃ ahaṃ;</gatha>
    <gatha type="last">Modake tīṇi datvāna, pattāhaṃ acalaṃ padaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano paṭipattiṃ paccavekkhitvā udānavasena –</paragraph>
    <hangnum nr="45"/>
    <gatha type="1"> ‘‘Ye ime satta bojjhaṅgā, maggā nibbānapattiyā;</gatha>
    <gatha type="last">Bhāvitā te mayā sabbe, yathā buddhena desitā.</gatha>
    <hangnum nr="46"/>
    <gatha type="1"> ‘‘Suññatassānimittassa, lābhinīhaṃ yadicchakaṃ;</gatha>
    <gatha type="last">Orasā dhītā buddhassa, nibbānābhiratā sadā.</gatha>
    <hangnum nr="47"/>
    <gatha type="1"> ‘‘Sabbe kāmā samucchinnā, ye dibbā ye ca mānusā;</gatha>
    <gatha type="last">Vikkhīṇo jātisaṃsāro, natthi dāni punabbhavo’’ti. –</gatha>
    <paragraph type="unindented">Imā gāthā abhāsi.</paragraph>
    <paragraph>Tattha suññatassānimittassa, lābhinīhaṃ yadicchakanti suññatasamāpattiyā ca animittasamāpattiyā ca ahaṃ yadicchakaṃ lābhinī, tattha yaṃ yaṃ samāpajjituṃ icchāmi yattha yattha yadā yadā, taṃ taṃ tattha tattha tadā tadā samāpajjitvā  viharāmīti attho. Yadipi hi suññatāppaṇihitādināmakassa yassa kassacipi maggassa suññatādibhedaṃ tividhampi phalaṃ  sambhavati. Ayaṃ pana therī suññatānimittasamāpattiyova samāpajjati. Tena vuttaṃ – ‘‘suññatassānimittassa, lābhinīhaṃ yadicchaka’’nti. Yebhuyyavasena vā etaṃ vuttaṃ. Nidassanamattametanti apare.</paragraph>
    <paragraph>Ye dibbā ye ca mānusāti ye devalokapariyāpannā ye ca manussalokapariyāpannā vatthukāmā, te sabbepi tappaṭibaddhachandarāgappahānena mayā sammadeva ucchinnā, aparibhogārahā katā . Vuttañhi – ‘‘abhabbo, āvuso, khīṇāsavo bhikkhu kāme paribhuñjituṃ. Seyyathāpi pubbe agāriyabhūto’’ti. Sesaṃ vuttanayameva.</paragraph>
    <centered>Aparā uttamātherīgāthāvaṇṇanā niṭṭhitā.</centered>
    <subhead>4. Dantikātherīgāthāvaṇṇanā</subhead>
    <paragraph>Divāvihārā nikkhammātiādikā dantikāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī buddhasuññakāle candabhāgāya nadiyā tīre kinnarayoniyaṃ nibbatti. Sā ekadivasaṃ kinnarehi saddhiṃ kīḷantī vicaramānā addasa aññataraṃ paccekabuddhaṃ aññatarasmiṃ rukkhamūle divāvihāraṃ nisinnaṃ. Disvāna pasannamānasā upasaṅkamitvā sālapupphehi pūjaṃ katvā vanditvā pakkāmi. Sā tena puññakammena devamanussesu saṃsarantī imasmiṃ buddhuppāde sāvatthiyaṃ kosalarañño purohitabrāhmaṇassa gehe nibbattitvā viññutaṃ patvā jetavanapaṭiggahaṇe paṭiladdhasaddhā upāsikā hutvā pacchā mahāpajāpatigotamiyā santike pabbajitvā rājagahe vasamānā ekadivasaṃ pacchābhattaṃ gijjhakūṭaṃ abhiruhitvā divāvihāraṃ nisinnā hatthārohakassa abhiruhanatthāya pādaṃ pasārentaṃ hatthiṃ disvā tadeva ārammaṇaṃ katvā vipassanaṃ vaḍḍhetvā saha paṭisambhidāhi arahattaṃ pāpuṇi. Tena vuttaṃ apadāne (apa. therī 2.2.86-96) –</paragraph>
    <gatha type="1">‘‘Candabhāgānadītīre , ahosiṃ kinnarī tadā;</gatha>
    <gatha type="last">Addasaṃ virajaṃ buddhaṃ, sayambhuṃ aparājitaṃ.</gatha>
    <gatha type="1">‘‘Pasannacittā  sumanā, vedajātā katañjalī;</gatha>
    <gatha type="last">Sālamālaṃ gahetvāna, sayambhuṃ abhipūjayiṃ.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā kinnarīdehaṃ, tāvatiṃsamagacchahaṃ.</gatha>
    <gatha type="1">‘‘Chattiṃsadevarājūnaṃ, mahesittamakārayiṃ;</gatha>
    <gatha type="last">Manasā patthitaṃ mayhaṃ, nibbattati yathicchitaṃ.</gatha>
    <gatha type="1">‘‘Dasannaṃ  cakkavattīnaṃ, mahesittamakārayiṃ;</gatha>
    <gatha type="last">Ocitattāva hutvāna, saṃsarāmi bhavesvahaṃ.</gatha>
    <gatha type="1">‘‘Kusalaṃ vijjate mayhaṃ, pabbajiṃ anagāriyaṃ;</gatha>
    <gatha type="last">Pūjārahā ahaṃ ajja, sakyaputtassa sāsane.</gatha>
    <gatha type="1">‘‘Visuddhamanasā ajja, apetamanapāpikā;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <gatha type="1">‘‘Catunnavutito kappe, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, sālamālāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano paṭipattiṃ paccavekkhitvā pītisomanassajātā udānavasena –</paragraph>
    <hangnum nr="48"/>
    <gatha type="1"> ‘‘Divāvihārā nikkhamma, gijjhakūṭamhi pabbate;</gatha>
    <gatha type="last">Nāgaṃ ogāhamuttiṇṇaṃ, nadītīramhi addasaṃ.</gatha>
    <hangnum nr="49"/>
    <gatha type="1"> ‘‘Puriso aṅkusamādāya, ‘dehi pāda’nti yācati;</gatha>
    <gatha type="last">Nāgo pasārayī pādaṃ, puriso nāgamāruhi.</gatha>
    <hangnum nr="50"/>
    <gatha type="1"> ‘‘Disvā adantaṃ damitaṃ, manussānaṃ vasaṃ gataṃ;</gatha>
    <gatha type="last">Tato cittaṃ samādhesiṃ, khalu tāya vanaṃ gatā’’ti. – imā gāthā abhāsi;</gatha>
    <paragraph>Tattha nāgaṃ ogāhamuttiṇṇanti hatthināgaṃ nadiyaṃ ogāhaṃ katvā ogayha tato uttiṇṇaṃ. ‘‘Ogayha muttiṇṇa’’nti vā pāṭho. Ma-kāro padasandhikaro. Nadītīramhi addasanti candabhāgāya nadiyā tīre apassiṃ.</paragraph>
    <paragraph>Kiṃ karontanti cetaṃ dassetuṃ vuttaṃ ‘‘puriso’’tiādi. Tattha ‘dehi pāda’nti yācatīti ‘‘pādaṃ  dehi’’iti piṭṭhiārohanatthaṃ pādaṃ pasāretuṃ saññaṃ deti, yathāparicitañhi saññaṃ dento idha yācatīti vutto.</paragraph>
    <paragraph>Disvā adantaṃ damitanti pakatiyā pubbe adantaṃ idāni hatthācariyena hatthisikkhāya damitadamathaṃ upagamitaṃ. Kīdisaṃ damitaṃ? Manussānaṃ vasaṃ gataṃ yaṃ yaṃ manussā āṇāpenti, taṃ taṃ disvāti yojanā. Tatocittaṃ samādhesiṃ, khalu tāya vanaṃ gatāti khalūti avadhāraṇatthe nipāto. Tato hatthidassanato pacchā, tāya hatthino kiriyāya hetubhūtāya, vanaṃ araññaṃ gatā cittaṃ samādhesiṃyeva. Kathaṃ? ‘‘Ayampi nāma tiracchānagato hatthī hatthidamakassa vasena damathaṃ gato, kasmā manussabhūtāya cittaṃ purisadamakassa satthu vasena damathaṃ na gamissatī’’ti saṃvegajātā vipassanaṃ vaḍḍhetvā aggamaggasamādhinā mama cittaṃ samādhesiṃ accantasamādhānena sabbaso kilese khepesinti attho.</paragraph>
    <centered>Dantikātherīgāthāvaṇṇanā niṭṭhitā.</centered>
    <subhead>5. Ubbiritherīgāthāvaṇṇanā</subhead>
    <paragraph>Amma, jīvātiādikā ubbiriyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī padumuttarassa bhagavato kāle haṃsavatīnagare kulagehe nibbattitvā viññutaṃ pattā ekadivasaṃ mātāpitūsu maṅgalaṃ anubhavituṃ gehantaragatesu adutiyā sayaṃ gehe ohīnā upakaṭṭhāya velāya bhagavato sāvakaṃ ekaṃ khīṇāsavattheraṃ gehadvārasamīpena gacchantaṃ disvā bhikkhaṃ dātukāmā, ‘‘bhante, idha pavisathā’’ti vatvā there gehaṃ paviṭṭhe pañcapatiṭṭhitena theraṃ vanditvā gonakādīhi āsanaṃ paññāpetvā adāsi. Nisīdi thero paññatte  āsane. Sā pattaṃ gahetvā piṇḍapātassa pūretvā therassa hatthe ṭhapesi. Thero anumodanaṃ katvā pakkāmi. Sā tena puññakammena tāvatiṃsesu nibbattitvā tattha yāvatāyukaṃ uḷāradibbasampattiṃ anubhavitvā tato cutā sugatīsuyeva saṃsarantī imasmiṃ buddhuppāde sāvatthiyaṃ gahapatimahāsālakule nibbattitvā ubbirīti laddhanāmā abhirūpā dassanīyā pāsādikā ahosi. Sā vayappattakāle kosalaraññā attano gehaṃ nītā, katipayasaṃvaccharātikkamena ekaṃ dhītaraṃ labhi. Tassā jīvantīti nāmaṃ akaṃsu . Rājā tassā dhītaraṃ disvā tuṭṭhamānaso ubbiriyā abhisekaṃ adāsi. Dhītā panassā ādhāvitvā paridhāvitvā vicaraṇakāle kālamakāsi. Mātā yattha tassā sarīranikkhepo kato, taṃ susānaṃ gantvā  divase divase paridevati. Ekadivasaṃ satthu santikaṃ gantvā vanditvā thokaṃ nisīditvā gatā aciravatīnadiyā tīre ṭhatvā dhītaraṃ ārabbha paridevati. Taṃ disvā satthā gandhakuṭiyaṃ yathānisinnova attānaṃ dassetvā ‘‘kasmā vippalapasī’’ti pucchi. ‘‘Mama dhītaraṃ ārabbha vippalapāmi, bhagavā’’ti. ‘‘Imasmiṃ susāne jhāpitā tava dhītaro caturāsītisahassamattā, tāsaṃ katara sandhāya vippalapasī’’ti. Tāsaṃ taṃ taṃ āḷāhanaṭṭhānaṃ dassetvā –</paragraph>
    <hangnum nr="51"/>
    <gatha type="1"> ‘‘Amma jīvāti vanamhi kandasi, attānaṃ adhigaccha ubbiri;</gatha>
    <gatha type="2">Cullāsītisahassāni, sabbā jīvasanāmikā;</gatha>
    <gatha type="last">Etamhāḷāhane daḍḍhā, tāsaṃ kamanusocasī’’ti. – saupaḍḍhagāthamāha;</gatha>
    <paragraph>Tattha, amma, jīvāti mātupacāranāmena dhītuyā ālapanaṃ, idañcassā vippalapanākāradassanaṃ. Vanamhi kandasīti vanamajjhe paridevasi. Attānaṃ adhigaccha ubbirīti ubbiri tava attānameva tāva bujjhassu yāthāvato jānāhi. Cullāsītisahassānīti caturāsītisahassāni. Sabbā jīvasanāmikāti tā sabbāpi jīvanti, yā samānanāmikā. Etamhāḷāhane daḍḍhāti etamhi susāne jhāpitā. Tāsaṃ kamanusocasīti tāsu jīvantīnāmāsu caturāsītisahassamattāsu kaṃ sandhāya tvaṃ anusocasi anusokaṃ āpajjasīti evaṃ satthārā dhamme desite desanānusārena ñāṇaṃ  pesetvā vipassanaṃ ārabhitvā satthu desanāvilāsena attano ca hetusampattiyā yathāṭhātāva vipassanaṃ ussukkāpetvā maggapaṭipāṭiyā aggaphale arahatte patiṭṭhāsi. Tena vuttaṃ apadāne (apa. therī 2.2.37-60) –</paragraph>
    <gatha type="1">‘‘Nagare haṃsavatiyā, ahosiṃ bālikā tadā;</gatha>
    <gatha type="last">Mātā ca me pitā ceva, kammantaṃ agamaṃsu te.</gatha>
    <gatha type="1">‘‘Majjhanhikamhi  sūriye, addasaṃ samaṇaṃ ahaṃ;</gatha>
    <gatha type="last">Vīthiyā anugacchantaṃ, āsanaṃ paññapesahaṃ.</gatha>
    <gatha type="1">‘‘Gonakāvikatikāhi, paññapetvā mamāsanaṃ;</gatha>
    <gatha type="last">Pasannacittā sumanā, idaṃ vacanamabraviṃ.</gatha>
    <gatha type="1">‘‘Santattā  kuthitā bhūmi, sūro majjhanhike ṭhito;</gatha>
    <gatha type="last">Mālutā ca na vāyanti, kālo cevettha mehiti.</gatha>
    <gatha type="1">‘‘Paññattamāsanamidaṃ, tavatthāya mahāmuni;</gatha>
    <gatha type="last">Anukampaṃ upādāya, nisīda mama āsane.</gatha>
    <gatha type="1">‘‘Nisīdi tattha samaṇo, sudanto suddhamānaso;</gatha>
    <gatha type="last">Tassa pattaṃ gahetvāna, yathārandhaṃ adāsahaṃ.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Tattha me sukataṃ byamhaṃ, āsanena sunimmitaṃ;</gatha>
    <gatha type="last">Saṭṭhiyojanamubbedhaṃ, tiṃsayojanavitthataṃ.</gatha>
    <gatha type="1">‘‘Soṇṇamayā maṇimayā, athopi phalikāmayā;</gatha>
    <gatha type="last">Lohitaṅgamayā ceva, pallaṅkā vividhā mama.</gatha>
    <gatha type="1">‘‘Tūlikāvikatikāhi, kaṭṭissacittakāhi ca;</gatha>
    <gatha type="last">Uddhaekantalomī ca, pallaṅkā me susaṇṭhitā.</gatha>
    <gatha type="1">‘‘Yadā icchāmi gamanaṃ, hāsakhiḍḍasamappitā;</gatha>
    <gatha type="last">Saha pallaṅkaseṭṭhena, gacchāmi mama patthitaṃ.</gatha>
    <gatha type="1">‘‘Asītidevarājūnaṃ, mahesittamakārayiṃ;</gatha>
    <gatha type="last">Sattaticakkavattīnaṃ, mahesittamakārayiṃ.</gatha>
    <gatha type="1">‘‘Bhavābhave  saṃsarantī, mahābhogaṃ labhāmahaṃ;</gatha>
    <gatha type="last">Bhoge me ūnatā natthi, ekāsanassidaṃ phalaṃ.</gatha>
    <gatha type="1">‘‘Duve bhave saṃsarāmi, devatte atha mānuse;</gatha>
    <gatha type="last">Aññe bhave na jānāmi, ekāsanassidaṃ phalaṃ.</gatha>
    <gatha type="1">‘‘Duve  kule pajāyāmi, khattiye cāpi brāhmaṇe;</gatha>
    <gatha type="last">Uccākulīnā sabbattha, ekāsanassidaṃ phalaṃ.</gatha>
    <gatha type="1">‘‘Domanassaṃ na jānāmi, cittasantāpanaṃ mama;</gatha>
    <gatha type="last">Vevaṇṇiyaṃ na jānāmi, ekāsanassidaṃ phalaṃ.</gatha>
    <gatha type="1">‘‘Dhātiyo maṃ upaṭṭhanti, khujjā celāpikā bahū;</gatha>
    <gatha type="last">Aṅkena aṅkaṃ gacchāmi, ekāsanassidaṃ phalaṃ.</gatha>
    <gatha type="1">‘‘Aññā nhāpenti bhojenti, aññā ramenti maṃ sadā;</gatha>
    <gatha type="last">Aññā gandhaṃ vilimpanti, ekāsanassidaṃ phalaṃ.</gatha>
    <gatha type="1">‘‘Maṇḍape rukkhamūle vā, suññāgāre vasantiyā;</gatha>
    <gatha type="last">Mama saṅkappamaññāya, pallaṅko upatiṭṭhati.</gatha>
    <gatha type="1">‘‘Ayaṃ pacchimako mayhaṃ, carimo vattate bhavo;</gatha>
    <gatha type="last">Ajjāpi rajjaṃ chaḍḍetvā, pabbajiṃ anagāriyaṃ.</gatha>
    <gatha type="1">‘‘Satasahassito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, ekāsanassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahatte pana patiṭṭhāya attanā adhigatavisesaṃ pakāsentī –</paragraph>
    <hangnum nr="52"/>
    <gatha type="1"> ‘‘Abbahī tava me sallaṃ, duddasaṃ hadayassitaṃ;</gatha>
    <gatha type="last">Yaṃ me sokaparetāya, dhītusokaṃ byapānudi.</gatha>
    <hangnum nr="53"/>
    <gatha type="1"> ‘‘Sājja  abbūḷhasallāhaṃ, nicchātā parinibbutā;</gatha>
    <gatha type="last">Buddhaṃ dhammañca saṅghañca, upemi saraṇaṃ muni’’nti. –</gatha>
    <paragraph type="unindented">Imā dve gāthā abhāsi.</paragraph>
    <paragraph>Tattha abbahī vata me sallaṃ, duddasaṃ hadayassitanti anupacitakusalasambhārehi yāthāvato duddasaṃ mama cittasannissitaṃ pīḷājananato dunnīharaṇato anto tudanato ca ‘‘salla’’nti  laddhanāmaṃ sokaṃ taṇhañca abbahī vata nīhari vata. Yaṃ me sokaparetāyāti yasmā sokena abhibhūtāya mayhaṃ dhītusokaṃ byapānudi anavasesato nīhari, tasmā abbahī vata me sallanti yojanā.</paragraph>
    <paragraph>Sājja abbūḷhasallāhanti sā ahaṃ ajja sabbaso uddhaṭataṇhāsallā tato eva nicchātā parinibbutā. Muninti sabbaññubuddhaṃ tadupadesitamaggaphalanibbānapabhedaṃ navavidhalokuttaradhammañca, tattha patiṭṭhitaṃ aṭṭhaariyapuggalasamūhasaṅkhātaṃ saṅghañca, anuttarehi tehi yojanato sakalavaṭṭadukkhavināsanato ca saraṇaṃ tāṇaṃ leṇaṃ parāyaṇanti, upemi upagacchāmi bujjhāmi sevāmi cāti attho.</paragraph>
    <centered>Ubbiritherīgāthāvaṇṇanā niṭṭhitā.</centered>
    <subhead>6. Sukkātherīgāthāvaṇṇanā</subhead>
    <paragraph>Kiṃme katā rājagahetiādikā sukkāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle bandhumatīnagare kulagehe nibbattitvā viññutaṃ pattā upāsikāhi saddhiṃ vihāraṃ gantvā satthu santike dhammaṃ sutvā paṭiladdhasaddhā pabbajitvā bahussutā dhammadharā paṭibhānavatī ahosi. Sā tattha bahūni vassasahassāni brahmacariyaṃ caritvā puthujjanakālakiriyameva katvā tusite nibbatti. Tathā sikhissa bhagavato, vessabhussa bhagavato kāleti evaṃ tiṇṇaṃ sammāsambuddhānaṃ sāsane sīlaṃ rakkhitvā bahussutā dhammadharā ahosi, tathā kakusandhassa, koṇāgamanassa, kassapassa ca bhagavato sāsane pabbajitvā visuddhasīlā bahussutā dhammakathikā ahosi.</paragraph>
    <paragraph>Evaṃ  sā tattha tattha bahuṃ puññaṃ upacinitvā sugatīsuyeva saṃsarantī imasmiṃ buddhuppāde rājagahanagare gahapatimahāsālakule nibbatti, sukkātissā nāmaṃ ahosi. Sā viññutaṃ pattā satthu rājagahapavesane laddhappasādā  upāsikā hutvā aparabhāge dhammadinnāya theriyā santike dhammaṃ sutvā sañjātasaṃvegā tassā eva santike pabbajitvā vipassanāya kammaṃ karontī nacirasseva saha paṭisambhidāhi arahattaṃ pāpuṇi. Tena vuttaṃ apadāne (apa. therī 2.4.111-142) –</paragraph>
    <gatha type="1">‘‘Ekanavutito kappe, vipassī nāma nāyako;</gatha>
    <gatha type="last">Uppajji cārudassano, sabbadhammavipassako.</gatha>
    <gatha type="1">‘‘Tadāhaṃ bandhumatiyaṃ, jātā aññatare kule;</gatha>
    <gatha type="last">Dhammaṃ sutvāna munino, pabbajiṃ anagāriyaṃ.</gatha>
    <gatha type="1">‘‘Bahussutā dhammadharā, paṭibhānavatī tathā;</gatha>
    <gatha type="last">Vicittakathikā cāpi, jinasāsanakārikā.</gatha>
    <gatha type="1">‘‘Tadā dhammakathaṃ katvā, hitāya janataṃ bahuṃ;</gatha>
    <gatha type="last">Tato cutāhaṃ tusitaṃ, upapannā yasassinī.</gatha>
    <gatha type="1">‘‘Ekattiṃse ito kappe, sikhī viya sikhī jino;</gatha>
    <gatha type="last">Tapanto yasasā loke, uppajji vadataṃ varo.</gatha>
    <gatha type="1">‘‘Tadāpi pabbajitvāna, buddhasāsanakovidā;</gatha>
    <gatha type="last">Jotetvā jinavākyāni, tatopi tidivaṃ gatā.</gatha>
    <gatha type="1">‘‘Ekattiṃseva kappamhi, vessabhū nāma nāyako;</gatha>
    <gatha type="last">Uppajjittha mahāñāṇī, tadāpi ca tathevahaṃ.</gatha>
    <gatha type="1">‘‘Pabbajitvā  dhammadharā, jotayiṃ jinasāsanaṃ;</gatha>
    <gatha type="last">Gantvā marupuraṃ rammaṃ, anubhosiṃ mahāsukhaṃ.</gatha>
    <gatha type="1">‘‘Imamhi bhaddake kappe, kakusandho jinuttamo;</gatha>
    <gatha type="last">Uppajji narasaraṇo, tadāpi ca tathevahaṃ.</gatha>
    <gatha type="1">‘‘Pabbajitvā munimataṃ, jotayitvā yathāyukaṃ;</gatha>
    <gatha type="last">Tato cutāhaṃ tidivaṃ, agaṃ sabhavanaṃ yathā.</gatha>
    <gatha type="1">‘‘Imasmiṃyeva kappamhi, koṇāgamananāyako;</gatha>
    <gatha type="last">Uppajji lokasaraṇo, araṇo amataṅgato.</gatha>
    <gatha type="1">‘‘Tadāpi  pabbajitvāna, sāsane tassa tādino;</gatha>
    <gatha type="last">Bahussutā dhammadharā, jotayiṃ jinasāsanaṃ.</gatha>
    <gatha type="1">‘‘Imasmiṃyeva kappamhi, kassapo munimuttamo;</gatha>
    <gatha type="last">Uppajji  lokasaraṇo, araṇo maraṇantagū.</gatha>
    <gatha type="1">‘‘Tassāpi naravīrassa, pabbajitvāna sāsane;</gatha>
    <gatha type="last">Pariyāpuṭasaddhammā, paripucchā visāradā.</gatha>
    <gatha type="1">‘‘Susīlā lajjinī ceva, tīsu sikkhāsu kovidā;</gatha>
    <gatha type="last">Bahuṃ dhammakathaṃ katvā, yāvajīvaṃ mahāmune.</gatha>
    <gatha type="1">‘‘Tena kammavipākena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Pacchime ca bhave dāni, giribbajapuruttame;</gatha>
    <gatha type="last">Jātā seṭṭhikule phīte, mahāratanasañcaye.</gatha>
    <gatha type="1">‘‘Yadā  bhikkhusahassena, parivuto lokanāyako;</gatha>
    <gatha type="last">Upāgami rājagahaṃ, sahassakkhena vaṇṇito.</gatha>
    <gatha type="1">‘‘Danto dantehi saha purāṇajaṭilehi, vippamutto vippamuttehi;</gatha>
    <gatha type="last">Siṅgīnikkhasavaṇṇo, rājagahaṃ pāvisi bhagavā.</gatha>
    <gatha type="1">‘‘Disvā buddhānubhāvaṃ taṃ, sutvāva guṇasañcayaṃ;</gatha>
    <gatha type="last">Buddhe cittaṃ pasādetvā, pūjayiṃ taṃ yathābalaṃ.</gatha>
    <gatha type="1">‘‘Aparena ca kālena, dhammadinnāya santike;</gatha>
    <gatha type="last">Agārā nikkhamitvāna, pabbajiṃ anagāriyaṃ.</gatha>
    <gatha type="1">‘‘Kesesu chijjamānesu, kilese jhāpayiṃ ahaṃ;</gatha>
    <gatha type="last">Uggahiṃ sāsanaṃ sabbaṃ, pabbajitvā cirenahaṃ.</gatha>
    <gatha type="1">‘‘Tato dhammamadesesiṃ, mahājanasamāgame;</gatha>
    <gatha type="last">Dhamme desiyamānamhi, dhammābhisamayo ahu.</gatha>
    <gatha type="1">‘‘Nekapāṇasahassānaṃ, taṃ viditvātivimhito;</gatha>
    <gatha type="last">Abhippasanno me yakkho, bhamitvāna giribbajaṃ.</gatha>
    <gatha type="1">‘‘Kiṃme  katā rājagahe manussā, madhuṃ pītāva acchare;</gatha>
    <gatha type="last">Ye sukkaṃ na upāsanti, desentiṃ amataṃ padaṃ.</gatha>
    <gatha type="1">‘‘Tañca appaṭivānīyaṃ, asecanakamojavaṃ;</gatha>
    <gatha type="last">Pivanti maññe sappaññā, valāhakamivaddhagū.</gatha>
    <gatha type="1">‘‘Iddhīsu  ca vasī homi, dibbāya sotadhātuyā;</gatha>
    <gatha type="last">Cetopariyañāṇassa, vasī homi mahāmune.</gatha>
    <gatha type="1">‘‘Pubbenivāsaṃ  jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <gatha type="1">‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ mama mahāvīra, uppannaṃ tava santike.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā pañcasatabhikkhuniparivārā mahādhammakathikā ahosi. Sā ekadivasaṃ rājagahe piṇḍāya caritvā katabhattakiccā bhikkhunupassayaṃ pavisitvā sannisinnāya mahatiyā parisāya madhubhaṇḍaṃ pīḷetvā sumadhuraṃ pāyentī viya amatena abhisiñcantī viya dhammaṃ deseti. Parisā cassā dhammakathaṃ ohitasotā avikkhittacittā sakkaccaṃ suṇāti. Tasmiṃ khaṇe theriyā caṅkamanakoṭiyaṃ rukkhe adhivatthā devatā dhammadesanāya pasannā rājagahaṃ pavisitvā rathiyāya rathiyaṃ siṅghāṭakena siṅghāṭakaṃ vicaritvā tassā guṇaṃ vibhāventī –</paragraph>
    <hangnum nr="54"/>
    <gatha type="1"> ‘‘Kiṃme katā rājagahe manussā, madhuṃ pītāva acchare;</gatha>
    <gatha type="last">Ye sukkaṃ na upāsanti, desentiṃ buddhasāsanaṃ.</gatha>
    <hangnum nr="55"/>
    <gatha type="1"> ‘‘Tañca appaṭivānīyaṃ, asecanakamojavaṃ;</gatha>
    <gatha type="last">Pivanti maññe sappaññā, valāhakamivaddhagū’’ti. –</gatha>
    <paragraph type="unindented">Imā dve gāthā abhāsi.</paragraph>
    <paragraph>Tattha kiṃme katā rājagahe manussāti ime rājagahe manussā kiṃ katā, kismiṃ nāma kicce byāvaṭā. Madhuṃ pītāva acchareti yathā bhaṇḍamadhuṃ gahetvā madhuṃ pītavanto visaññino hutvā sīsaṃ ukkhipituṃ na sakkonti , evaṃ imepi dhammasaññāya visaññino hutvā maññe sīsaṃ ukkhipituṃ na sakkonti, kevalaṃ acchantiyevāti attho. Ye sukkaṃ naupāsanti, desentiṃ buddhasāsananti buddhassa bhagavato sāsanaṃ yāthāvato desentiṃ pakāsentiṃ sukkaṃ theriṃ ye na upāsanti na payirupāsanti. Te ime rājagahe manussā kiṃ katāti yojanā.</paragraph>
    <paragraph>Tañcaappaṭivānīyanti tañca pana dhammaṃ anivattitabhāvāvahaṃ niyyānikaṃ, abhikkantatāya vā yathā sotujanasavanamanoharabhāvena anapanīyaṃ, asecanakaṃ anāsittakaṃ pakatiyāva mahārasaṃ tato eva ojavantaṃ. ‘‘Osadha’’ntipi pāḷi. Vaṭṭadukkhabyādhitikicchāya osadhabhūtaṃ. Pivanti maññe sappaññā, valāhakamivaddhagūti valāhakantarato nikkhantaṃ udakaṃ nirudakakantāre pathagā viya taṃ dhammaṃ sappaññā paṇḍitapurisā pivanti maññe pivantā viya suṇanti.</paragraph>
    <paragraph>Manussā taṃ sutvā pasannamānasā theriyā santikaṃ upasaṅkamitvā sakkaccaṃ dhammaṃ suṇiṃsu. Aparabhāge theriyā āyupariyosāne parinibbānakāle sāsanassa niyyānikabhāvavibhāvanatthaṃ aññaṃ byākarontī –</paragraph>
    <hangnum nr="56"/>
    <gatha type="1"> ‘‘Sukkā sukkehi dhammehi, vītarāgā samāhitā;</gatha>
    <gatha type="last">Dhāreti antimaṃ dehaṃ, jetvā māraṃ savāhana’’nti. – imaṃ gāthaṃ abhāsi;</gatha>
    <paragraph>Tattha sukkāti sukkātherī attānameva paraṃ viya dasseti. Sukkehi dhammehīti suparisuddhehi lokuttaradhammehi. Vītarāgā samāhitāti aggamaggena sabbaso vītarāgā arahattaphalasamādhinā samāhitā. Sesaṃ vuttanayameva.</paragraph>
    <centered>Sukkātherīgāthāvaṇṇanā niṭṭhitā.</centered>
    <subhead>7. Selātherīgāthāvaṇṇanā</subhead>
    <paragraph>Natthinissaraṇaṃ loketiādikā selāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī haṃsavatīnagare kulagehe nibbattitvā viññutaṃ pattā mātāpitūhi samānajātikassa kulaputtassa  dinnā, tena saddhiṃ bahūni vassasatāni sukhasaṃvāsaṃ vasitvā tasmiṃ kālaṅkate sayampi addhagatā vayoanuppattā saṃvegajātā kiṃkusalagavesinī kālena kālaṃ ārāmena ārāmaṃ vihārena vihāraṃ anuvicarati ‘‘samaṇabrāhmaṇānaṃ santike dhammaṃ sossāmī’’ti. Sā ekadivasaṃ satthu bodhirukkhaṃ upasaṅkamitvā ‘‘yadi buddho bhagavā asamo asamasamo appaṭipuggalo, dassetu me ayaṃ bodhi pāṭihāriya’’nti nisīdi. Tassā tathā cittuppādasamanantarameva bodhi pajjali, sabbasovaṇṇamayā  sākhā uṭṭhahiṃsu, sabbā disā virociṃsu. Sā taṃ pāṭihāriyaṃ disvā pasannamānasā garucittīkāraṃ upaṭṭhapetvā sirasi añjaliṃ paggayha sattarattindivaṃ tattheva nisīdi. Sattame divase uḷāraṃ pūjāsakkāraṃ akāsi. Sā tena puññakammena devamanussesu saṃsarantī imasmiṃ buddhuppāde āḷavīraṭṭhe āḷavikassa rañño dhītā hutvā nibbatti. Selātissā nāmaṃ ahosi. Āḷavikassa pana rañño dhītāti katvā āḷavikātipi naṃ voharanti. Sā viññutaṃ pattā satthari āḷavakaṃ dametvā tassa hatthe pattacīvaraṃ datvā tena saddhiṃ āḷavīnagaraṃ upagate dārikā hutvā raññā saddhiṃ satthu santikaṃ upagantvā dhammaṃ sutvā paṭiladdhasaddhā upāsikā ahosi. Sā aparabhāge sañjātasaṃvegā bhikkhunīsu pabbajitvā katapubbakiccā vipassanaṃ paṭṭhapetvā saṅkhāre sammasantī upanissayasampannattā paripakkañāṇā nacirasseva arahattaṃ pāpuṇi. Tena vuttaṃ apadāne (apa. therī 2.2.61-85) –</paragraph>
    <gatha type="1">‘‘Nagare haṃsavatiyā, cārikī āsahaṃ tadā;</gatha>
    <gatha type="last">Ārāmena ca ārāmaṃ, carāmi kusalatthikā.</gatha>
    <gatha type="1">‘‘Kāḷapakkhamhi divase, addasaṃ bodhimuttamaṃ;</gatha>
    <gatha type="last">Tattha cittaṃ pasādetvā, bodhimūle nisīdahaṃ.</gatha>
    <gatha type="1">‘‘Garucittaṃ  upaṭṭhetvā, sire katvāna añjaliṃ;</gatha>
    <gatha type="last">Somanassaṃ pavedetvā, evaṃ cintesi tāvade.</gatha>
    <gatha type="1">‘‘Yadi buddho amitaguṇo, asamappaṭipuggalo;</gatha>
    <gatha type="last">Dassetu pāṭihīraṃ me, bodhi obhāsatu ayaṃ.</gatha>
    <gatha type="1">‘‘Saha  āvajjite mayhaṃ, bodhi pajjali tāvade;</gatha>
    <gatha type="last">Sabbasoṇṇamayā āsi, disā sabbā virocati.</gatha>
    <gatha type="1">‘‘Sattarattindivaṃ tattha, bodhimūle nisīdahaṃ;</gatha>
    <gatha type="last">Sattame divase patte, dīpapūjaṃ akāsahaṃ.</gatha>
    <gatha type="1">‘‘Āsanaṃ  parivāretvā, pañcadīpāni pajjaluṃ;</gatha>
    <gatha type="last">Yāva udeti sūriyo, dīpā me pajjaluṃ tadā.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Tattha me sukataṃ byamhaṃ, pañcadīpāti vuccati;</gatha>
    <gatha type="last">Saṭṭhiyojanamubbedhaṃ, tiṃsayojanavitthataṃ.</gatha>
    <gatha type="1">‘‘Asaṅkhiyāni dīpāni, parivāre jaliṃsu me;</gatha>
    <gatha type="last">Yāvatā devabhavanaṃ, dīpālokena jotati.</gatha>
    <gatha type="1">‘‘Parammukhā nisīditvā, yadi icchāmi passituṃ;</gatha>
    <gatha type="last">Uddhaṃ adho ca tiriyaṃ, sabbaṃ passāmi cakkhunā.</gatha>
    <gatha type="1">‘‘Yāvatā abhikaṅkhāmi, daṭṭhuṃ sugataduggate;</gatha>
    <gatha type="last">Tattha āvaraṇaṃ natthi, rukkhesu pabbatesu vā.</gatha>
    <gatha type="1">‘‘Asītidevarājūnaṃ, mahesittamakārayiṃ;</gatha>
    <gatha type="last">Satānaṃ cakkavattīnaṃ, mahesittamakārayiṃ.</gatha>
    <gatha type="1">‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Dīpasatasahassāni, parivāre jalanti me.</gatha>
    <gatha type="1">‘‘Devalokā cavitvāna, uppajjiṃ mātukucchiyaṃ;</gatha>
    <gatha type="last">Mātukucchigatā santī, akkhi me na nimīlati.</gatha>
    <gatha type="1">‘‘Dīpasatasahassāni, puññakammasamaṅgitā;</gatha>
    <gatha type="last">Jalanti sūtikāgehe, pañcadīpānidaṃ phalaṃ.</gatha>
    <gatha type="1">‘‘Pacchime  bhave sampatte, mānasaṃ vinivattayiṃ;</gatha>
    <gatha type="last">Ajarāmataṃ sītibhāvaṃ, nibbānaṃ phassayiṃ ahaṃ.</gatha>
    <gatha type="1">‘‘Jātiyā  sattavassāhaṃ, arahattamapāpuṇiṃ;</gatha>
    <gatha type="last">Upasampādayī buddho, guṇamaññāya gotamo.</gatha>
    <gatha type="1">‘‘Maṇḍape rukkhamūle vā, suññāgāre vasantiyā;</gatha>
    <gatha type="last">Tadā pajjalate dīpaṃ, pañcadīpānidaṃ phalaṃ.</gatha>
    <gatha type="1">‘‘Dibbacakkhuvisuddhaṃ me, samādhikusalā ahaṃ;</gatha>
    <gatha type="last">Abhiññāpāramippattā, pañcadīpānidaṃ phalaṃ.</gatha>
    <gatha type="1">‘‘Sabbavositavosānā, katakiccā anāsavā;</gatha>
    <gatha type="last">Pañcadīpā mahāvīra, pāde vandāmi cakkhuma.</gatha>
    <gatha type="1">‘‘Satasahassito kappe, yaṃ dīpamadadiṃ tadā;</gatha>
    <gatha type="last">Duggatiṃ nābhijānāmi, pañcadīpānidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā therī sāvatthiyaṃ viharantī ekadivasaṃ pacchābhattaṃ sāvatthito nikkhamitvā divāvihāratthāya andhavanaṃ pavisitvā aññatarasmiṃ rukkhamūle nisīdi. Atha naṃ māro vivekato vicchedetukāmo aññātakarūpena upagantvā –</paragraph>
    <hangnum nr="57"/>
    <gatha type="1"> ‘‘Natthi nissaraṇaṃ loke, kiṃ vivekena kāhasi;</gatha>
    <gatha type="last">Bhuñjāhi kāmaratiyo, māhu pacchānutāpinī’’ti. – gāthamāha;</gatha>
    <paragraph>Tassattho – imasmiṃ loke sabbasamayesupi upaparikkhīyamānesu nissaraṇaṃ nibbānaṃ nāma natthi tesaṃ tesaṃ samaṇabrāhmaṇānaṃ chandaso paṭiññāyamānaṃ vohāramattamevetaṃ, tasmā kiṃ vivekena kāhasi evarūpe sampannapaṭhamavaye ṭhitā iminā kāyavivekena kiṃ karissasi? Atha kho bhuñjāhi kāmaratiyo vatthukāmakilesakāmasannissitā khiḍḍāratiyo  paccanubhohi. Kasmā? Māhu pacchānutāpinī ‘‘yadatthaṃ brahmacariyaṃ  carāmi, tadeva nibbānaṃ natthi, tenevetaṃ nādhigataṃ, kāmabhogā  ca parihīnā, anattho vata mayha’’nti pacchā vippaṭisārinī mā ahosīti adhippāyo.</paragraph>
    <paragraph>Taṃ sutvā therī ‘‘bālo vatāyaṃ māro, yo mama paccakkhabhūtaṃ nibbānaṃ paṭikkhipati. Kāmesu ca maṃ pavāreti, mama khīṇāsavabhāvaṃ na jānāti. Handa naṃ taṃ jānāpetvā tajjessāmī’’ti cintetvā –</paragraph>
    <hangnum nr="58"/>
    <gatha type="1"> ‘‘Sattisūlūpamā kāmā, khandhāsaṃ adhikuṭṭanā;</gatha>
    <gatha type="last">Yaṃ tvaṃ kāmaratiṃ brūsi, aratī dāni sā mama.</gatha>
    <hangnum nr="59"/>
    <gatha type="1"> ‘‘Sabbattha vihatā nandī, tamokkhandho padālito;</gatha>
    <gatha type="last">Evaṃ jānāhi pāpima, nihato tvamasi antakā’’ti. – imaṃ gāthādvayamāha;</gatha>
    <paragraph>Tattha sattisūlūpamā kāmāti kāmā nāma yena adhiṭṭhitā, tassa sattassa vinivijjhanato nisitasatti viya sūlaṃ viya ca daṭṭhabbā. Khandhāti upādānakkhandhā. Āsanti tesaṃ. Adhikuṭṭanāti chindanādhiṭṭhānā, accādānaṭṭhānanti attho. Yato khandhe accādāya sattā kāmehi chejjabhejjaṃ pāpuṇanti. Yaṃ tvaṃ kāmaratiṃ brūsi, arati dāni sā mamāti, pāpima, tvaṃ yaṃ kāmaratiṃ ramitabbaṃ sevitabbaṃ katvā vadasi, sā dāni mama niratijātikattā mīḷhasadisā, na tāya mama koci attho atthīti.</paragraph>
    <paragraph>Tattha kāraṇamāha ‘‘sabbattha vihatā nandī’’tiādinā. Tattha evaṃ jānāhīti ‘‘sabbaso pahīnataṇhāvijjā’’ti maṃ jānāhi, tato eva balavidhamanavisayātikkamanehi antaka lāmakācāra, māra, tvaṃ mayā nihato bādhito asi, na panāhaṃ tayā bādhitabbāti attho.</paragraph>
    <paragraph>Evaṃ theriyā māro santajjito tatthevantaradhāyi. Therīpi phalasamāpattisukhena andhavane divasabhāgaṃ vītināmetvā sāyanhe vasanaṭṭhānameva gatā.</paragraph>
    <centered>Selātherīgāthāvaṇṇanā niṭṭhitā.</centered>
    <subhead>8. Somātherīgāthāvaṇṇanā</subhead>
    <paragraph>Yaṃtaṃ isīhi pattabbantiādikā somāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī sikhissa bhagavato kāle khattiyamahāsālakule nibbattitvā viññutaṃ patvā aruṇarañño aggamahesī ahosīti sabbaṃ atītavatthu abhayattheriyā vatthusadisaṃ. Paccuppannavatthu pana ayaṃ therī tattha tattha devamanussesu saṃsarantī imasmiṃ buddhuppāde rājagahe bimbisārassa rañño purohitassa dhītā hutvā nibbatti. Tassā somāti nāmaṃ ahosi. Sā viññutaṃ pattā satthu rājagahapavesane paṭiladdhasaddhā upāsikā hutvā aparabhāge sañjātasaṃvegā bhikkhunīsu pabbajitvā katapubbakiccā vipassanāya kammaṃ karontī na cirasseva saha paṭisambhidāhi arahattaṃ pāpuṇi. Tena vuttaṃ apadāne (apa. therī 2.1.71, 80-90) –</paragraph>
    <gatha type="1">‘‘Nagare aruṇavatiyā, aruṇo nāma khattiyo;</gatha>
    <gatha type="last">Tassa rañño ahuṃ bhariyā, vāritaṃ vārayāmahaṃ.</gatha>
    <gatha type="1">‘‘Yāvatā…pe… kataṃ buddhassa sāsana’’nti. –</gatha>
    <paragraph type="unindented">Sabbaṃ abhayattheriyā apadānasadisaṃ.</paragraph>
    <paragraph>Arahattaṃ pana patvā vimuttisukhena sāvatthiyaṃ viharantī ekadivasaṃ divāvihāratthāya andhavanaṃ pavisitvā aññatarasmiṃ rukkhamūle nisīdi. Atha naṃ māro vivekato vicchedetukāmo adissamānurūpo upagantvā ākāse ṭhatvā –</paragraph>
    <hangnum nr="60"/>
    <gatha type="1"> ‘‘Yaṃ taṃ isīhi pattabbaṃ, ṭhānaṃ durabhisambhavaṃ;</gatha>
    <gatha type="last">Na taṃ dvaṅgulapaññāya, sakkā pappotumitthiyā’’ti. – imaṃ gāthamāha;</gatha>
    <paragraph>Tassattho – sīlakkhandhādīnaṃ esanaṭṭhena ‘‘isī’’ti laddhanāmehi buddhādīhi mahāpaññehi pattabbaṃ, taṃ aññehi pana durabhisambhavaṃ dunnipphādanīyaṃ. Yaṃ taṃ arahattasaṅkhātaṃ paramassāsaṭṭhānaṃ, na taṃ dvaṅgulapaññāya nihīnapaññāya itthiyā  pāpuṇituṃ sakkā. Itthiyo hi sattaṭṭhavassakālato  paṭṭhāya sabbakālaṃ odanaṃ pacantiyo pakkuthite udake taṇḍule pakkhipitvā ‘‘ettāvatā  odanaṃ pakka’’nti na jānanti, pakkuthiyamāne pana taṇḍule dabbiyā uddharitvā dvīhi aṅgulīhi pīḷetvā jānanti, tasmā dvaṅgulipaññāyāti vuttā.</paragraph>
    <paragraph>Taṃ sutvā therī māraṃ apasādentī –</paragraph>
    <hangnum nr="61"/>
    <gatha type="1"> ‘‘Itthibhāvo no kiṃ kayirā, cittamhi susamāhite;</gatha>
    <gatha type="last">Ñāṇamhi vattamānamhi, sammā dhammaṃ vipassato.</gatha>
    <hangnum nr="62"/>
    <gatha type="1"> ‘‘Sabbattha vihatā nandī, tamokkhandho padālito;</gatha>
    <gatha type="last">Evaṃ jānāhi pāpima, nihato tvamasi antakā’’ti. –</gatha>
    <paragraph type="unindented">Itarā dve gāthā abhāsi.</paragraph>
    <paragraph>Tattha itthibhāvo no kiṃ kayirāti mātugāmabhāvo amhākaṃ kiṃ kareyya, arahattappattiyā kīdisaṃ vibandhaṃ uppādeyya. Cittamhi susamāhiteti citte aggamaggasamādhinā suṭṭhu samāhite. Ñāṇamhi vattamānamhīti tato arahattamaggañāṇe pavattamāne. Sammā dhammaṃ vipassatoti catusaccadhammaṃ pariññādividhinā sammadeva passato. Ayañhettha saṅkhepo – pāpima, itthī vā hotu puriso vā, aggamagge adhigate arahattaṃ hatthagatamevāti.</paragraph>
    <paragraph>Idāni tassa attanā adhigatabhāvaṃ ujukameva dassentī ‘‘sabbattha vihatā nandī’’ti gāthamāha. Sā vuttatthāyeva.</paragraph>
    <centered>Somātherīgāthāvaṇṇanā niṭṭhitā.</centered>
    <centered>Tikanipātavaṇṇanā niṭṭhitā.</centered>
  </text>
</tree>
