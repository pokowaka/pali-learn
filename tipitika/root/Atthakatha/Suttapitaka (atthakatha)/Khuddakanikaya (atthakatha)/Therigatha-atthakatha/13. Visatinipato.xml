<?xml version='1.0' encoding='UTF-8'?>
<tree text="13. V&#x12B;satinip&#x101;to" target="text">
  <text>
    <subhead>1. Ambapālītherīgāthāvaṇṇanā</subhead>
    <paragraph>Vīsatinipāte kāḷakā bhamaravaṇṇasādisātiādikā ambapāliyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī sikhissa bhagavato sāsane pabbajitvā upasampannā hutvā bhikkhunisikkhāpadaṃ samādāya viharantī, ekadivasaṃ sambahulāhi bhikkhunīhi saddhiṃ cetiyaṃ vanditvā padakkhiṇaṃ karontī puretaraṃ gacchantiyā khīṇāsavattheriyā khipantiyā sahasā kheḷapiṇḍaṃ cetiyaṅgaṇe patitaṃ, khīṇāsavattheriyā apassitvā gatāya ayaṃ pacchato  gacchantī taṃ kheḷapiṇḍaṃ disvā ‘‘kā nāma gaṇikā imasmiṃ ṭhāne kheḷapiṇḍaṃ pātesī’’ti akkosi. Sā bhikkhunikāle sīlaṃ rakkhantī gabbhavāsaṃ jigucchitvā opapātikattabhāve cittaṃ ṭhapesi. Tena carimattabhāve vesāliyaṃ rājuyyāne ambarukkhamūle opapātikā hutvā nibbatti. Taṃ disvā uyyānapālo nagaraṃ upanesi. Ambarukkhamūle nibbattatāya sā ambapālītveva voharīyittha. Atha naṃ abhirūpaṃ dassanīyaṃ pāsādikaṃ vilāsakantatādiguṇavisesasamuditaṃ disvā sambahulā rājakumārā attano attano pariggahaṃ kātukāmā aññamaññaṃ kalahaṃ akaṃsu. Tesaṃ kalahavūpasamatthaṃ tassā kammasañcoditā vohārikā ‘‘sabbesaṃ hotū’’ti gaṇikāṭṭhāne ṭhapesuṃ. Sā satthari paṭiladdhasaddhā attano uyyāne vihāraṃ katvā buddhappamukhassa bhikkhusaṅghassa niyyādetvā pacchā attano puttassa vimalakoṇḍaññattherassa santike dhammaṃ sutvā pabbajitvā vipassanāya kammaṃ karontī attano sarīrassa jarājiṇṇabhāvaṃ nissāya saṃvegajātā saṅkhārānaṃ aniccataṃ vibhāventī –</paragraph>
    <hangnum nr="252"/>
    <gatha type="1"> ‘‘Kāḷakā bhamaravaṇṇasādisā, vellitaggā mama muddhajā ahuṃ;</gatha>
    <gatha type="last">Te jarāya sāṇavākasādisā, saccavādivacanaṃ anaññathā.</gatha>
    <hangnum nr="253"/>
    <gatha type="1"> ‘‘Vāsitova  surabhī karaṇḍako, pupphapūra mama uttamaṅgajo;</gatha>
    <gatha type="last">Taṃ jarāyatha salomagandhikaṃ, saccavādivacanaṃ anaññathā.</gatha>
    <hangnum nr="254"/>
    <gatha type="1"> ‘‘Kānanaṃva  sahitaṃ suropitaṃ, kocchasūcivicitaggasobhitaṃ;</gatha>
    <gatha type="last">Taṃ jarāya viralaṃ tahiṃ tahiṃ, saccavādivacanaṃ anaññathā.</gatha>
    <hangnum nr="255"/>
    <gatha type="1"> ‘‘Kaṇhakhandhakasuvaṇṇamaṇḍitaṃ, sobhate suveṇīhilaṅkataṃ;</gatha>
    <gatha type="last">Taṃ jarāya khalitaṃ siraṃ kataṃ, saccavādivacanaṃ anaññathā.</gatha>
    <hangnum nr="256"/>
    <gatha type="1"> ‘‘Cittakārasukatāva lekhikā, sobhare su bhamukā pure mama;</gatha>
    <gatha type="last">Tā  jarāya valibhippalambitā, saccavādivacanaṃ anaññathā.</gatha>
    <hangnum nr="257"/>
    <gatha type="1"> ‘‘Bhassarā surucirā yathā maṇī, nettahesumabhinīlamāyatā;</gatha>
    <gatha type="last">Te jarāyabhihatā na sobhare, saccavādivacanaṃ anaññathā.</gatha>
    <hangnum nr="258"/>
    <gatha type="1"> ‘‘Saṇhatuṅgasadisī ca nāsikā, sobhate su abhiyobbanaṃ pati;</gatha>
    <gatha type="last">Sā jarāya upakūlitā viya, saccavādivacanaṃ anaññathā.</gatha>
    <hangnum nr="259"/>
    <gatha type="1"> ‘‘Kaṅkaṇaṃva sukataṃ suniṭṭhitaṃ, sobhare su mama kaṇṇapāḷiyo;</gatha>
    <gatha type="last">Tā jarāya valibhippalambitā, saccavādivacanaṃ anaññathā.</gatha>
    <hangnum nr="260"/>
    <gatha type="1"> ‘‘Pattalīmakulavaṇṇasādisā , sobhare su dantā pure mama;</gatha>
    <gatha type="last">Te jarāya khaṇḍitā cāsitā, saccavādivacanaṃ anaññathā.</gatha>
    <hangnum nr="261"/>
    <gatha type="1"> ‘‘Kānanamhi vanasaṇḍacārinī, kokilāva madhuraṃ nikūjihaṃ;</gatha>
    <gatha type="last">Taṃ jarāya khalitaṃ tahiṃ tahiṃ, saccavādivacanaṃ anaññathā.</gatha>
    <hangnum nr="262"/>
    <gatha type="1"> ‘‘Saṇhakamburiva suppamajjitā, sobhate su gīvā pure mama;</gatha>
    <gatha type="last">Sā jarāya bhaggā vināmitā, saccavādivacanaṃ anaññathā.</gatha>
    <hangnum nr="263"/>
    <gatha type="1"> ‘‘Vaṭṭapalighasadisopamā ubho, sobhare su bāhā pure mama;</gatha>
    <gatha type="last">Tā jarāya yathā pāṭalibbalitā, saccavādivacanaṃ anaññathā.</gatha>
    <hangnum nr="264"/>
    <gatha type="1"> ‘‘Saṇhamuddikasuvaṇṇamaṇḍitā , sobhare su hatthā pure mama;</gatha>
    <gatha type="last">Te jarāya yathā mūlamūlikā, saccavādivacanaṃ anaññathā.</gatha>
    <hangnum nr="265"/>
    <gatha type="1"> ‘‘Pīnavaṭṭasahibhuggatā ubho, sobhare su thanakā pure mama;</gatha>
    <gatha type="last">Thevikīva  lambanti nodakā, saccavādivacanaṃ anaññathā.</gatha>
    <hangnum nr="266"/>
    <gatha type="1"> ‘‘Kañcanassa phalakaṃva sammaṭṭhaṃ, sobhate su kāyo pure mama;</gatha>
    <gatha type="last">So valīhi sukhumāhi otato, saccavādivacanaṃ anaññathā.</gatha>
    <hangnum nr="267"/>
    <gatha type="1"> ‘‘Nāgabhogasadisopamā  ubho, sobhare su ūrū pure mama;</gatha>
    <gatha type="last">Te jarāya yathā veḷunāḷiyo, saccavādivacanaṃ anaññathā.</gatha>
    <hangnum nr="268"/>
    <gatha type="1"> ‘‘Saṇhanūpurasuvaṇṇamaṇḍitā, sobhare su jaṅghā pure mama;</gatha>
    <gatha type="last">Tā jarāya tiladaṇḍakāriva, saccavādivacanaṃ anaññathā.</gatha>
    <hangnum nr="269"/>
    <gatha type="1"> ‘‘Tūlapuṇṇasadisopamā ubho, sobhare su pādā pure mama;</gatha>
    <gatha type="last">Te jarāya phuṭitā valīmatā, saccavādivacanaṃ anaññathā.</gatha>
    <hangnum nr="270"/>
    <gatha type="1"> ‘‘Ediso ahu ayaṃ samussayo, jajjaro bahudukhānamālayo;</gatha>
    <gatha type="last">Sopalepapatito jarāgharo, saccavādivacanaṃ anaññathā’’ti. –</gatha>
    <paragraph type="unindented">Imā gāthāyo abhāsi.</paragraph>
    <paragraph>Tattha kāḷakāti kāḷakavaṇṇā. Bhamaravaṇṇasādisāti kāḷakā hontāpi bhamarasadisavaṇṇā, siniddhanīlāti attho. Vellitaggāti kuñcitaggā, mūlato paṭṭhāya yāva aggā kuñcitā vellitāti attho. Muddhajāti kesā. Jarāyāti jarāhetu jarāya upahatasobhā. Sāṇavākasādisāti sāṇasadisā vākasadisā ca, sāṇavākasadisā ceva makacivākasadisā cātipi attho. Saccavādivacanaṃ anaññathāti saccavādino avitathavādino sammāsambuddhassa  ‘‘sabbaṃ rūpaṃ aniccaṃ jarābhibhūta’’ntiādivacanaṃ anaññathā yathābhūtameva, na tattha vitathaṃ atthīti.</paragraph>
    <paragraph>Vāsitova surabhī karaṇḍakoti pupphagandhavāsacuṇṇādīhi vāsito vāsaṃ gāhāpito pasādhanasamuggo viya sugandhi. Pupphapūra mama uttamaṅgajoti campakasumanamallikādīhi pupphehi pūrito  pubbe mama kesakalāpo nimmaloti  attho. Tanti uttamaṅgajaṃ. Atha pacchā etarahi salomagandhikaṃ pākatikalomagandhameva jātaṃ. Atha vā salomagandhikanti meṇḍakalomehi samānagandhaṃ. ‘‘Eḷakalomagandha’’ntipi vadanti.</paragraph>
    <paragraph>Kānanaṃva sahitaṃ suropitanti suṭṭhu ropitaṃ sahitaṃ ghanasannivesaṃ uddhameva uṭṭhitaṃ ujukadīghasākhaṃ upavanaṃ viya. Kocchasūcivicitaggasobhitanti pubbe kocchena suvaṇṇasūciyā ca kesajaṭāvijaṭanena vicitaggaṃ hutvā sobhitaṃ, ghanabhāvena vā kocchasadisaṃ hutvā paṇadantasūcīhi vicitaggatāya sobhitaṃ. Tanti uttamaṅgajaṃ. Viralaṃ tahiṃ tahinti tattha tattha viralaṃ vilūnakesaṃ.</paragraph>
    <paragraph>Kaṇhakhandhakasuvaṇṇamaṇḍitanti suvaṇṇavajirādīhi vibhūsitaṃ kaṇhakesapuñjakaṃ. Ye pana ‘‘saṇhakaṇḍakasuvaṇṇamaṇḍita’’nti paṭhanti, tesaṃ saṇhāhi suvaṇṇasūcīhi jaṭāvijaṭanena maṇḍitanti attho. Sobhate suveṇīhilaṅkatanti sundarehi rājarukkhamālā sadisehi kesaveṇīhi alaṅkataṃ hutvā pubbe virājate. Taṃ jarāya khalitaṃ siraṃ katanti taṃ tathā sobhitaṃ siraṃ idāni jarāya khalitaṃ khaṇḍitākhaṇḍitaṃ vilūnakesaṃ kataṃ.</paragraph>
    <paragraph>Cittakārasukatāva lekhikāti cittakārena sippinā nīlāya vaṇṇadhātuyā suṭṭhu katā lekhā viya sobhate. Su bhamukā pure mamāti sundarā bhamukā pubbe mama sobhanaṃ gatā. Valibhippalambitāti nalāṭante uppannāhi valīhi palambantā ṭhitā.</paragraph>
    <paragraph>Bhassarāti bhāsurā. Surucirāti suṭṭhu rucirā. Yathā maṇīti maṇimuddikā viya. Nettahesunti sunettā ahesuṃ. Abhinīlamāyatāti abhinīlā hutvā āyatā. Teti nettā. Jarāyabhihatāti jarāya abhihatā.</paragraph>
    <paragraph>Saṇhatuṅgasadisīcāti saṇhā tuṅgā sesamukhāvayavānaṃ anurūpā ca. Sobhateti vaṭṭetvā ṭhapitaharitālavaṭṭi viya mama nāsikā sobhate. Su abhiyobbanaṃ patīti sundare abhinavayobbanakāle sā nāsikā idāni jarāya nivāritasobhatāya pariseditā viya varattā viya ca jātā.</paragraph>
    <paragraph>Kaṅkaṇaṃvasukataṃ suniṭṭhitanti suparikammakataṃ suvaṇṇakaṅkaṇaṃ viya vaṭṭulabhāvaṃ sandhāya vadati. Sobhareti sobhante. ‘‘Sobhante’’ti vā pāṭho. Suiti nipātamattaṃ. Kaṇṇapāḷiyoti kaṇṇagandhā. Valibhippalambitāti tahiṃ tahiṃ uppannavalīhi valitā hutvā vaṭṭaniyā paṇāmitavatthakhandhā viya bhassantā olambanti.</paragraph>
    <paragraph>Pattalīmakulavaṇṇasādisāti kadalimakulasadisavaṇṇasaṇṭhānā. Khaṇḍitāti bhedanapatanehi khaṇḍitā khaṇḍabhāvaṃ gatā. Asitāti vaṇṇabhedena asitabhāvaṃ gatā.</paragraph>
    <paragraph>Kānanamhi vanasaṇḍacārinī, kokilāva madhuraṃ nikūjihanti vanasaṇḍe gocaracaraṇena vanasaṇḍacārinī kānane anusaṃgītanivāsinī kokilā viya madhurālāpaṃ nikūjihaṃ. Tanti nikūjitaṃ ālāpaṃ. Khalitaṃ tahiṃ tahinti khaṇḍadantādibhāvena tattha tattha pakkhalitaṃ jātaṃ.</paragraph>
    <paragraph>Saṇhakamburiva suppamajjitāti suṭṭhu pamajjitā saṇhā suvaṇṇasaṅkhā viya. Bhaggā vināmitāti maṃsaparikkhayena vibhūtasirājālatāya bhaggā hutvā vinatā.</paragraph>
    <paragraph>Vaṭṭapalighasadisopamāti vaṭṭena palighadaṇḍena samasamā. Tāti tā ubhopi bāhāyo. Yathā pāṭalibbalitāti jajjarabhāvena palitapāṭalisākhāsadisā.</paragraph>
    <paragraph>Saṇhamuddikasuvaṇṇamaṇḍitāti  suvaṇṇamayāhi maṭṭhabhāsurāhi muddikāhi vibhūsitā. Yathā mūlamūlikāti mūlakakaṇḍasadisā.</paragraph>
    <paragraph>Pīnavaṭṭasahituggatāti pīnā vaṭṭā aññamaññaṃ sahitāva hutvā uggatā uddhamukhā. Sobhate su thanakā pure mamāti mama ubhopi thanā yathāvuttarūpā hutvā suvaṇṇakalasiyo viya sobhiṃsu. Puthutte hi idaṃ ekavacanaṃ, atītatthe ca vattamānavacanaṃ. Thevikīva lambanti nodakāti  te ubhopi me thanā nodakā galitajalā veṇudaṇḍake ṭhapitaudakabhasmā viya lambanti.</paragraph>
    <paragraph>Kañcanaphalakaṃvasammaṭṭhanti jātihiṅgulakena makkhitvā ciraparimajjitasovaṇṇaphalakaṃ viya sobhate. So valīhi sukhumāhi otatoti so mama kāyo idāni sukhumāhi valīhi tahiṃ tahiṃ vitato valittacataṃ āpanno.</paragraph>
    <paragraph>Nāgabhogasadisopamāti hatthināgassa hatthena samasamā. Hattho hi idha bhuñjati etenāti bhogoti vutto. Teti ūruyo. Yathā veḷunāḷiyoti idāni veḷupabbasadisā ahesuṃ.</paragraph>
    <paragraph>Saṇhanūpurasuvaṇṇamaṇḍitāti siniddhamaṭṭhehi suvaṇṇanūpurehi vibhūsitā. Jaṅghāti aṭṭhijaṅghāyo. Tāti tā jaṅghāyo. Tiladaṇḍakārivāti appamaṃsalohitattā kisabhāvena lūnāvasiṭṭhavisukkhatiladaṇḍakā viya ahesuṃ. Ra-kāro padasandhikaro.</paragraph>
    <paragraph>Tūlapuṇṇasadisopamāti mudusiniddhabhāvena simbalitūlapuṇṇapaliguṇṭhitaupāhanasadisā. Te mama pādā idāni phuṭitā phalitā, valīmatā valimanto jātā.</paragraph>
    <paragraph>Edisoti evarūpo. Ahu ahosi yathāvuttappakāro. Ayaṃ samussayoti ayaṃ mama kāyo. Jajjaroti sithilābandho . Bahudukhānamālayoti jarādihetukānaṃ bahūnaṃ dukkhānaṃ ālayabhūto. Sopalepapatitoti so ayaṃ samussayo apalepapatito abhisaṅkhārālepaparikkhayena patito pātābhimukhoti attho. Sopi alepapatitoti vā padavibhāgo, so evattho. Jarāgharoti jiṇṇagharasadiso. Jarāya vā gharabhūto ahosi. Tasmā saccavādino dhammānaṃ yathābhūtaṃ sabhāvaṃ sammadeva ñatvā kathanato avitathavādino sammāsambuddhassa mama satthuvacanaṃ anaññathā.</paragraph>
    <paragraph>Evaṃ ayaṃ therī attano attabhāve aniccatāya sallakkhaṇamukhena sabbesupi tebhūmakadhammesu aniccataṃ upadhāretvā tadanusārena tattha dukkhalakkhaṇaṃ anattalakkhaṇañca āropetvā vipassanaṃ ussukkāpentī maggapaṭipāṭiyā arahattaṃ pāpuṇi. Tena vuttaṃ apadāne (apa. therī 2.4.204-219) –</paragraph>
    <gatha type="1">‘‘Yo  raṃsiphusitāveḷo, phusso nāma mahāmuni;</gatha>
    <gatha type="last">Tassāhaṃ bhaginī āsiṃ, ajāyiṃ khattiye kule.</gatha>
    <gatha type="1">‘‘Tassa  dhammaṃ suṇitvāhaṃ, vippasannena cetasā;</gatha>
    <gatha type="last">Mahādānaṃ daditvāna, patthayiṃ rūpasampadaṃ.</gatha>
    <gatha type="1">‘‘Ekatiṃse ito kappe, sikhī lokagganāyako;</gatha>
    <gatha type="last">Uppanno lokapajjoto, tilokasaraṇo jino.</gatha>
    <gatha type="1">‘‘Tadāruṇapure ramme, brahmaññakulasambhavā;</gatha>
    <gatha type="last">Vimuttacittaṃ kupitā, bhikkhuniṃ abhisāpayiṃ.</gatha>
    <gatha type="1">‘‘Vesikāva anācārā, jinasāsanadūsikā;</gatha>
    <gatha type="last">Evaṃ akkosayitvāna, tena pāpena kammunā.</gatha>
    <gatha type="1">‘‘Dāruṇaṃ nirayaṃ gantvā, mahādukkhasamappitā;</gatha>
    <gatha type="last">Tato cutā manussesu, upapannā tapassinī.</gatha>
    <gatha type="1">‘‘Dasajātisahassāni, gaṇikattamakārayiṃ;</gatha>
    <gatha type="last">Tamhā pāpā na muccissaṃ, bhutvā duṭṭhavisaṃ yathā.</gatha>
    <gatha type="1">‘‘Brahmacariyamasevissaṃ, kassape jinasāsane;</gatha>
    <gatha type="last">Tena kammavipākena, ajāyiṃ tidase pure.</gatha>
    <gatha type="1">‘‘Pacchime bhave sampatte, ahosiṃ opapātikā;</gatha>
    <gatha type="last">Ambasākhantare jātā, ambapālīti tenahaṃ.</gatha>
    <gatha type="1">‘‘Parivutā pāṇakoṭīhi, pabbajiṃ jinasāsane;</gatha>
    <gatha type="last">Pattāhaṃ  acalaṃ ṭhānaṃ, dhītā buddhassa orasā.</gatha>
    <gatha type="1">‘‘Iddhīsu  ca vasī homi, sotadhātuvisuddhiyā;</gatha>
    <gatha type="last">Cetopariyañāṇassa, vasī homi mahāmuni.</gatha>
    <gatha type="1">‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <gatha type="1">‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ me vimalaṃ suddhaṃ, buddhaseṭṭhassa vāhasā.</gatha>
    <gatha type="1">‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgīva bandhanaṃ chetvā, viharāmi anāsavā.</gatha>
    <gatha type="1">‘‘Svāgataṃ  vata me āsi, buddhaseṭṭhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <gatha type="1">‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsana’’nti.</gatha>
    <paragraph>Arahattaṃ pana patvā attano paṭipattiṃ paccavekkhitvā udānavasena tā eva gāthā paccudāhāsīti.</paragraph>
    <centered>Ambapālītherīgāthāvaṇṇanā niṭṭhitā.</centered>
    <subhead>2. Rohinītherīgāthāvaṇṇanā</subhead>
    <paragraph>Samaṇāti bhoti supītiādikā rohiniyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī ito ekanavutikappe vipassissa bhagavato kāle kulagehe nibbattitvā viññutaṃ patvā, ekadivasaṃ bandhumatīnagare bhagavantaṃ piṇḍāya carantaṃ disvā pattaṃ gahetvā pūvassa pūretvā bhagavato datvā pītisomanassajātā pañcapatiṭṭhitena vandi. Sā tena puññakammena devamanussesu saṃsarantī anukkamena upacitavimokkhasambhārā hutvā imasmiṃ buddhuppāde vesāliyaṃ mahāvibhavassa brāhmaṇassa gehe nibbattitvā rohinīti laddhanāmā viññutaṃ patvā, satthari vesāliyaṃ viharante vihāraṃ gantavā dhammaṃ sutvā sotāpannā hutvā mātāpitūnaṃ dhammaṃ desetvā sāsane pasādaṃ uppādetvā  te anujānāpetvā sayaṃ pabbajitvā vipassanāya kammaṃ karontī na cirasseva saha paṭisambhidāhi arahattaṃ pāpuṇi. Tena vuttaṃ –</paragraph>
    <gatha type="1">‘‘Nagare bandhumatiyā, vipassissa mahesino;</gatha>
    <gatha type="last">Piṇḍāya vicarantassa, pūvedāsimahaṃ tadā.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Tattha cittaṃ pasādetvā, tāvatiṃsamagacchahaṃ.</gatha>
    <gatha type="1">‘‘Chattiṃsadevarājūnaṃ , mahesittamakārayiṃ;</gatha>
    <gatha type="last">Paññāsacakkavattīnaṃ, mahesittamakārayiṃ.</gatha>
    <gatha type="1">‘‘Manasā patthitā nāma, sabbā mayhaṃ samijjhatha;</gatha>
    <gatha type="last">Sampattiṃ anubhotvāna, devesu manujesu ca.</gatha>
    <gatha type="1">‘‘Pacchime bhavasampatte, jāto vippakule ahaṃ;</gatha>
    <gatha type="last">Rohinī nāma nāmena, ñātakehi piyāyitā.</gatha>
    <gatha type="1">‘‘Bhikkhūnaṃ santikaṃ gantvā, dhammaṃ sutvā yathātathaṃ;</gatha>
    <gatha type="last">Saṃviggamānasā hutvā, pabbajiṃ anagāriyaṃ.</gatha>
    <gatha type="1">‘‘Yoniso padahantīnaṃ, arahattamapāpuṇiṃ;</gatha>
    <gatha type="2">Ekanavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, pūvadānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano paṭipattiṃ paccavekkhitvā pubbe sotāpannakāle pitarā attanā ca vacanapaṭivacanavasena vuttagāthā udānavasena bhāsantī –</paragraph>
    <hangnum nr="271"/>
    <gatha type="1"> ‘‘Samaṇāti  bhoti supi, samaṇāti pabujjhasi;</gatha>
    <gatha type="last">Samaṇāneva kittesi, samaṇī nūna bhavissasi.</gatha>
    <hangnum nr="272"/>
    <gatha type="1"> ‘‘Vipulaṃ annañca pānañca, samaṇānaṃ pavecchasi;</gatha>
    <gatha type="last">Rohinī dāni pucchāmi, kena te samaṇā piyā.</gatha>
    <hangnum nr="273"/>
    <gatha type="1"> ‘‘Akammakāmā alasā, paradattūpajīvino;</gatha>
    <gatha type="last">Āsaṃsukā sādukāmā, kena te samaṇā piyā.</gatha>
    <hangnum nr="274"/>
    <gatha type="1"> ‘‘Cirassaṃ vata maṃ tāta, samaṇānaṃ paripucchasi;</gatha>
    <gatha type="last">Tesaṃ te kittayissāmi, paññāsīlaparakkamaṃ.</gatha>
    <hangnum nr="275"/>
    <gatha type="1"> ‘‘Kammakāmā analasā, kammaseṭṭhassa kārakā;</gatha>
    <gatha type="last">Rāgaṃ dosaṃ pajahanti, tena me samaṇā piyā.</gatha>
    <hangnum nr="276"/>
    <gatha type="1"> ‘‘Tīṇi pāpassa mūlāni, dhunanti sucikārino;</gatha>
    <gatha type="last">Sabbaṃ pāpaṃ pahīnesaṃ, tena me samaṇā piyā.</gatha>
    <hangnum nr="277"/>
    <gatha type="1"> ‘‘Kāyakammaṃ  suci nesaṃ, vacīkammañca tādisaṃ;</gatha>
    <gatha type="last">Manokammaṃ suci nesaṃ, tena me samaṇā piyā.</gatha>
    <hangnum nr="278"/>
    <gatha type="1"> ‘‘Vimalā  saṅkhamuttāva, suddhā santarabāhirā;</gatha>
    <gatha type="last">Puṇṇā sukkāna dhammānaṃ, tena me samaṇā piyā.</gatha>
    <hangnum nr="279"/>
    <gatha type="1"> ‘‘Bahussutā dhammadharā, ariyā dhammajīvino;</gatha>
    <gatha type="last">Atthaṃ dhammañca desenti, tena me samaṇā piyā.</gatha>
    <hangnum nr="280"/>
    <gatha type="1"> ‘‘Bahussutā dhammadharā, ariyā dhammajīvino;</gatha>
    <gatha type="last">Ekaggacittā satimanto, tena me samaṇā piyā.</gatha>
    <hangnum nr="281"/>
    <gatha type="1"> ‘‘Dūraṅgamā  satimanto, mantabhāṇī anuddhatā;</gatha>
    <gatha type="last">Dukkhassantaṃ pajānanti, tena me samaṇā piyā.</gatha>
    <hangnum nr="282"/>
    <gatha type="1"> ‘‘Yasmā gāmā pakkamanti, na vilokenti kiñcanaṃ;</gatha>
    <gatha type="last">Anapekkhāva gacchanti, tena me samaṇā piyā.</gatha>
    <hangnum nr="283"/>
    <gatha type="1"> ‘‘Na te saṃ koṭṭhe openti, na kumbhiṃ na khaḷopiyaṃ;</gatha>
    <gatha type="last">Pariniṭṭhitamesānā, tena me samaṇā piyā.</gatha>
    <hangnum nr="284"/>
    <gatha type="1"> ‘‘Na te hiraññaṃ gaṇhanti, na suvaṇṇaṃ na rūpiyaṃ;</gatha>
    <gatha type="last">Paccuppannena yāpenti, tena me samaṇā piyā.</gatha>
    <hangnum nr="285"/>
    <gatha type="1"> ‘‘Nānākulā pabbajitā, nānājanapadehi ca;</gatha>
    <gatha type="last">Aññamaññaṃ pihayanti, tena me samaṇā piyā.</gatha>
    <hangnum nr="286"/>
    <gatha type="1"> ‘‘Atthāya vata no bhoti, kule jātāsi rohinī;</gatha>
    <gatha type="last">Saddhā buddhe ca dhamme ca, saṅghe ca tibbagāravā.</gatha>
    <hangnum nr="287"/>
    <gatha type="1"> ‘‘Tuvañhetaṃ pajānāsi, puññakkhettaṃ anuttaraṃ;</gatha>
    <gatha type="last">Amhampi ete samaṇā, paṭiggaṇhanti dakkhiṇaṃ.</gatha>
    <hangnum nr="288"/>
    <gatha type="1"> ‘‘Patiṭṭhito hettha yañño, vipulo no bhavissati;</gatha>
    <gatha type="last">Sace bhāyasi dukkhassa, sace te dukkhamappiyaṃ.</gatha>
    <hangnum nr="289"/>
    <gatha type="1"> ‘‘Upehi saraṇaṃ buddhaṃ, dhammaṃ saṅghañca tādinaṃ;</gatha>
    <gatha type="last">Samādiyāhi sīlāni, taṃ te atthāya hehiti.</gatha>
    <hangnum nr="290"/>
    <gatha type="1"> ‘‘Upemi  saraṇaṃ buddhaṃ, dhammaṃ saṅghañca tādinaṃ;</gatha>
    <gatha type="last">Samādiyāmi sīlāni, taṃ me atthāya hehiti.</gatha>
    <hangnum nr="291"/>
    <gatha type="1"> ‘‘Brahmabandhu  pure āsiṃ, so idānimhi brāhmaṇo;</gatha>
    <gatha type="last">Tevijjo sottiyo camhi, vedagū camhi nhātako’’ti. –</gatha>
    <paragraph type="unindented">Imā gāthā paccudāhāsi.</paragraph>
    <paragraph>Tattha ādito tisso gāthā attano dhītu bhikkhūsu sammutiṃ anicchantena vuttā. Tattha samaṇāti bhoti supīti bhoti tvaṃ supanakālepi  ‘‘samaṇā samaṇā’’ti kittentī samaṇapaṭibaddhaṃyeva kathaṃ kathentī supasi. Samaṇāti pabujjhasīti supanato uṭṭhahantīpi ‘‘samaṇā’’iccevaṃ vatvā pabujjhasi niddāya vuṭṭhāsi. Samaṇāneva kittesīti sabbakālampi samaṇe eva samaṇānameva vā guṇe kittesi abhitthavasi. Samaṇī nūna bhavissasīti gihirūpena ṭhitāpi cittena samaṇī eva maññe bhavissasi. Atha vā samaṇī nūna bhavissasīti idāni gihirūpena ṭhitāpi na cireneva samaṇī eva maññe bhavissasi samaṇesu eva ninnapoṇabhāvato.</paragraph>
    <paragraph>Pavecchasīti desi. Rohinī dāni pucchāmīti, amma rohini, taṃ ahaṃ idāni pucchāmīti brāhmaṇo attano dhītaraṃ pucchanto āha. Kena te samaṇā piyāti, amma rohini, tvaṃ sayantīpi pabujjhantīpi aññadāpi samaṇānameva guṇe kittayasi, kena nāma kāraṇena tuyhaṃ samaṇā piyāyitabbā jātāti attho.</paragraph>
    <paragraph>Idāni brāhmaṇo samaṇesu dosaṃ dhītu ācikkhanto ‘‘akammakāmā’’ti gāthamāha. Tattha akammakāmāti na kammakāmā, attano paresañca atthāvahaṃ kiñci kammaṃ na kātukāmā. Alasāti kusītā. Paradattūpajīvinoti parehi dinneneva upajīvanasīlā. Āsaṃsukāti tato eva ghāsacchādanādīnaṃ āsīsanakā. Sādukāmāti sāduṃ madhurameva āhāraṃ icchanakā. Sabbametaṃ brāhmaṇo samaṇānaṃ guṇe ajānanto attanāva parikappitaṃ dosamāha.</paragraph>
    <paragraph>Taṃ  sutvā rohinī ‘‘laddho dāni me okāso ayyānaṃ guṇe kathetu’’nti tuṭṭhamānasā bhikkhūnaṃ guṇe kittetukāmā paṭhamaṃ tāva tesaṃ kittane somanassaṃ pavedentī ‘‘cīrassaṃ vata maṃ, tātā’’ti gāthamāha. Tattha cirassaṃ vatāti cirena vata. Tātāti pitaraṃ ālapati. Samaṇānanti samaṇe samaṇānaṃ vā mayhaṃ piyāyitabbaṃ paripucchasi. Tesanti samaṇānaṃ. Paññāsīlaparakkamanti  paññañca sīlañca ussāhañca.</paragraph>
    <paragraph>Kittayissāmīti  kathayissāmi. Paṭijānetvā te kittentī ‘‘akammakāmā alasā’’ti tena vuttaṃ dosaṃ tāva nibbeṭhetvā tappaṭipakkhabhūtaṃ guṇaṃ dassetuṃ ‘‘kammakāmā’’tiādimāha. Tattha kammakāmāti vattapaṭivattādibhedaṃ kammaṃ samaṇakiccaṃ paripūraṇavasena kāmenti icchantīti kammakāmā. Tattha yuttappayuttā hutvā uṭṭhāya samuṭṭhāya vāyamanato na alasāti analasā. Taṃ pana kammaṃ seṭṭhaṃ uttamaṃ nibbānāvahameva karontīti kammaseṭṭhassa kārakā. Karontā pana taṃ paṭipattiyā anavajjabhāvato rāgaṃ dosaṃ pajahanti, yathā rāgadosā pahīyanti, evaṃ samaṇā kammaṃ karonti. Tena me samaṇā piyāti tena yathāvuttena sammāpaṭipajjanena mayhaṃ samaṇā piyāyitabbāti attho.</paragraph>
    <paragraph>Tīṇi pāpassa mūlānīti lobhadosamohasaṅkhātāni akusalassa tīṇi mūlāni. Dhunantīti nigghātenti, pajahantīti attho. Sucikārinoti anavajjakammakārino. Sabbaṃ pāpaṃ pahīnesanti aggamaggādhigamena esaṃ sabbampi pāpaṃ pahīnaṃ.</paragraph>
    <paragraph>Evaṃ ‘‘samaṇā sucikārino’’ti saṅkhepato vuttamatthaṃ vibhajitvā dassetuṃ ‘‘kāyakamma’’nti gāthamāha. Taṃ suviññeyyameva.</paragraph>
    <paragraph>Vimalā saṅkhamuttāvāti sudhotasaṅkhā viya muttā viya ca vigatamalā rāgādimalarahitā. Suddhā santarabāhirāti santarañca bāhirañca santarabāhiraṃ. Tato santarabāhirato suddhā, suddhāsayapayogāti attho. Puṇṇā sukkāna dhammānanti ekantasukkehi anavajjadhammehi paripuṇṇā, asekhehi sīlakkhandhādīhi samannāgatāti attho.</paragraph>
    <paragraph>Suttageyyādibahuṃ  sutaṃ etesaṃ, sutena vā uppannāti bahussutā, pariyattibāhusaccena paṭivedhabāhusaccena ca samannāgatāti attho. Tameva duvidhampi dhammaṃ dhārentīti dhammadharā. Sattānaṃ ācārasamācārasikkhāpadena arīyantīti ariyā. Dhammena ñāyena jīvantīti dhammajīvino. Atthaṃ dhammañca desentīti  bhāsitatthañca desanādhammañca kathenti pakāsenti. Atha vā atthato anapetaṃ dhammato anapetañca desenti ācikkhanti.</paragraph>
    <paragraph>Ekaggacittāti samāhitacittā. Satimantoti upaṭṭhitasatino.</paragraph>
    <paragraph>Dūraṅgamāti  araññagatā, manussūpacāraṃ muñcitvā dūraṃ gacchantā, iddhānubhāvena vā yathārucitaṃ dūraṃ ṭhānaṃ gacchantīti dūraṅgamā. Mantā vuccati paññā, tāya bhaṇanasīlatāya mantabhāṇī. Na uddhatāti anuddhatā, uddhaccarahitā vūpasantacittā. Dukkhassantaṃ pajānantīti vaṭṭadukkhassa pariyantabhūtaṃ nibbānaṃ paṭivijjhanti.</paragraph>
    <paragraph>Na vilokenti kiñcananti yato gāmato pakkamanti, tasmiṃ gāme kañci sattaṃ vā saṅkhāraṃ vā apekkhāvasena na olokenti, atha kho pana anapekkhāva gacchanti pakkamanti.</paragraph>
    <paragraph>Na te saṃ koṭṭhe opentīti te samaṇā saṃ attano santakaṃ sāpateyyaṃ koṭṭhe na openti na paṭisāmetvā ṭhapenti tādisassa pariggahassa abhāvato. Kumbhinti kumbhiyaṃ. Khaḷopiyanti pacchiyaṃ. Pariniṭṭhitamesānāti parakulesu paresaṃ atthāya siddhameva ghāsaṃ pariyesantā.</paragraph>
    <paragraph>Hiraññanti kahāpaṇaṃ. Rūpiyanti rajataṃ. Paccuppannena yāpentīti atītaṃ ananusocantā anāgatañca apaccāsīsantā paccuppannena yāpenti attabhāvaṃ pavattenti.</paragraph>
    <paragraph>Aññamaññaṃ pihayantīti aññamaññasmiṃ mettiṃ karonti. ‘‘Pihāyanti’’pi pāṭho, so eva attho.</paragraph>
    <paragraph>Evaṃ so brāhmaṇo dhītuyā santike bhikkhūnaṃ guṇe sutvā pasannamānaso dhītaraṃ pasaṃsanto ‘‘atthāya vatā’’tiādimāha.</paragraph>
    <paragraph>Amhampīti amhākampi. Dakkhiṇanti deyyadhammaṃ.</paragraph>
    <paragraph>Etthāti  etesu samaṇesu. Yaññoti dānadhammo. Vipuloti vipulaphalo. Sesaṃ vuttanayameva.</paragraph>
    <paragraph>Evaṃ brāhmaṇo saraṇesu sīlesu ca patiṭṭhito aparabhāge sañjātasaṃvego pabbajitvā vipassanaṃ  vaḍḍhetvā arahatte  patiṭṭhāya attano paṭipattiṃ paccavekkhitvā udānento ‘‘brahmabandhū’’ti gāthamāha. Tassattho heṭṭhā vuttoyeva.</paragraph>
    <centered>Rohinītherīgāthāvaṇṇanā niṭṭhitā.</centered>
    <subhead>3. Cāpātherīgāthāvaṇṇanā</subhead>
    <paragraph>Laṭṭhihattho pure āsītiādikā cāpāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī, anukkamena upacitakusalamūlā sambhatavimokkhasambhārā hutvā imasmiṃ buddhuppāde vaṅgahārajanapade aññatarasmiṃ migaluddakagāme jeṭṭhakamigaluddakassa dhītā hutvā nibbatti, cāpātissā nāmaṃ ahosi. Tena ca samayena upako ājīvako bodhimaṇḍato dhammacakkaṃ pavattetuṃ bārāṇasiṃ uddissa gacchantena satthārā samāgato ‘‘vippasannāni kho te, āvuso, indriyāni, parisuddho chavivaṇṇo pariyodāto, kaṃsi tvaṃ, āvuso, uddissa pabbajito, ko vā te satthā, kassa vā tvaṃ dhammaṃ rocesī’’ti (mahāva. 11; ma. ni. 1.285) pucchitvā –</paragraph>
    <gatha type="1">‘‘Sabbābhibhū sabbavidūhamasmi, sabbesu dhammesu anūpalitto;</gatha>
    <gatha type="last">Sabbañjaho taṇhākkhaye vimutto, sayaṃ abhiññāya kamuddiseyyaṃ. (dha. pa. 353; mahāva. 11; kathā. 405; ma. ni. 1.285);</gatha>
    <gatha type="1">‘‘Na me ācariyo atthi, sadiso me na vijjati;</gatha>
    <gatha type="last">Sadevakasmiṃ lokasmiṃ, natthi me paṭipuggalo.</gatha>
    <gatha type="1">‘‘Ahañhi  arahā loke, ahaṃ satthā anuttaro;</gatha>
    <gatha type="last">Ekomhi sammāsambuddho, sītibhūtomhi nibbuto.</gatha>
    <gatha type="1">‘‘Dhammacakkaṃ pavattetuṃ, gacchāmi kāsinaṃ puraṃ;</gatha>
    <gatha type="last">Andhībhūtasmiṃ lokasmiṃ, āhañchaṃ amatadundubhi’’nti. (mahāva. 11; kathā. 405; ma. ni. 1.285) –</gatha>
    <paragraph type="unindented">Satthārā  attano sabbaññubuddhabhāve dhammacakkapavattane ca pavedite pasannacitto so ‘‘hupeyyapāvuso, arahasi anantajino’’ti (mahāva. 11; ma. ni. 1.285) vatvā ummaggaṃ gahetvā pakkanto vaṅgahārajanapadaṃ  agamāsi. So tattha ekaṃ migaluddakagāmakaṃ upanissāya vāsaṃ kappesi. Taṃ tattha jeṭṭhakamigaluddako upaṭṭhāsi. So ekadivasaṃ dūraṃ migavaṃ gacchanto ‘‘mayhaṃ arahante mā pamajjī’’ti attano dhītaraṃ cāpaṃ āṇāpetvā agamāsi saddhiṃ puttabhātukehi. Sā cassa dhītā abhirūpā hoti dassanīyā.</paragraph>
    <paragraph>Atha kho upako ājīvako bhikkhācāravelāyaṃ migaluddakassa gharaṃ gato parivisituṃ upagataṃ cāpaṃ disvā rāgena abhibhūto bhuñjitumpi asakkonto bhājanena bhattaṃ ādāya vasanaṭṭhānaṃ gantvā bhattaṃ ekamante nikkhipitvā ‘‘sace cāpaṃ labhissāmi, jīvāmi, no ce, marissāmī’’ti nirāhāro nipajji. Sattame divase migaluddako āgantvā dhītaraṃ pucchi – ‘‘kiṃ mayhaṃ arahante na pamajjī’’ti? Sā ‘‘ekadivasameva āgantvā puna nāgatapubbo’’ti āha. Migaluddako ca tāvadevassa vasanaṭṭhānaṃ gantvā ‘‘kiṃ, bhante, aphāsuka’’nti pāde parimajjanto pucchi. Upako nitthunanto parivattatiyeva. So ‘‘vadatha, bhante, yaṃ mayā sakkā kātuṃ, sabbaṃ taṃ karissāmī’’ti āha. Upako ekena pariyāyena attano ajjhāsayaṃ ārocesi. ‘‘Itaro jānāsi pana, bhante, kiñci sippa’’nti. ‘‘Na jānāmī’’ti. ‘‘Na, bhante, kiñci sippaṃ ajānantena sakkā gharaṃ āvasitu’’nti. So āha – ‘‘nāhaṃ kiñci sippaṃ jānāmi, apica tumhākaṃ maṃsahārako bhavissāmi, maṃsañca vikkiṇissāmī’’ti. Māgaviko ‘‘amhākampi etadeva ruccatī’’ti uttarasāṭakaṃ datvā attano sahāyakassa gehe katipāhaṃ vasāpetvā tādise divase gharaṃ ānetvā dhītaraṃ adāsi.</paragraph>
    <paragraph>Atha  kāle gacchante tesaṃ saṃvāsamanvāya putto nibbatti, subhaddotissa nāmaṃ akaṃsu. Cāpā tassa rodanakāle ‘‘upakassa putta, ājīvakassa putta, maṃsahārakassa putta, mā rodi mā rodī’’tiādinā puttatosanagītena upakaṃ uppaṇḍesi. So ‘‘mā tvaṃ cāpe maṃ ‘anātho’ti maññi, atthi me sahāyo anantajino nāma, tassāhaṃ santikaṃ gamissāmī’’ti āha. Cāpā ‘‘evamayaṃ aṭṭīyatī’’ti ñatvā punappunaṃ tathā kathesiyeva. So ekadivasaṃ tāya tathā vutto kujjhitvā gantumāraddho. Tāya taṃ taṃ vatvā anunīyamānopi saññattiṃ anāgacchanto pacchimadisābhimukho pakkāmi.</paragraph>
    <paragraph>Bhagavā  ca tena samayena sāvatthiyaṃ jetavane viharanto bhikkhūnaṃ ācikkhi – ‘‘yo, bhikkhave, ajja ‘kuhiṃ anantajino’ti idhāgantvā pucchati, taṃ mama santikaṃ pesethā’’ti. Upakopi ‘‘kuhiṃ anantajino vasatī’’ti tattha tattha pucchanto anupubbena sāvatthiṃ gantvā vihāraṃ pavisitvā vihāramajjhe ṭhatvā ‘‘kuhiṃ anantajino’’ti pucchi. Taṃ bhikkhū bhagavato santikaṃ nayiṃsu. So bhagavantaṃ disvā ‘‘jānātha maṃ bhagavā’’ti āha. ‘‘Āma, jānāmi, kuhiṃ pana tvaṃ ettakaṃ kālaṃ vasī’’ti? ‘‘Vaṅgahārajanapade, bhante’’ti. ‘‘Upaka, idāni mahallako jāto pabbajituṃ sakkhissasī’’ti? ‘‘Pabbajissāmi, bhante’’ti. Satthā aññataraṃ bhikkhuṃ āṇāpesi – ‘‘ehi tvaṃ, bhikkhu, imaṃ pabbājehī’’ti. So taṃ pabbājesi. So pabbajito satthu santike kammaṭṭhānaṃ gahetvā bhāvanaṃ anuyuñjanto na cirasseva anāgāmiphale patiṭṭhāya kālaṃ katvā avihesu nibbatto, nibbattakkhaṇeyeva arahattaṃ pāpuṇi. Avihesu nibbattamattā satta janā arahattaṃ pattā, tesaṃ ayaṃ aññataro. Vuttañhetaṃ –</paragraph>
    <gatha type="1">‘‘Avihaṃ upapannāse, vimuttā satta bhikkhavo;</gatha>
    <gatha type="last">Rāgadosaparikkhīṇā, tiṇṇā loke visattikaṃ.</gatha>
    <gatha type="1">‘‘Upakopalagaṇḍo ca, pakkusāti ca te tayo;</gatha>
    <gatha type="2">Bhaddiyo khaṇḍadevo ca, bāhuraggi ca siṅgiyo;</gatha>
    <gatha type="last">Te hitvā mānusaṃ dehaṃ, dibbayogaṃ upaccagu’’nti. (saṃ. ni. 1.105);</gatha>
    <paragraph>Upake  pana pakkante nibbindahadayā cāpā dārakaṃ ayyakassa niyyādetvā pubbe upakena gatamaggaṃ gacchantī sāvatthiṃ gantvā bhikkhunīnaṃ santike pabbajitvā vipassanāya kammaṃ karontī maggapaṭipāṭiyā arahatte patiṭṭhitā, attano paṭipattiṃ paccavekkhitvā pubbe upakena attanā ca kathitagāthāyo udānavasena ekajjhaṃ katvā –</paragraph>
    <hangnum nr="292"/>
    <gatha type="1"> ‘‘Laṭṭhihattho  pure āsi, so dāni migaluddako;</gatha>
    <gatha type="last">Āsāya palipā ghorā, nāsakkhi pārametave.</gatha>
    <hangnum nr="293"/>
    <gatha type="1"> ‘‘Sumattaṃ  maṃ maññamānā, cāpi puttamatosayi;</gatha>
    <gatha type="last">Cāpāya bandhanaṃ chetvā, pabbajissaṃ punopahaṃ.</gatha>
    <hangnum nr="294"/>
    <gatha type="1"> ‘‘Mā me kujjhi mahāvīra, mā me kujjhi mahāmuni;</gatha>
    <gatha type="last">Na hi kodhaparetassa, suddhi atthi kuto tapo.</gatha>
    <hangnum nr="295"/>
    <gatha type="1"> ‘‘Pakkamissañca nāḷāto, kodha nāḷāya vacchati;</gatha>
    <gatha type="last">Bandhantī itthirūpena, samaṇe dhammajīvino.</gatha>
    <hangnum nr="296"/>
    <gatha type="1"> ‘‘Ehi kāḷa nivattassu, bhuñja kāme yathā pure;</gatha>
    <gatha type="last">Ahañca te vasīkatā, ye ca me santi ñātakā.</gatha>
    <hangnum nr="297"/>
    <gatha type="1"> ‘‘Etto cāpe catubbhāgaṃ, yathā bhāsasi tvañca me;</gatha>
    <gatha type="last">Tayi rattassa posassa, uḷāraṃ vata taṃ siyā.</gatha>
    <hangnum nr="298"/>
    <gatha type="1"> ‘‘Kāḷaṅginiṃva takkāriṃ, pupphitaṃ girimuddhani;</gatha>
    <gatha type="last">Phullaṃ dālimalaṭṭhiṃva, antodīpeva pāṭaliṃ.</gatha>
    <hangnum nr="299"/>
    <gatha type="1"> ‘‘Haricandanalittaṅgiṃ, kāsikuttamadhāriniṃ;</gatha>
    <gatha type="last">Taṃ maṃ rūpavatiṃ santiṃ, kassa ohāyaṃ gacchasi.</gatha>
    <hangnum nr="300"/>
    <gatha type="1"> ‘‘Sākuntikova sakuṇiṃ, yathā bandhitumicchati;</gatha>
    <gatha type="last">Āharimena rūpena, na maṃ tvaṃ bādhayissasi.</gatha>
    <hangnum nr="301"/>
    <gatha type="1"> ‘‘Imañca me puttaphalaṃ, kāḷa uppāditaṃ tayā;</gatha>
    <gatha type="last">Taṃ maṃ puttavatiṃ santiṃ, kassa ohāya gacchasi.</gatha>
    <hangnum nr="302"/>
    <gatha type="1"> ‘‘Jahanti  putte sappaññā, tato ñātī tato dhanaṃ;</gatha>
    <gatha type="last">Pabbajanti mahāvīrā, nāgo chetvāva bandhanaṃ.</gatha>
    <hangnum nr="303"/>
    <gatha type="1"> ‘‘Idāni te imaṃ puttaṃ, daṇḍena churikāya vā;</gatha>
    <gatha type="last">Bhūmiyaṃ vā nisumbhissaṃ, puttasokā na gacchasi.</gatha>
    <hangnum nr="304"/>
    <gatha type="1"> ‘‘Sace  puttaṃ siṅgālānaṃ, kukkurānaṃ padāhisi;</gatha>
    <gatha type="last">Na maṃ puttakatte jammi, punarāvattayissasi.</gatha>
    <hangnum nr="305"/>
    <gatha type="1"> ‘‘Handa kho  dāni bhaddante, kuhiṃ kāḷa gamissasi;</gatha>
    <gatha type="last">Katamaṃ gāmanigamaṃ, nagaraṃ rājadhāniyo.</gatha>
    <hangnum nr="306"/>
    <gatha type="1"> ‘‘Ahumha pubbe gaṇino, assamaṇā samaṇamānino;</gatha>
    <gatha type="last">Gāmena gāmaṃ vicarimha, nagare rājadhāniyo.</gatha>
    <hangnum nr="307"/>
    <gatha type="1"> ‘‘Eso hi bhagavā buddho, nadiṃ nerañjaraṃ pati;</gatha>
    <gatha type="2">Sabbadukkhappahānāya, dhammaṃ deseti pāṇinaṃ;</gatha>
    <gatha type="last">Tassāhaṃ santikaṃ gacchaṃ, so me satthā bhavissati.</gatha>
    <hangnum nr="308"/>
    <gatha type="1"> ‘‘Vandanaṃ dāni me vajjāsi, lokanāthaṃ anuttaraṃ;</gatha>
    <gatha type="last">Padakkhiṇañca katvāna, ādiseyyāsi dakkhiṇaṃ.</gatha>
    <hangnum nr="309"/>
    <gatha type="1"> ‘‘Etaṃ kho labbhamamhehi, yathā bhāsasi tvañca me;</gatha>
    <gatha type="2">Vandanaṃ dāni te vajjaṃ, lokanāthaṃ anuttaraṃ;</gatha>
    <gatha type="last">Padakkhiṇañca katvāna, ādisissāmi dakkhiṇaṃ.</gatha>
    <hangnum nr="310"/>
    <gatha type="1"> ‘‘Tato ca kāḷo pakkāmi, nadiṃ nerañjaraṃ pati;</gatha>
    <gatha type="last">So addasāsi sambuddhaṃ, desentaṃ amataṃ padaṃ.</gatha>
    <hangnum nr="311"/>
    <gatha type="1"> ‘‘Dukkhaṃ dukkhasamuppādaṃ, dukkhassa ca atikkamaṃ;</gatha>
    <gatha type="last">Ariyaṃ caṭṭhaṅgikaṃ maggaṃ, dukkhūpasamagāminaṃ.</gatha>
    <hangnum nr="312"/>
    <gatha type="1"> ‘‘Tassa pādāni vanditvā, katvāna naṃ padakkhiṇaṃ;</gatha>
    <gatha type="2">Cāpāya ādisitvāna, pabbajiṃ anagāriyaṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti. –</gatha>
    <paragraph type="unindented">Imā  gāthā abhāsi.</paragraph>
    <paragraph>Tattha laṭṭhihatthoti daṇḍahattho. Pureti pubbe paribbājakakāle caṇḍagoṇakukkurādīnaṃ pariharaṇatthaṃ daṇḍaṃ hatthena gahetvā vicaraṇako ahosi. So dāni migaluddakoti so idāni migaluddehi saddhiṃ sambhogasaṃvāsehi migaluddo māgaviko jāto. Āsāyāti taṇhāya. ‘‘Āsayā’’tipi pāṭho, ajjhāsayahetūti attho. Palipāti kāmapaṅkato diṭṭhipaṅkato ca. Ghorāti aviditavipulānatthāvahattā dāruṇato ghorā. Nāsakkhi pārametaveti tasseva palipassa pārabhūtaṃ nibbānaṃ etuṃ gantuṃ na asakkhi, na  abhisambhunīti attānameva sandhāya upako vadati.</paragraph>
    <paragraph>Sumattaṃ maṃ maññamānāti attani suṭṭhu mattaṃ madappattaṃ kāmagedhavasena laggaṃ pamattaṃ vā katvā maṃ sallakkhantī. Cāpā puttamatosayīti migaluddassa dhītā cāpā ‘‘ājīvakassa puttā’’tiādinā maṃ ghaṭṭentī puttaṃ tosesi keḷāyasi. ‘‘Supati maṃ maññamānā’’ti ca paṭhanti, supatīti maṃ maññamānāti attho. Cāpāya bandhanaṃ chetvāti cāpāya tayi uppannaṃ kilesabandhanaṃ chinditvā. Pabbajissaṃ punopahanti puna dutiyavārampi ahaṃ pabbajissāmi.</paragraph>
    <paragraph>Idāni tassā ‘‘mayhaṃ attho natthī’’ti vadati, taṃ sutvā cāpā khamāpentī ‘‘mā me kujjhī’’ti gāthamāha. Tattha mā me kujjhīti keḷikaraṇamattena mā mayhaṃ kujjhi. Mahāvīra, mahāmunīti upakaṃ ālapati. Tañhi sā pubbepi pabbajito, idānipi pabbajitukāmoti katvā khantiñca paccāsīsantī ‘‘mahāmunī’’ti āha. Tenevāha – ‘‘na hi kodhaparetassa, suddhi atthi kuto tapo’’ti, tvaṃ ettakampi asahanto kathaṃ cittaṃ damessasi, kathaṃ vā tapaṃ carissasīti adhippāyo.</paragraph>
    <paragraph>Atha nāḷaṃ gantvā jīvitukāmosīti cāpāya vutto āha – ‘‘pakkamissañca nāḷāto, kodha nāḷāya vacchatī’’ti ko idha nāḷāya vasissati, nāḷātova ahaṃ pakkamissāmeva. So hi tassa jātagāmo, tato nikkhamitvā pabbaji. So ca magadharaṭṭhe bodhimaṇḍassa āsannapadese, taṃ sandhāya vuttaṃ. Bandhantī itthirūpena, samaṇe dhammajīvinoti cāpe tvaṃ dhammena jīvante dhammike pabbajite attano itthirūpena itthikuttākappehi bandhantī tiṭṭhasi. Yenāhaṃ idāni ediso jāto, tasmā taṃ pariccajāmīti adhippāyo.</paragraph>
    <paragraph>Evaṃ  vutte cāpā taṃ nivattetukāmā ‘‘ehi, kāḷā’’ti gāthamāha. Tassattho – kāḷavaṇṇatāya, kāḷa, upaka, ehi nivattassu mā pakkami, pubbe viya kāme paribhuñja, ahañca ye ca me santi ñātakā, te sabbeva tuyhaṃ mā pakkamitukāmatāya vasīkatā vasavattino katāti.</paragraph>
    <paragraph>Taṃ sutvā upako ‘‘etto cāpe’’ti gāthamāha. Tattha cāpeti cāpe. Cāpasadisaaṅgalaṭṭhitāya hi sā, cāpāti nāmaṃ labhi, tasmā, cāpāti vuccati. Tvaṃ cāpe, yathā bhāsasi, idāni yādisaṃ kathesi, ito catubbhāgameva piyasamudācāraṃ kareyyāsi. Tayi rattassa rāgābhibhūtassa purisassa uḷāraṃ vata taṃ siyā, ahaṃ panetarahi tayi kāmesu ca viratto, tasmā cāpāya vacane na tiṭṭhāmīti adhippāyo.</paragraph>
    <paragraph>Puna, cāpā, attani tassa āsattiṃ uppādetukāmā ‘‘kāḷaṅgini’’nti āha. Tattha, kāḷāti tassālapanaṃ. Aṅgininti aṅgalaṭṭhisampannaṃ. Ivāti upamāya nipāto. Takkāriṃ pupphitaṃ girimuddhanīti pabbatamuddhani ṭhitaṃ supupphitadālimalaṭṭhiṃ viya. ‘‘Ukkāgāri’’nti ca keci paṭhanti, aṅgatthilaṭṭhiṃ viyāti attho. Girimuddhanīti ca idaṃ kenaci anupahatasobhatādassanatthaṃ vuttaṃ. Keci ‘‘kāliṅgini’’nti pāṭhaṃ vatvā tassa kumbhaṇḍalatāsadisanti atthaṃ vadanti. Phullaṃ dālimalaṭṭhiṃvāti pupphitaṃ bījapūralataṃ viya. Antodīpeva pāṭalinti dīpakabbhantare pupphitapāṭalirukkhaṃ viya, dīpaggahaṇañcettha sobhāpāṭihāriyadassanatthameva.</paragraph>
    <paragraph>Haricandanalittaṅginti lohitacandanena anulittasabbaṅgiṃ. Kāsikuttamadhārininti uttamakāsikavatthadharaṃ. Taṃ manti tādisaṃ maṃ. Rūpavatiṃ santinti rūpasampannaṃ samānaṃ. Kassaohāya gacchasīti kassa nāma sattassa, kassa vā hetuno, kena kāraṇena, ohāya pahāya pariccajitvā gacchasi.</paragraph>
    <paragraph>Ito parampi tesaṃ vacanapaṭivacanagāthāva ṭhapetvā pariyosāne tisso gāthā. Tattha sākuntikovāti sakuṇaluddo viya. Āharimena rūpenāti kesamaṇḍanādinā sarīrajagganena ceva vatthābharaṇādinā  ca abhisaṅkhārikena rūpena vaṇṇena kittimena cāturiyenāti attho. Na maṃ tvaṃ bādhayissasīti pubbe viya idāni maṃ tvaṃ na bādhituṃ sakkhissasi.</paragraph>
    <paragraph>Puttaphalanti  puttasaṅkhātaṃ phalaṃ puttapasavo.</paragraph>
    <paragraph>Sappaññāti paññavanto, saṃsāre ādīnavavibhāviniyā paññāya samannāgatāti adhippāyo. Te hi appaṃ vā mahantaṃ vā ñātiparivaṭṭaṃ bhogakkhandhaṃ vā pahāya pabbajanti. Tenāha – ‘‘pabbajanti mahāvīrā, nāgo chetvāva bandhana’’nti, ayabandhanaṃ viya hatthināgo gihibandhanaṃ chinditvā mahāvīriyāva pabbajanti, na nihīnavīriyāti attho.</paragraph>
    <paragraph>Daṇḍenāti yena kenaci daṇḍena. Churikāyāti khurena. Bhūmiyaṃ vā nisumbhissanti pathaviyaṃ pātetvā pothanavijjhanādinā vibādhissāmi. Puttasokā na gacchasīti puttasokanimittaṃ na gacchissasi.</paragraph>
    <paragraph>Padāhisīti dassasi. Puttakatteti puttakāraṇā. Jammīti tassā ālapanaṃ, lāmaketi attho.</paragraph>
    <paragraph>Idāni tassa gamanaṃ anujānitvā gamanaṭṭhānaṃ jānituṃ ‘‘handa kho’’ti gāthamāha.</paragraph>
    <paragraph>Itaro pubbe ahaṃ aniyyānikaṃ sāsanaṃ paggayha aṭṭhāsiṃ, idāni pana niyyānike anantajinassa sāsane ṭhātukāmo, tasmā tassa santikaṃ gamissāmīti dassento ‘‘ahumhā’’tiādimāha. Tattha gaṇinoti gaṇadharā. Assamaṇāti na samitapāpā. Samaṇamāninoti samitapāpāti evaṃ saññino. Vicarimhāti pūraṇādīsu attānaṃ pakkhipitvā vadati.</paragraph>
    <paragraph>Nerañjaraṃpatīti nerañjarāya nadiyā samīpe tassā tīre. Buddhoti abhisambodhiṃ patto, abhisambodhiṃ patvā dhammaṃ desento sabbakālaṃ bhagavā tattheva vasīti adhippāyena vadati.</paragraph>
    <paragraph>Vandanaṃ dāni me vajjāsīti mama vandanaṃ vadeyyāsi, mama vacanena lokanāthaṃ anuttaraṃ vadeyyāsīti attho. Padakkhiṇañca katvāna, ādiseyyāsi dakkhiṇanti buddhaṃ bhagavantaṃ tikkhattuṃ padakkhiṇaṃ katvāpi catūsu ṭhānesu  vanditvā, tato puññato mayhaṃ pattidānaṃ dento padakkhiṇaṃ ādiseyyāsi buddhaguṇānaṃ sutapubbattā hetusampannatāya ca evaṃ vadati.</paragraph>
    <paragraph>Etaṃkho labbhamamhehīti etaṃ padakkhiṇakaraṇaṃ puññaṃ amhehi tava dātuṃ sakkā, na nivattanaṃ, pubbe viya kāmūpabhogo ca na sakkāti adhippāyo. Te vajjanti tava vandanaṃ vajjaṃ vakkhāmi.</paragraph>
    <paragraph>Soti kāḷo, addasāsīti addakkhi.</paragraph>
    <paragraph>Satthudesanāyaṃ saccakathāya padhānattā tabbinimuttāya abhāvato ‘‘dukkha’’ntiādi vuttaṃ, sesaṃ vuttanayameva.</paragraph>
    <centered>Cāpātherīgāthāvaṇṇanā niṭṭhitā.</centered>
    <subhead>4. Sundarītherīgāthāvaṇṇanā</subhead>
    <paragraph>Petāni bhoti puttānītiādikā sundariyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī ito ekatiṃsakappe vessabhussa bhagavato kāle kulagehe nibbattitvā viññutaṃ patvā ekadivasaṃ satthāraṃ piṇḍāya carantaṃ disvā pasannamānasā bhikkhaṃ datvā pañcapatiṭṭhitena vandi. Satthā tassā cittappasādaṃ ñatvā anumodanaṃ katvā pakkāmi. Sā tena puññakammena tāvatiṃsesu nibbattitvā tattha  yāvatāyukaṃ ṭhatvā dibbasampattiṃ anubhavitvā tato cutā aparāparaṃ sugatīsuyeva saṃsarantī paripakkañāṇā hutvā imasmiṃ buddhuppāde bārāṇasiyaṃ sujātassa nāma brāhmaṇassa dhītā hutvā nibbatti. Tassā rūpasampattiyā sundarīti nāmaṃ ahosi. Vayappattakāle cassā kaniṭṭhabhātā kālamakāsi. Athassā pitā puttasokena abhibhūto tattha tattha vicaranto vāsiṭṭhittheriyā samāgantvā taṃ sokavinodanakāraṇaṃ pucchanto ‘‘petāni bhoti puttānī’’tiādikā dve gāthā abhāsi. Therī taṃ sokābhibhūtaṃ ñatvā sokaṃ vinodetukāmā ‘‘bahūni puttasatānī’’tiādikā dve gāthā vatvā attano asokabhāvaṃ kathesi. Taṃ  sutvā brāhmaṇo ‘‘kathaṃ tvaṃ, ayye, evaṃ asokā jātā’’ti āha. Tassa therī ratanattayaguṇaṃ kathesi.</paragraph>
    <paragraph>Atha brāhmaṇo ‘‘kuhiṃ satthā’’ti pucchitvā ‘‘idāni mithilāyaṃ viharatī’’ti taṃ sutvā tāvadeva rathaṃ yojetvā rathena mithilaṃ gantvā satthāraṃ upasaṅkamitvā vanditvā sammodanīyaṃ kathaṃ katvā ekamantaṃ nisīdi. Tassa satthā dhammaṃ desesi. So dhammaṃ sutvā paṭiladdhasaddho pabbajitvā  vipassanaṃ paṭṭhapetvā ghaṭento vāyamanto tatiye divase arahattaṃ pāpuṇi. Atha sārathi rathaṃ ādāya bārāṇasiṃ gantvā brāhmaṇiyā taṃ pavattiṃ ārocesi. Sundarī attano pitu pabbajitabhāvaṃ sutvā, ‘‘amma, ahampi pabbajissāmī’’ti mātaraṃ āpucchi. Mātā ‘‘yaṃ imasmiṃ gehe bhogajātaṃ, sabbaṃ taṃ tuyhaṃ santakaṃ, tvaṃ imassa kulassa dāyādikā paṭipajja, imaṃ sabbabhogaṃ paribhuñja, mā pabbajī’’ti āha. Sā ‘‘na mayhaṃ bhogehi attho, pabbajissāmevāhaṃ, ammā’’ti mātaraṃ anujānāpetvā mahatiṃ sampattiṃ kheḷapiṇḍaṃ viya chaḍḍetvā pabbaji. Pabbajitvā ca sikkhamānāyeva hutvā vipassanaṃ vaḍḍhetvā ghaṭentī vāyamantī hetusampannatāya ñāṇassa paripākaṃ gatattā saha paṭisambhidāhi arahattaṃ pāpuṇi. Tena vuttaṃ apadāne –</paragraph>
    <gatha type="1">‘‘Piṇḍapātaṃ  carantassa, vessabhussa mahesino;</gatha>
    <gatha type="last">Kaṭacchubhikkhamuggayha, buddhaseṭṭhassadāsahaṃ.</gatha>
    <gatha type="1">‘‘Paṭiggahetvā sambuddho, vessabhū lokanāyako;</gatha>
    <gatha type="last">Vīthiyā saṇṭhito satthā, akā me anumodanaṃ.</gatha>
    <gatha type="1">‘‘Kaṭacchubhikkhaṃ datvāna, tāvatiṃsaṃ gamissasi;</gatha>
    <gatha type="last">Chattiṃsadevarājūnaṃ, mahesittaṃ karissasi.</gatha>
    <gatha type="1">‘‘Paññāsaṃ cakkavattīnaṃ, mahesittaṃ karissasi;</gatha>
    <gatha type="last">Manasā patthitaṃ sabbaṃ, paṭilacchasi sabbadā.</gatha>
    <gatha type="1">‘‘Sampattiṃ anubhotvāna, pabbajissasi kiñcanā;</gatha>
    <gatha type="last">Sabbāsave pariññāya, nibbāyissasināsavā.</gatha>
    <gatha type="1">‘‘Idaṃ  vatvāna sambuddho, vessabhū lokanāyako;</gatha>
    <gatha type="last">Nabhaṃ abbhuggamī vīro, haṃsarājāva ambare.</gatha>
    <gatha type="1">‘‘Sudinnaṃ  me dānavaraṃ, suyiṭṭhā yāgasampadā;</gatha>
    <gatha type="last">Kaṭacchubhikkhaṃ datvāna, pattāhaṃ acalaṃ padaṃ.</gatha>
    <gatha type="1">‘‘Ekatiṃse ito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, bhikkhādānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā phalasukhena nibbānasukhena ca viharantī aparabhāge ‘‘satthu purato sīhanādaṃ nadissāmī’’ti upajjhāyaṃ āpucchitvā bārāṇasito nikkhamitvā sambahulāhi bhikkhunīhi saddhiṃ anukkamena sāvatthiṃ gantvā satthu santikaṃ upasaṅkamitvā satthāraṃ vanditvā ekamantaṃ ṭhitā satthārā katapaṭisanthārā satthu orasadhītubhāvādivibhāvanena aññaṃ byākāsi. Athassā mātaraṃ ādiṃ katvā sabbo ñātigaṇo parijano ca pabbaji. Sā aparabhāge attano paṭipattiṃ paccavekkhitvā pitarā vuttagāthaṃ ādiṃ katvā udānavasena –</paragraph>
    <hangnum nr="313"/>
    <gatha type="1"> ‘‘Petāni bhoti puttāni, khādamānā tuvaṃ pure;</gatha>
    <gatha type="last">Tuvaṃ divā ca ratto ca, atīva paritappasi.</gatha>
    <hangnum nr="314"/>
    <gatha type="1"> ‘‘Sājja sabbāni khāditvā, sataputtāni brāhmaṇī;</gatha>
    <gatha type="last">Vāseṭṭhi  kena vaṇṇena, na bāḷhaṃ paritappasi.</gatha>
    <hangnum nr="315"/>
    <gatha type="1"> ‘‘Bahūni puttasatāni, ñātisaṅghasatāni ca;</gatha>
    <gatha type="last">Khāditāni atītaṃse, mama tuñhañca brāhmaṇa.</gatha>
    <hangnum nr="316"/>
    <gatha type="1"> ‘‘Sāhaṃ nissaraṇaṃ ñatvā, jātiyā maraṇassa ca;</gatha>
    <gatha type="last">Na socāmi na rodāmi, na cāpi paritappayiṃ.</gatha>
    <hangnum nr="317"/>
    <gatha type="1"> ‘‘Abbhutaṃ vata vāseṭṭhi, vācaṃ bhāsasi edisiṃ;</gatha>
    <gatha type="last">Kassa tvaṃ dhammamaññāya, giraṃ bhāsasi edisiṃ.</gatha>
    <hangnum nr="318"/>
    <gatha type="1"> ‘‘Esa  brāhmaṇa sambuddho, nagaraṃ mithilaṃ pati;</gatha>
    <gatha type="last">Sabbadukkhappahānāya, dhammaṃ desesi pāṇinaṃ.</gatha>
    <hangnum nr="319"/>
    <gatha type="1"> ‘‘Tassa  brahme arahato, dhammaṃ sutvā nirūpadhiṃ;</gatha>
    <gatha type="last">Tattha viññātasaddhammā, puttasokaṃ byapānudiṃ.</gatha>
    <hangnum nr="320"/>
    <gatha type="1"> ‘‘So ahampi gamissāmi, nagaraṃ mithilaṃ pati;</gatha>
    <gatha type="last">Appeva maṃ so bhagavā, sabbadukkhā pamocaye.</gatha>
    <hangnum nr="321"/>
    <gatha type="1"> ‘‘Addasa brāhmaṇo buddhaṃ, vippamuttaṃ nirūpadhiṃ;</gatha>
    <gatha type="last">Svassa dhammamadesesi, muni dukkhassa pāragū.</gatha>
    <hangnum nr="322"/>
    <gatha type="1"> ‘‘Dukkhaṃ dukkhasamuppādaṃ, dukkhassa ca atikkamaṃ;</gatha>
    <gatha type="last">Ariyaṃ caṭṭhaṅgikaṃ maggaṃ, dukkhūpasamagāminaṃ.</gatha>
    <hangnum nr="323"/>
    <gatha type="1"> ‘‘Tattha viññātasaddhammo, pabbajjaṃ samarocayi;</gatha>
    <gatha type="last">Sujāto tīhi rattīhi, tisso vijjā aphassayi.</gatha>
    <hangnum nr="324"/>
    <gatha type="1"> ‘‘Ehi sārathi gacchāhi, rathaṃ niyyādayāhimaṃ;</gatha>
    <gatha type="2">Ārogyaṃ brāhmaṇiṃ vajja, pabbaji dāni brāhmaṇo;</gatha>
    <gatha type="last">Sujāto tīhi rattīhi, tisso vijjā aphassayi.</gatha>
    <hangnum nr="325"/>
    <gatha type="1"> ‘‘Tato ca rathamādāya, sahassañcāpi sārathi;</gatha>
    <gatha type="2">Ārogyaṃ brāhmaṇiṃvoca, ‘pabbaji dāni brāhmaṇo;</gatha>
    <gatha type="last">Sujāto tīhi rattīhi, tisso vijjā aphassayi.</gatha>
    <hangnum nr="326"/>
    <gatha type="1"> ‘‘Etañcāhaṃ assarathaṃ, sahassañcāpi sārathi;</gatha>
    <gatha type="last">Tevijjaṃ brāhmaṇaṃ sutvā, puṇṇapattaṃ dadāmi te.</gatha>
    <hangnum nr="327"/>
    <gatha type="1"> ‘‘Tuyheva  hotvassaratho, sahassañcāpi brāhmaṇi;</gatha>
    <gatha type="last">Ahampi pabbajissāmi, varapaññassa santike.</gatha>
    <hangnum nr="328"/>
    <gatha type="1"> ‘‘Hatthī gavassaṃ maṇikuṇḍalañca, phītañcimaṃ gahavibhavaṃ pahāya;</gatha>
    <gatha type="2">Pitā pabbajito tuyhaṃ, bhuñja bhogāni sundarī;</gatha>
    <gatha type="last">Tuvaṃ dāyādikā kule.</gatha>
    <hangnum nr="329"/>
    <gatha type="1"> ‘‘Hatthī  gavassaṃ maṇikuṇḍalañca, rammaṃ cimaṃ gahavibhavaṃ pahāya;</gatha>
    <gatha type="2">Pitā pabbajito mayhaṃ, puttasokena aṭṭito;</gatha>
    <gatha type="last">Ahampi pabbajissāmi, bhātusokena aṭṭitā.</gatha>
    <hangnum nr="330"/>
    <gatha type="1"> ‘‘So te ijjhatu saṅkappo, yaṃ tvaṃ patthesi sundarī;</gatha>
    <gatha type="2">Uttiṭṭhapiṇḍo uñcho ca, paṃsukūlañca cīvaraṃ;</gatha>
    <gatha type="last">Etāni abhisambhontī, paraloke anāsavā.</gatha>
    <hangnum nr="331"/>
    <gatha type="1"> ‘‘Sikkhamānāya me ayye, dibbacakkhu visodhitaṃ;</gatha>
    <gatha type="last">Pubbenivāsaṃ jānāmi, yattha me vusitaṃ pure.</gatha>
    <hangnum nr="332"/>
    <gatha type="1"> ‘‘Tuvaṃ nissāya kalyāṇi, theri saṅghassa sobhane;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <hangnum nr="333"/>
    <gatha type="1"> ‘‘Anujānāhi me ayye, icche sāvatthi gantave;</gatha>
    <gatha type="last">Sīhanādaṃ nadissāmi, buddhaseṭṭhassa santike.</gatha>
    <hangnum nr="334"/>
    <gatha type="1"> ‘‘Passa sundari satthāraṃ, hemavaṇṇaṃ harittacaṃ;</gatha>
    <gatha type="last">Adantānaṃ dametāraṃ, sambuddhamakutobhayaṃ.</gatha>
    <hangnum nr="335"/>
    <gatha type="1"> ‘‘Passa sundarimāyantiṃ, vippamuttaṃ nirūpadhiṃ;</gatha>
    <gatha type="last">Vītarāgaṃ visaṃyuttaṃ, katakiccamanāsavaṃ.</gatha>
    <hangnum nr="336"/>
    <gatha type="1"> ‘‘Bārāṇasito  nikkhamma, tava santikamāgatā;</gatha>
    <gatha type="last">Sāvikā te mahāvīra, pāde vandati sundarī.</gatha>
    <hangnum nr="337"/>
    <gatha type="1"> ‘‘Tuvaṃ buddho tuvaṃ satthā, tuyhaṃ dhītāmhi brāhmaṇa;</gatha>
    <gatha type="last">Orasā mukhato jātā, katakiccā anāsavā.</gatha>
    <hangnum nr="338"/>
    <gatha type="1"> ‘‘Tassā te svāgataṃ bhadde, tato te adurāgataṃ;</gatha>
    <gatha type="2">Evañhi dantā āyanti, satthu pādāni vandikā;</gatha>
    <gatha type="last">Vītarāgā visaṃyuttā, katakiccā anāsavā’’ti. –</gatha>
    <paragraph type="unindented">Imā gāthā paccudāhāsi.</paragraph>
    <paragraph>Tattha petānīti matāni. Bhotīti  taṃ ālapati. Puttānīti liṅgavipallāsena vuttaṃ, pete putteti attho. Eko eva ca tassā putto mato, brāhmaṇo pana ‘‘cirakālaṃ ayaṃ sokena aṭṭā hutvā vicari, bahū maññe imissā puttā matā’’ti evaṃsaññī hutvā bahuvacanenāha. Tathā ca ‘‘sājja sabbāni khāditvā sataputtānī’’ti. Khādamānāti lokavohāravasena khuṃsanavacanametaṃ. Loke hi yassā itthiyā jātajātā puttā maranti, taṃ garahantā ‘‘puttakhādinī’’tiādiṃ vadanti. Atīvāti ativiya bhusaṃ. Paritappasīti santappasi, pureti yojanā. Ayañhettha saṅkhepattho – bhoti vāseṭṭhi, pubbe tvaṃ mataputtā hutvā socantī paridevantī ativiya sokāya samappitā gāmanigamarājadhāniyo āhiṇḍasi.</paragraph>
    <paragraph>Sājjāti sā ajja, sā tvaṃ etarahīti attho. ‘‘Sajjā’’ti vā pāṭho. Kena vaṇṇenāti kena kāraṇena.</paragraph>
    <paragraph>Khāditānīti therīpi brāhmaṇena vuttapariyāyeneva vadati. Khāditāni vā byagghadīpibiḷārādijātiyo sandhāyevamāha. Atītaṃseti atītakoṭṭhāse, atikkantabhavesūti attho. Mama tuyhañcāti mayā ca tayā ca.</paragraph>
    <paragraph>Nissaraṇaṃ ñatvā jātiyā maraṇassa cāti jātijarāmaraṇānaṃ nissaraṇabhūtaṃ nibbānaṃ maggañāṇena  paṭivijjhitvā. Na cāpi paritappayinti na cāpi upāyāsāsiṃ, ahaṃ upāyāsaṃ na āpajjinti attho.</paragraph>
    <paragraph>Abbhutaṃ vatāti acchariyaṃ vata. Tañhi abbhutaṃ pubbe abhūtaṃ abbhutanti vuccati. Edisinti evarūpiṃ, ‘‘na socāmi na rodāmi, na cāpi paritappayi’’nti evaṃ socanādīnaṃ abhāvadīpaniṃ vācaṃ. Kassa tvaṃ dhammamaññāyāti kevalaṃ yathā ediso dhammo laddhuṃ na sakkā, tasmā kassa nāma satthuno dhammamaññāya giraṃ bhāsasi edisanti satthāraṃ sāsanañca pucchati.</paragraph>
    <paragraph>Nirūpadhinti niddukkhaṃ. Viññātasaddhammāti  paṭividdhaariyasaccadhammā. Byapānudinti nīhariṃ pajahiṃ.</paragraph>
    <paragraph>Vippamuttanti  sabbaso vimuttaṃ, sabbakilesehi sabbabhavehi ca visaṃyuttaṃ. Svassāti so sammāsambuddho assa brāhmaṇassa.</paragraph>
    <paragraph>Tatthāti tassaṃ catusaccadhammadesanāyaṃ.</paragraph>
    <paragraph>Rathaṃ niyyādayāhimanti imaṃ rathaṃ brāhmaṇiyā niyyādehi.</paragraph>
    <paragraph>Sahassañcāpīti maggaparibbayatthaṃ nītaṃ kahāpaṇasahassañcāpi ādāya niyyādehīti yojanā.</paragraph>
    <paragraph>Assarathanti assayuttarathaṃ. Puṇṇapattanti tuṭṭhidānaṃ.</paragraph>
    <paragraph>Evaṃ brāhmaṇiyā tuṭṭhidāne diyyamāne taṃ asampaṭicchanto sārathi ‘‘tuyheva hotū’’ti gāthaṃ vatvā satthu santikameva gantvā pabbaji. Pabbajite pana sārathimhi brāhmaṇī attano dhītaraṃ sundariṃ āmantetvā gharāvāse niyojentī ‘‘hatthī gavassa’’nti gāthamāha. Tattha hatthīti hatthino. Gavassanti gāvo ca assā ca. Maṇikuṇḍalañcāti maṇi ca kuṇḍalāni ca. Phītañcimaṃ gahavibhavaṃ pahāyāti imaṃ hatthiādippabhedaṃ yathāvuttaṃ avuttañca khettavatthuhiraññasuvaṇṇādibhedaṃ phītaṃ pahūtañca gahavibhavaṃ gehūpakaraṇaṃ aññañca dāsidāsādikaṃ sabbaṃ  pahāya tava pitā pabbajito. Bhuñja bhogāni sundarīti sundari, tvaṃ ime bhoge bhuñjassu. Tuvaṃ dāyādikā kuleti tuvañhi imasmiṃ kule dāyajjārahāti.</paragraph>
    <paragraph>Taṃ sutvā sundarī attano nekkhammajjhāsayaṃ pakāsentī ‘‘hatthīgavassa’’ntiādimāha.</paragraph>
    <paragraph>Atha naṃ mātā nekkhammeyeva niyojentī ‘‘so te ijjhatū’’tiādinā diyaḍḍhagāthamāha. Tattha yaṃ tvaṃ patthesi sundarīti sundari tvaṃ idāni yaṃ patthesi ākaṅkhasi. So tava pabbajjāya saṅkappo pabbajjāya chando ijjhatu anantarāyena sijjhatu. Uttiṭṭhapiṇḍoti  ghare ghare patiṭṭhitvā laddhabbabhikkhāpiṇḍo. Uñchoti tadatthaṃ gharapaṭipāṭiyā āhiṇḍanaṃ uddissa ṭhānañca. Etānīti uttiṭṭhapiṇḍādīni. Abhisambhontīti anibbinnarūpā jaṅghabalaṃ nissāya abhisambhavantī, sādhentīti attho.</paragraph>
    <paragraph>Atha sundarī ‘‘sādhu, ammā’’ti mātuyā paṭissuṇitvā nikkhamitvā bhikkhunupassayaṃ gantvā sikkhamānāyeva samānā tisso vijjā sacchikatvā ‘‘satthu  santikaṃ gamissāmī’’ti upajjhāyaṃ ārocetvā bhikkhunīhi saddhiṃ sāvatthiṃ agamāsi. Tena vuttaṃ ‘‘sikkhamānāya me, ayye’’tiādi. Tattha sikkhamānāya meti sikkhamānāya samānāya mayā. Ayyeti attano upajjhāyaṃ ālapati.</paragraph>
    <paragraph>Tuvaṃ nissāya kalyāṇi, theri saṅghassa sobhaneti bhikkhunisaṅghe vuddhatarabhāvena thiraguṇayogena ca saṅghattheri sobhanehi sīlādīhi samannāgatattā sobhane kalyāṇi kalyāṇamitte, ayye, taṃ nissāya mayā tisso vijjā anuppattā kataṃ buddhassa sāsananti yojanā.</paragraph>
    <paragraph>Iccheti icchāmi. Sāvatthi gantaveti sāvatthiṃ gantuṃ. Sīhanādaṃ nadissāmīti aññābyākaraṇameva sandhāyāha.</paragraph>
    <paragraph>Atha sundarī anukkamena sāvatthiṃ gantvā vihāraṃ pavisitvā satthāraṃ dhammāsane nisinnaṃ disvā uḷāraṃ pītisomanassaṃ paṭisaṃvedayamānā attānameva ālapantī āha ‘‘passa sundarī’’ti. Hemavaṇṇanti suvaṇṇavaṇṇaṃ. Harittacanti kañcanasannibhattacaṃ. Ettha ca bhagavā pītavaṇṇena ‘‘suvaṇṇavaṇṇo’’ti vuccati. Atha kho sammadeva ghaṃsitvā jātihiṅgulakena anulimpitvā  suparimajjitakañcanādāsasannibhoti dassetuṃ ‘‘hemavaṇṇa’’nti vatvā ‘‘harittaca’’nti vuttaṃ.</paragraph>
    <paragraph>Passa sundarimāyantinti taṃ sundarināmikaṃ maṃ bhagavā āgacchanti passa. ‘‘Vippamutta’’ntiādinā aññaṃ byākarontī pītivipphāravasena vadati.</paragraph>
    <paragraph>Kuto pana āgatā, kattha ca āgatā, kīdisā cāyaṃ sundarīti āsaṅkantānaṃ  āsaṅkaṃ nivattetuṃ ‘‘bārāṇasito’’ti gāthaṃ vatvā tattha ‘‘sāvikā cā’’ti vuttamatthaṃ pākaṭataraṃ kātuṃ ‘‘tuvaṃ buddho’’ti gāthamāha. Tassattho – imasmiṃ sadevake loke tuvameveko sabbaññubuddho, diṭṭhadhammikasamparāyikaparamatthehi yathārahaṃ anusāsanato tuvaṃ me satthā, ahañca khīṇāsavabrāhmaṇī bhagavā tuyhaṃ ure vāyāma janitābhijātitāya orasā, mukhato pavattadhammaghosena sāsanassa ca mukhabhūtena ariyamaggena jātattā mukhato jātā, niṭṭhitapariññātādikaraṇīyatāya katakiccā, sabbaso āsavānaṃ khepitattā anāsavāti.</paragraph>
    <paragraph>Athassā  satthā āgamanaṃ abhinandanto ‘‘tassā te svāgata’’nti gāthamāha. Tassattho – yā tvaṃ mayā adhigataṃ dhammaṃ yāthāvato adhigacchi. Tassā te, bhadde sundari, idha mama santike āgataṃ āgamanaṃ suāgataṃ. Tato eva taṃ adurāgataṃ na durāgataṃ hoti. Kasmā? Yasmā evañhi dantā āyantīti, yathā tvaṃ sundari, evañhi uttamena ariyamaggadamathena dantā tato eva sabbadhi vītarāgā, sabbesaṃ saṃyojanānaṃ samucchinnattā visaṃyuttā katakiccā anāsavā satthu pādānaṃ vandikā āgacchanti, tasmā tassā te svāgataṃ adurāgatanti yojanā.</paragraph>
    <centered>Sundarītherīgāthāvaṇṇanā niṭṭhitā.</centered>
    <subhead>5. Subhākammāradhītutherīgāthāvaṇṇanā</subhead>
    <paragraph>Daharāhantiādikā subhāya kammāradhītāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī anukkamena sambhāvitakusalamūlā upacitavimokkhasambhārā sugatīsuyeva saṃsarantī paripakkañāṇā hutvā imasmiṃ buddhuppāde rājagahe aññatarassa suvaṇṇakārassa dhītā hutvā nibbatti, rūpasampattisobhāya subhāti tassā nāmaṃ ahosi. Sā anukkamena viññutaṃ patvā, satthu rājagahappavesane  satthari sañjātappasādā ekadivasaṃ bhagavantaṃ upasaṅkamitvā vanditvā ekamantaṃ nisīdi. Satthā tassā indriyaparipākaṃ disvā ajjhāsayānurūpaṃ catusaccagabbhadhammaṃ desesi. Sā tāvadeva sahassanayapaṭimaṇḍite sotāpattiphale patiṭṭhāsi. Sā aparabhāge gharāvāse dosaṃ disvā mahāpajāpatiyā gotamiyā santike pabbajitvā bhikkhunisīle patiṭṭhitā uparimaggatthāya bhāvanamanuyuñji. Taṃ ñātakā kālena kālaṃ upasaṅkamitvā kāmehi nimantentā pahūtadhanaṃ vibhavajātañca dassetvā palobhenti. Sā ekadivasaṃ attano santikaṃ upagatānaṃ gharāvāsesu kāmesu ca ādīnavaṃ pakāsentī ‘‘daharāha’’ntiādīhi catuvīsatiyā gāthāhi dhammaṃ kathetvā te nirāse katvā vissajjetvā vipassanāya kammaṃ karontī indriyāni pariyodapentī  bhāvanaṃ ussukkāpetvā na cirasseva saha paṭisambhidāhi arahattaṃ pāpuṇi. Arahattaṃ pana patvā –</paragraph>
    <hangnum nr="339"/>
    <gatha type="1"> ‘‘Daharāhaṃ suddhavasanā, yaṃ pure dhammamassuṇiṃ;</gatha>
    <gatha type="last">Tassā me appamattāya, saccābhisamayo ahu.</gatha>
    <hangnum nr="340"/>
    <gatha type="1"> ‘‘Tatohaṃ sabbakāmesu, bhusaṃ aratimajjhagaṃ;</gatha>
    <gatha type="last">Sakkāyasmiṃ bhayaṃ disvā, nekkhammameva pīhaye.</gatha>
    <hangnum nr="341"/>
    <gatha type="1"> ‘‘Hitvānahaṃ ñātigaṇaṃ, dāsakammakarāni ca;</gatha>
    <gatha type="last">Gāmakhettāni phītāni, ramaṇīye pamodite.</gatha>
    <hangnum nr="342"/>
    <gatha type="1"> ‘‘Pahāyahaṃ pabbajitā, sāpateyyamanappakaṃ;</gatha>
    <gatha type="last">Evaṃ saddhāya nikkhamma, saddhamme suppavedite.</gatha>
    <hangnum nr="343"/>
    <gatha type="1"> ‘‘Netaṃ assa patirūpaṃ, ākiñcaññañhi patthaye;</gatha>
    <gatha type="last">Yo jātarūpaṃ rajataṃ, chaḍḍetvā punarāgame.</gatha>
    <hangnum nr="344"/>
    <gatha type="1"> ‘‘Rajataṃ jātarūpaṃ vā, na bodhāya na santiyā;</gatha>
    <gatha type="last">Netaṃ samaṇasāruppaṃ, na etaṃ ariyaddhanaṃ.</gatha>
    <hangnum nr="345"/>
    <gatha type="1"> ‘‘Lobhanaṃ  madanañcetaṃ, mohanaṃ rajavaḍḍhanaṃ;</gatha>
    <gatha type="last">Sāsaṅkaṃ bahuāyāsaṃ, natthi cettha dhuvaṃ ṭhiti.</gatha>
    <hangnum nr="346"/>
    <gatha type="1"> ‘‘Ettha rattā pamattā ca, saṃkiliṭṭhamanā narā;</gatha>
    <gatha type="last">Aññamaññena byāruddhā, puthū kubbanti medhagaṃ.</gatha>
    <hangnum nr="347"/>
    <gatha type="1"> ‘‘Vadho  bandho parikleso, jāni sokapariddavo;</gatha>
    <gatha type="last">Kāmesu adhipannānaṃ, dissate byasanaṃ bahuṃ.</gatha>
    <hangnum nr="348"/>
    <gatha type="1"> ‘‘Taṃ maṃ ñātī amittāva, kiṃ vo kāmesu yuñjatha;</gatha>
    <gatha type="last">Jānātha maṃ pabbajitaṃ, kāmesu bhayadassiniṃ.</gatha>
    <hangnum nr="349"/>
    <gatha type="1"> ‘‘Na hiraññasuvaṇṇena, parikkhīyanti āsavā;</gatha>
    <gatha type="last">Amittā vadhakā kāmā, sapattā sallabandhanā.</gatha>
    <hangnum nr="350"/>
    <gatha type="1"> ‘‘Taṃ maṃ ñātī amittāva, kiṃ vo kāmesu yuñjatha;</gatha>
    <gatha type="last">Jānātha maṃ pabbajitaṃ, muṇḍaṃ saṅghāṭipārutaṃ.</gatha>
    <hangnum nr="351"/>
    <gatha type="1"> ‘‘Uttiṭṭhapiṇḍo  uñcho ca, paṃsukūlañca cīvaraṃ;</gatha>
    <gatha type="last">Etaṃ kho mama sāruppaṃ, anagārūpanissayo.</gatha>
    <hangnum nr="352"/>
    <gatha type="1"> ‘‘Vantā mahesīhi kāmā, ye dibbā ye ca mānusā;</gatha>
    <gatha type="last">Khemaṭṭhāne vimuttā te, pattā te acalaṃ sukhaṃ.</gatha>
    <hangnum nr="353"/>
    <gatha type="1"> ‘‘Māhaṃ kāmehi saṃgacchiṃ, yesu tāṇaṃ na vijjati;</gatha>
    <gatha type="last">Amittā vadhakā kāmā, aggikkhandhūpamā dukhā.</gatha>
    <hangnum nr="354"/>
    <gatha type="1"> ‘‘Paripantho esa bhayo, savighāto sakaṇṭako;</gatha>
    <gatha type="last">Gedho suvisamo ceso, mahanto mohanāmukho.</gatha>
    <hangnum nr="355"/>
    <gatha type="1"> ‘‘Upasaggo  bhīmarūpo, kāmā sappasirūpamā;</gatha>
    <gatha type="last">Ye bālā abhinandanti, andhabhūtā puthujjanā.</gatha>
    <hangnum nr="356"/>
    <gatha type="1"> ‘‘Kāmapaṅkena sattā hi, bahū loke aviddasū;</gatha>
    <gatha type="last">Pariyantaṃ na jānanti, jātiyā maraṇassa ca.</gatha>
    <hangnum nr="357"/>
    <gatha type="1"> ‘‘Duggatigamanaṃ maggaṃ, manussā kāmahetukaṃ;</gatha>
    <gatha type="last">Bahuṃ ve paṭipajjanti, attano rogamāvahaṃ.</gatha>
    <hangnum nr="358"/>
    <gatha type="1"> ‘‘Evaṃ amittajananā, tāpanā saṃkilesikā;</gatha>
    <gatha type="last">Lokāmisā bandhanīyā, kāmā maraṇabandhanā.</gatha>
    <hangnum nr="359"/>
    <gatha type="1"> ‘‘Ummādanā ullapanā, kāmā cittappamāthino;</gatha>
    <gatha type="last">Sattānaṃ saṃkilesāya, khippaṃ mārena oḍḍitaṃ.</gatha>
    <hangnum nr="360"/>
    <gatha type="1"> ‘‘Anantādīnavā kāmā, bahudukkhā mahāvisā;</gatha>
    <gatha type="last">Appassādā raṇakarā, sukkapakkhavisosanā.</gatha>
    <hangnum nr="361"/>
    <gatha type="1"> ‘‘Sāhaṃ etādisaṃ katvā, byasanaṃ kāmahetukaṃ;</gatha>
    <gatha type="last">Na taṃ paccāgamissāmi, nibbānābhiratā sadā.</gatha>
    <hangnum nr="362"/>
    <gatha type="1"> ‘‘Raṇaṃ  taritvā kāmānaṃ, sītibhāvābhikaṅkhinī;</gatha>
    <gatha type="last">Appamattā vihassāmi, sabbasaṃyojanakkhaye.</gatha>
    <hangnum nr="363"/>
    <gatha type="1"> ‘‘Asokaṃ virajaṃ khemaṃ, ariyaṭṭhaṅgikaṃ ujuṃ;</gatha>
    <gatha type="last">Taṃ maggaṃ anugacchāmi, yena tiṇṇā mahesino.</gatha>
    <hangnum nr="364"/>
    <gatha type="1"> ‘‘Imaṃ  passatha dhammaṭṭhaṃ, subhaṃ kammāradhītaraṃ;</gatha>
    <gatha type="last">Anejaṃ upasampajja, rukkhamūlamhi jhāyati.</gatha>
    <hangnum nr="365"/>
    <gatha type="1"> ‘‘Ajjaṭṭhamī  pabbajitā, saddhā saddhammasobhanā;</gatha>
    <gatha type="last">Vinītuppalavaṇṇāya, tevijjā maccuhāyinī.</gatha>
    <hangnum nr="366"/>
    <gatha type="1"> ‘‘Sāyaṃ bhujissā aṇaṇā, bhikkhunī bhāvitindriyā;</gatha>
    <gatha type="last">Sabbayogavisaṃyuttā, katakiccā anāsavā.</gatha>
    <hangnum nr="367"/>
    <gatha type="1"> ‘‘Taṃ sakko devasaṅghena, upasaṅkamma iddhiyā;</gatha>
    <gatha type="last">Namassati bhūtapati, subhaṃ kammāradhītara’’nti. – imā gāthā abhāsi;</gatha>
    <paragraph>Tattha daharāhaṃ suddhavasanā, yaṃ pure dhammamassuṇinti yasmā ahaṃ pubbe daharā taruṇī eva suddhavasanā suddhavatthanivatthā alaṅkatappaṭiyattā satthu santike dhammaṃ assosiṃ. Tassā me appamattāya, saccābhisamayo ahūti yasmā ca tassā me mayhaṃ yathāsutaṃ dhammaṃ paccavekkhitvā appamattāya upaṭṭhitassatiyā sīlaṃ adhiṭṭhahitvā bhāvanaṃ anuyuñjantiyāva catunnaṃ ariyasaccānaṃ abhisamayo ‘‘idaṃ dukkha’’ntiādinā (paṭi. ma. 1.32) paṭivedho ahosi.</paragraph>
    <paragraph>Tatohaṃ sabbakāmesu, bhusaṃ aratimajjhaganti tato tena kāraṇena satthu santike dhammassa sutattā saccānañca abhisamitattā manussesu dibbesu cāti sabbesupi kāmesu bhusaṃ ativiya aratiṃ ukkaṇṭhiṃ adhigacchiṃ. Sakkāyasmiṃ upādānakkhandhapañcake, bhayaṃ sappaṭibhayabhāvaṃ ñāṇacakkhunā disvā, nekkhammameva pabbajjaṃ nibbānameva, pīhaye pihayāmi patthayāmi.</paragraph>
    <paragraph>Dāsakammakarāni cāti dāse ca kammakāre ca, liṅgavipallāsena  hetaṃ vuttaṃ. Gāmakhettānīti gāme ca pubbaṇṇāparaṇṇaviruhanakkhettāni ca, gāmapariyāpannāni vā khettāni. Phītānīti samiddhāni. Ramaṇīyeti manuññe. Pamoditeti pamudite, bhogakkhandhe hitvāti sambandho. Sāpateyyanti santakaṃ dhanaṃ, maṇikanakarajatādipariggahavatthuṃ. Anappakanti mahantaṃ, pahāyāti yojanā. Evaṃ saddhāya nikkhammāti ‘‘hitvānahaṃ ñātigaṇa’’ntiādinā vuttappakārena  mahantaṃ ñātiparivaṭṭaṃ mahantañca bhogakkhandhaṃ pahāya kammakammaphalāni ratanattayañcāti saddheyyavatthuṃ  saddhāya saddahitvā gharato nikkhamma, saddhamme suppavedite sammāsambuddhena suṭṭhu pavedite ariyavinaye ahaṃ pabbajitā.</paragraph>
    <paragraph>Evaṃ pabbajitāya pana netaṃ assa patirūpaṃ, yadidaṃ chaḍḍitānaṃ kāmānaṃ paccāgamanaṃ. Ākiñcaññañhi patthayeti ahaṃ akiñcanabhāvaṃ apariggahabhāvameva patthayāmi. Yo jātarūparajataṃ, chaḍḍetvā punarāgameti yo puggalo suvaṇṇaṃ rajataṃ aññampi vā kiñci dhanajātaṃ chaḍḍetvā puna taṃ gaṇheyya, so paṇḍitānaṃ antare kathaṃ sīsaṃ ukkhipeyya?</paragraph>
    <paragraph>Yasmā rajataṃ jātarūpaṃ vā, na bodhāya na santiyā na maggañāṇāya na nibbānāya hotīti attho. Netaṃ samaṇasāruppanti etaṃ jātarūparajatādipariggahavatthu, tassa vā pariggaṇhanaṃ samaṇānaṃ sāruppaṃ na hoti. Tathā hi vuttaṃ ‘‘na kappati samaṇānaṃ sakyaputtiyānaṃ jātarūparajata’’ntiādi (cūḷava. 446). Na etaṃ ariyaddhananti etaṃ yathāvuttapariggahavatthu saddhādidhanaṃ viya ariyadhammamayampi dhanaṃ na hoti, na ariyabhāvāvahato. Tenāha ‘‘lobhana’’ntiādi.</paragraph>
    <paragraph>Tattha lobhananti lobhuppādanaṃ. Madananti madāvahaṃ. Mohananti sammohajananaṃ. Rajavaḍḍhananti rāgarajādisaṃvaḍḍhanaṃ. Yena pariggahitaṃ, tassa āsaṅkāvahattā saha  āsaṅkāya vattatīti sāsaṅkaṃ, yena pariggahitaṃ, tassa yato kuto āsaṅkāvahanti attho. Bahuāyāsanti sajjanarakkhaṇādivasena bahuparissamaṃ. Natthi cettha dhuvaṃ ṭhitīti etasmiṃ dhane dhuvabhāvo ca ṭhitibhāvo ca natthi, cañcalamanavaṭṭhitamevāti attho.</paragraph>
    <paragraph>Ettha rattā pamattā cāti etasmiṃ dhane rattā sañjātarāgā dasakusaladhammesu satiyā vippavāsena pamattā. Saṃkiliṭṭhamanā lobhādisaṃkilesena saṃkiliṭṭhacittāva nāma honti. Tato ca aññamaññamhi byāruddhā, puthū kubbanti medhagaṃ antamaso mātāpi puttena, puttopi mātarāti evaṃ aññamaññaṃ paṭiruddhā hutvā puthū sattā medhagaṃ kalahaṃ  karonti. Tenāha bhagavā – ‘‘puna caparaṃ, bhikkhave, kāmahetu kāmanidānaṃ kāmādhikaraṇaṃ…pe… mātāpi puttena vivadati puttopi mātarā vivadatī’’tiādi (ma. ni. 1.168, 178).</paragraph>
    <paragraph>Vadhoti maraṇaṃ. Bandhoti addubandhanādibandhanaṃ. Pariklesoti hatthacchedādiparikilesāpatti. Jānīti  dhanajāni ceva parivārajāni ca. Sokapariddavoti soko ca paridevo ca. Adhipannānanti ajjhositānaṃ. Dissate byasanaṃ bahunti yathāvuttavadhabandhanādibhedaṃ avuttañca domanassupāyāsādiṃ diṭṭhadhammikaṃ samparāyikañca bahuṃ bahuvidhaṃ byasanaṃ anattho kāmesu dissateva.</paragraph>
    <paragraph>Taṃ maṃ ñātī amittāva, kiṃ vo kāmesu yuñjathāti tādisaṃ maṃ yathā kāmesu virattaṃ tumhe ñātī ñātakā samānā anatthakāmā amittā viya kiṃ kena kāraṇena kāmesu yuñjatha niyojetha. Jānātha maṃ pabbajitaṃ, kāmesu bhayadassininti kāme bhayato passantiṃ pabbajitaṃ maṃ ājānātha, kiṃ ettakaṃ tumhehi anaññātanti adhippāyo.</paragraph>
    <paragraph>Na hiraññasuvaṇṇena, parikkhīyanti āsavāti  kāmāsavādayo hiraññasuvaṇṇena na kadāci parikkhayaṃ gacchanti, atha kho tehi eva parivaḍḍhanteva. Tenāha – ‘‘amittā vadhakā kāmā, sapattā sallabandhanā’’ti. Kāmā hi ahitāvahattā mettiyā abhāvena amittā, maraṇahetutāya ukkhittāsikavadhakasadisattā vadhakā, anubandhitvāpi anatthāvahanatāya verānubandhasapattasadisattā sapattā, rāgādīnaṃ sallānaṃ bandhanato sallabandhanā.</paragraph>
    <paragraph>Muṇḍanti muṇḍitakesaṃ. Tattha tattha nantakāni gahetvā saṅghāṭicīvarapārupanena saṅghāṭipārutaṃ.</paragraph>
    <paragraph>Uttiṭṭhapiṇḍoti vivaṭadvāre ghare ghare patiṭṭhitvā labhanakapiṇḍo. Uñchoti tadatthaṃ uñchācariyā. Anagārūpanissayoti anagārānaṃ pabbajitānaṃ upagantvā nissitabbato upanissayabhūto jīvitaparikkhāro. Tañhi nissāya pabbajitā jīvanti.</paragraph>
    <paragraph>Vantāti  chaḍḍitā. Mahesīhīti buddhādīhi mahesīhi. Khemaṭṭhāneti kāmayogādīhi anupaddavaṭṭhānabhūte nibbāne. Teti mahesayo. Acalaṃ sukhanti nibbānasukhaṃ pattā. Tasmā taṃ patthentena kāmā pariccajitabbāti adhippāyo.</paragraph>
    <paragraph>Māhaṃ kāmehi saṃgacchinti ahaṃ kadācipi kāmehi na samāgaccheyyaṃ. Kasmāti ce āha  – ‘‘yesu tāṇaṃ na vijjatī’’tiādi, yesu kāmesu upaparikkhiyamānesu ekasmimpi anatthaparittāṇaṃ nāma natthi. Aggikkhandhūpamā mahābhitāpaṭṭhena. Dukhā dukkhamaṭṭhena.</paragraph>
    <paragraph>Paripantho esa bhayo yadidaṃ kāmā nāma aviditavipulānatthāvahattā. Savighāto cittavighātakarattā. Sakaṇṭako vinivijjhanattā. Gedho suvisamo cesoti giddhihetutāya gedho. Suṭṭhu visamo mahāpalibodho so. Duratikkamanaṭṭhena mahanto. Mohanāmukho mucchāpattihetuto.</paragraph>
    <paragraph>Upasaggo bhīmarūpoti atibhiṃsanakasabhāvo, mahanto  devatūpasaggo viya anatthakādidukkhāvahanato. Sappasirūpamā kāmā sappaṭibhayaṭṭhena.</paragraph>
    <paragraph>Kāmapaṅkena sattāti kāmasaṅkhātena paṅkena sattā laggā.</paragraph>
    <paragraph>Duggatigamanaṃ magganti nirayādiapāyagāminaṃ maggaṃ. Kāmahetukanti kāmopabhogahetukaṃ. Bahunti pāṇātipātādibhedena bahuvidhaṃ. Rogamāvahanti rujjanaṭṭhena rogasaṅkhātassa diṭṭhadhammikādibhedassa dukkhassa āvahanakaṃ.</paragraph>
    <paragraph>Evanti ‘‘amittā vadhakā’’tiādinā vuttappakārena. Amittajananāti amittabhāvassa nibbattanakā. Tāpanāti santāpanakā, tapanīyāti attho. Saṃkilesikāti saṃkilesāvahā. Lokāmisāti loke āmisabhūtā. Bandhaniyāti bandhabhūtehi saṃyojanehi vaḍḍhitabbā, saṃyojaniyāti attho. Maraṇabandhanāti bhavādīsu nibbattinimittatāya pavattakāraṇato ca maraṇavibandhanā.</paragraph>
    <paragraph>Ummādanāti  vipariṇāmadhammānaṃ viyogavasena sokummādakarā, vaḍḍhiyā vā uparūparimadāvahā. Ullapanāti ‘‘aho sukhaṃ aho sukha’’nti uddhaṃ uddhaṃ lapāpanakā. ‘‘Ullolanā’’tipi pāṭho, bhattapiṇḍanimittaṃ naṅguṭṭhaṃ ullolento sunakho viya āmisahetu satte uparūparilālanā, parābhavāvaññātapāpanakāti attho. Cittappamāthinoti pariḷāhuppādanādinā sampati āyatiñca cittassa pamathanasīlā. ‘‘Cittappamaddino’’ti vā pāṭho, so evattho. Ye pana ‘‘cittappamādino’’ti vadanti, tesaṃ cittassa pamādāvahāti attho. Saṃkilesāyāti vibādhanāya  upatāpanāya vā. Khippaṃ mārena oḍḍitanti kāmā nāmete mārena oḍḍitaṃ kuminanti daṭṭhabbā sattānaṃ anatthāvahanato.</paragraph>
    <paragraph>Anantādīnavāti ‘‘lobhanaṃ madanañceta’’ntiādinā, ‘‘idha sītassa purakkhato uṇhassa purakkhato’’tiādinā (ma. ni. 1.167) ca dukkhakkhandhasuttādīsu vuttanayena apariyantādīnavā bahudosā. Bahudukkhāti āpāyikādibahuvidhadukkhānubandhā. Mahāvisāti kaṭukāsayhaphalatāya halāhalādimahāvisasadisā . Appassādāti satthadhārāgatamadhubindu viya parittassādā. Raṇakarāti sārāgādisaṃvaḍḍhakā. Sukkapakkhavisosanāti sattānaṃ anavajjakoṭṭhāsassa vināsakā.</paragraph>
    <paragraph>Sāhanti sā ahaṃ, heṭṭhā vuttanayeneva satthu santike dhammaṃ sutvā paṭiladdhasaddhā kāme pahāya pabbajitvā ṭhitāti attho. Etādisanti evarūpaṃ vuttappakāraṃ. Katvāti iti katvā, yathāvuttakāraṇenāti attho. Na taṃ paccāgamissāmīti taṃ mayā pubbe vantakāme puna na paribhuñjissāmi. Nibbānābhiratā sadāti yasmā pabbajitakālato paṭṭhāya sabbakālaṃ nibbānābhiratā, tasmā na taṃ paccāgamissāmīti yojanā.</paragraph>
    <paragraph>Raṇaṃ taritvā kāmānanti kāmānaṃ raṇaṃ taritvā, tañca mayā kātabbaṃ ariyamaggasaṃpahāraṃ katvā. Sītibhāvābhikaṅkhinīti sabbakilesadarathapariḷāhavūpasamena sītibhāvasaṅkhātaṃ arahattaṃ abhikaṅkhantī. Sabbasaṃyojanakkhayeti sabbesaṃ saṃyojanānaṃ khayabhūte nibbāne abhiratā.</paragraph>
    <paragraph>Yenatiṇṇā mahesinoti yena ariyamaggena buddhādayo mahesino saṃsāramahoghaṃ tiṇṇā, ahampi tehi gatamaggaṃ anugacchāmi, sīlādipaṭipattiyā anupāpuṇāmīti attho.</paragraph>
    <paragraph>Dhammaṭṭhanti ariyaphaladhamme ṭhitaṃ. Anejanti paṭippassaddha ejatāya anejanti laddhanāmaṃ aggaphalaṃ. Upasampajjāti sampādetvā aggamaggādhigamena adhigantvā. Jhāyatīti tameva phalajjhānaṃ upanijjhāyati.</paragraph>
    <paragraph>Ajjaṭṭhamī pabbajitāti pabbajitā hutvā pabbajitato paṭṭhāya ajja aṭṭhamadivaso, ito atīte  aṭṭhamiyaṃ pabbajitāti attho. Saddhāti saddhāsampannā. Saddhammasobhanāti saddhammādhigamena sobhanā.</paragraph>
    <paragraph>Bhujissāti  dāsabhāvasadisānaṃ kilesānaṃ pahānena bhujissā. Kāmacchandādiiṇāpagamena aṇaṇā.</paragraph>
    <paragraph>Imā kira tisso gāthā pabbajitvā aṭṭhame divase arahattaṃ patvā aññatarasmiṃ rukkhamūle phalasamāpattiṃ samāpajjitvā nisinnaṃ theriṃ bhikkhūnaṃ dassetvā pasaṃsantena bhagavatā vuttā.</paragraph>
    <paragraph>Atha sakko devānamindo taṃ pavattiṃ dibbena cakkhunā disvā ‘‘evaṃ satthārā pasaṃsīyamānā ayaṃ therī yasmā devehi ca payirupāsitabbā’’ti tāvadeva tāvatiṃsehi devehi saddhiṃ upasaṅkamitvā abhivādetvā añjaliṃ paggayha aṭṭhāsi. Taṃ sandhāya saṅgītikārehi vuttaṃ –</paragraph>
    <gatha type="1">‘‘Taṃ sakko devasaṅghena, upasaṅkamma iddhiyā;</gatha>
    <gatha type="last">Namassati bhūtapati, subhaṃ kammāradhītara’’nti.</gatha>
    <paragraph>Tattha tīsu kāmabhavesu bhūtānaṃ sattānaṃ pati issaroti katvā bhūtapatīti laddhanāmo sakko devarājā devasaṅghena saddhiṃ taṃ subhaṃ kammāradhītaraṃ attano deviddhiyā upasaṅkamma namassati, pañcapatiṭṭhitena vandatīti attho.</paragraph>
    <centered>Subhākammāradhītutherīgāthāvaṇṇanā niṭṭhitā.</centered>
    <centered>Vīsatinipātavaṇṇanā niṭṭhitā.</centered>
  </text>
</tree>
