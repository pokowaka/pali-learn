<?xml version='1.0' encoding='UTF-8'?>
<tree text="12. So&#x1E37;asanip&#x101;to" target="text">
  <text>
    <subhead>1. Puṇṇātherīgāthāvaṇṇanā</subhead>
    <paragraph>Soḷasanipāte udahārī ahaṃ sītetiādikā puṇṇāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle kulagehe nibbattitvā viññutaṃ patvā hetusampannatāya sañjātasaṃvegā bhikkhunīnaṃ santikaṃ gantvā dhammaṃ sutvā laddhappasādā pabbajitvā parisuddhasīlā tīṇi piṭakāni uggahetvā bahussutā dhammadharā dhammakathikā ca ahosi. Yathā ca vipassissa bhagavato sāsane, evaṃ sikhissa vessabhussa kakusandhassa koṇāgamanassa kassapassa  ca bhagavato sāsane pabbajitvā sīlasampannā bahussutā dhammadharā dhammakathikā ca ahosi. Mānadhātukattā pana kilese samucchindituṃ nāsakkhi. Mānopanissayavasena kammassa katattā imasmiṃ buddhuppāde anāthapiṇḍikassa seṭṭhino gharadāsiyā kucchimhi nibbatti, puṇṇātissā nāmaṃ ahosi. Sā sīhanādasuttantadesanāya (ma. ni. 1.146 ādayo) sotāpannā hutvā pacchā udakasuddhikaṃ brāhmaṇaṃ dametvā seṭṭhinā sambhāvitā hutvā tena bhujissabhāvaṃ pāpitā taṃ pabbajjaṃ anujānāpetvā pabbajitvā vipassanāya kammaṃ karontī na cirasseva saha paṭisambhidāhi arahattaṃ pāpuṇi. Tena vuttaṃ apadāne (apa. therī 2.4.184-203) –</paragraph>
    <gatha type="1">‘‘Vipassino bhagavato, sikhino vessabhussa ca;</gatha>
    <gatha type="last">Kakusandhassa munino, koṇāgamanatādino.</gatha>
    <gatha type="1">‘‘Kassapassa ca buddhassa, pabbajitvāna sāsane;</gatha>
    <gatha type="last">Bhikkhunī sīlasampannā, nipakā saṃvutindriyā.</gatha>
    <gatha type="1">‘‘Bahussutā dhammadharā, dhammatthapaṭipucchikā;</gatha>
    <gatha type="last">Uggahetā ca dhammānaṃ, sotā payirupāsitā.</gatha>
    <gatha type="1">‘‘Desentī  janamajjhehaṃ, ahosiṃ jinasāsane;</gatha>
    <gatha type="last">Bāhusaccena tenāhaṃ, pesalā abhimaññisaṃ.</gatha>
    <gatha type="1">‘‘Pacchime  ca bhave dāni, sāvatthiyaṃ puruttame;</gatha>
    <gatha type="last">Anāthapiṇḍino gehe, jātāhaṃ kumbhadāsiyā.</gatha>
    <gatha type="1">‘‘Gatā udakahāriyaṃ, sotthiyaṃ dijamaddasaṃ;</gatha>
    <gatha type="last">Sītaṭṭaṃ toyamajjhamhi, taṃ disvā idamabraviṃ.</gatha>
    <gatha type="1">‘‘Udahārī ahaṃ sīte, sadā udakamotariṃ;</gatha>
    <gatha type="last">Ayyānaṃ daṇḍabhayabhītā, vācādosabhayaṭṭitā.</gatha>
    <gatha type="1">‘‘Kassa brāhmaṇa tvaṃ bhīto, sadā udakamotari;</gatha>
    <gatha type="last">Vedhamānehi gattehi, sītaṃ vedayase bhusaṃ.</gatha>
    <gatha type="1">‘‘Jānantī vata maṃ bhoti, puṇṇike paripucchasi;</gatha>
    <gatha type="last">Karontaṃ  kusalaṃ kammaṃ, rundhantaṃ katapāpakaṃ.</gatha>
    <gatha type="1">‘‘Yo ca vuḍḍho daharo vā, pāpakammaṃ pakubbati;</gatha>
    <gatha type="last">Dakābhisecanā sopi, pāpakammā pamuccati.</gatha>
    <gatha type="1">‘‘Uttarantassa akkhāsiṃ, dhammatthasaṃhitaṃ padaṃ;</gatha>
    <gatha type="last">Tañca sutvā sa saṃviggo, pabbajitvārahā ahu.</gatha>
    <gatha type="1">‘‘Pūrentī ūnakasataṃ, jātā dāsikule yato;</gatha>
    <gatha type="last">Tato puṇṇāti nāmaṃ me, bhujissaṃ maṃ akaṃsu te.</gatha>
    <gatha type="1">‘‘Seṭṭhiṃ tatonujānetvā, pabbajiṃ anagāriyaṃ;</gatha>
    <gatha type="last">Na cireneva kālena, arahattamapāpuṇiṃ.</gatha>
    <gatha type="1">‘‘Iddhīsu  ca vasī homi, dibbāya sotadhātuyā;</gatha>
    <gatha type="last">Cetopariyañāṇassa, vasī homi mahāmune.</gatha>
    <gatha type="1">‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <gatha type="1">‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ me vimalaṃ suddhaṃ, buddhaseṭṭhassa vāhasā.</gatha>
    <gatha type="1">‘‘Bhāvanāya  mahāpaññā, suteneva sutāvinī;</gatha>
    <gatha type="last">Mānena nīcakulajā, na hi kammaṃ vinassati.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano paṭipattiṃ paccavekkhitvā udānavasena –</paragraph>
    <hangnum nr="236"/>
    <gatha type="1"> ‘‘Udahārī ahaṃ sīte, sadā udakamotariṃ;</gatha>
    <gatha type="last">Ayyānaṃ daṇḍabhayabhītā, vācādosabhayaṭṭitā.</gatha>
    <hangnum nr="237"/>
    <gatha type="1"> ‘‘Kassa brāhmaṇa tvaṃ bhīto, sadā udakamotari;</gatha>
    <gatha type="last">Vedhamānehi gattehi, sītaṃ vedayase bhusaṃ.</gatha>
    <hangnum nr="238"/>
    <gatha type="1"> ‘‘Jānantī vata maṃ bhoti, puṇṇike paripucchasi;</gatha>
    <gatha type="last">Karontaṃ kusalaṃ kammaṃ, rundhantaṃ katapāpakaṃ.</gatha>
    <hangnum nr="239"/>
    <gatha type="1"> ‘‘Yo  ca vuḍḍho daharo vā, pāpakammaṃ pakubbati;</gatha>
    <gatha type="last">Dakābhisecanā sopi, pāpakammā pamuccati.</gatha>
    <hangnum nr="240"/>
    <gatha type="1"> ‘‘Ko  nu te idamakkhāsi, ajānantassa ajānako;</gatha>
    <gatha type="last">‘Dakābhisecanā nāma, pāpakammā pamuccati’.</gatha>
    <hangnum nr="241"/>
    <gatha type="1"> ‘‘Saggaṃ nūna gamissanti, sabbe maṇḍūkakacchapā;</gatha>
    <gatha type="last">Nāgā ca susumārā ca, ye caññe udake carā.</gatha>
    <hangnum nr="242"/>
    <gatha type="1"> ‘‘Orabbhikā sūkarikā, macchikā migabandhakā;</gatha>
    <gatha type="2">Corā ca vajjhaghātā ca, ye caññe pāpakammino;</gatha>
    <gatha type="last">Dakābhisecanā tepi, pāpakammā pamuccare.</gatha>
    <hangnum nr="243"/>
    <gatha type="1"> ‘‘Sace imā nadiyo te, pāpaṃ pubbe kataṃ vahuṃ;</gatha>
    <gatha type="last">Puññampi mā vaheyyuṃ te, tena tvaṃ paribāhiro.</gatha>
    <hangnum nr="244"/>
    <gatha type="1"> ‘‘Yassa brāhmaṇa tvaṃ bhīto, sadā udakamotari;</gatha>
    <gatha type="last">Tameva brahme mākāsi, mā te sītaṃ chaviṃ hane.</gatha>
    <hangnum nr="245"/>
    <gatha type="1"> ‘‘Kummaggapaṭipannaṃ maṃ, ariyamaggaṃ samānayi;</gatha>
    <gatha type="last">Dakābhisecanā bhoti, imaṃ sāṭaṃ dadāmi te.</gatha>
    <hangnum nr="246"/>
    <gatha type="1"> ‘‘Tuyheva  sāṭako hotu, nāhamicchāmi sāṭakaṃ;</gatha>
    <gatha type="last">Sace bhāyasi dukkhassa, sace te dukkhamappiyaṃ.</gatha>
    <hangnum nr="247"/>
    <gatha type="1"> ‘‘Mākāsi pāpakaṃ kammaṃ, āvi vā yadi vā raho;</gatha>
    <gatha type="last">Sace ca pāpakaṃ kammaṃ, karissasi karosi vā.</gatha>
    <hangnum nr="248"/>
    <gatha type="1"> ‘‘Na te dukkhā pamutyatthi, upeccāpi palāyato;</gatha>
    <gatha type="last">Sace bhāyasi dukkhassa, sace te dukkhamappiyaṃ.</gatha>
    <hangnum nr="249"/>
    <gatha type="1"> ‘‘Upehi saraṇaṃ buddhaṃ, dhammaṃ saṅghañca tādinaṃ;</gatha>
    <gatha type="last">Samādiyāhi sīlāni, taṃ te atthāya hehiti.</gatha>
    <hangnum nr="250"/>
    <gatha type="1"> ‘‘Upemi  saraṇaṃ buddhaṃ, dhammaṃ saṅghañca tādinaṃ;</gatha>
    <gatha type="last">Samādiyāmi sīlāni, taṃ me atthāya hehiti.</gatha>
    <hangnum nr="251"/>
    <gatha type="1"> ‘‘Brahmabandhu pure āsiṃ, ajjamhi saccabrāhmaṇo;</gatha>
    <gatha type="last">Tevijjo vedasampanno, sottiyo camhi nhātako’’ti. –</gatha>
    <paragraph type="unindented">Imā  gāthā abhāsi.</paragraph>
    <paragraph>Tattha udahārīti ghaṭena udakaṃ vāhikā. Sīte tadā udakamotarinti sītakālepi sabbadā rattindivaṃ udakaṃ otariṃ. Yadā yadā ayyakānaṃ udakena attho, tadā tadā udakaṃ pāvisiṃ, udakamotaritvā udakaṃ upanesinti adhippāyo. Ayyānaṃ daṇḍabhayabhītāti ayyakānaṃ daṇḍabhayena bhītā. Vācādosabhayaṭṭitāti vacīdaṇḍabhayena ceva dosabhayena ca aṭṭitā pīḷitā, sītepi udakamotarinti yojanā.</paragraph>
    <paragraph>Athekadivasaṃ puṇṇā dāsī ghaṭena udakaṃ ānetuṃ udakatitthaṃ gatā. Tattha addasa aññataraṃ brāhmaṇaṃ udakasuddhikaṃ himapātasamaye mahati sīte vattamāne pātova udakaṃ otaritvā sasīsaṃ nimujjitvā mante jappitvā udakato uṭṭhahitvā allavatthaṃ allakesaṃ pavedhantaṃ dantavīṇaṃ vādayamānaṃ. Taṃ disvā karuṇāya sañcoditamānasā tato naṃ diṭṭhigatā vivecetukāmā ‘‘kassa, brāhmaṇa, tvaṃ bhīto’’ti gāthamāha. Tattha kassa, brāhmaṇa, tvaṃ kuto ca nāma bhayahetuto bhīto hutvā sadāudakamotari sabbakālaṃ sāyaṃ pātaṃ udakaṃ otari. Otaritvā ca vedhamānehi kampamānehi gattehi sarīrāvayavehi sītaṃ vedayase bhusaṃ sītadukkhaṃ ativiya dussahaṃ paṭisaṃvedayasi paccanubhavasi.</paragraph>
    <paragraph>Jānantī vata maṃ bhotīti, bhoti puṇṇike, tvaṃ taṃ upacitaṃ pāpakammaṃ rundhantaṃ nivāraṇasamatthaṃ kusalaṃ kammaṃ iminā udakorohanena karontaṃ maṃ jānantī vata paripucchasi.</paragraph>
    <paragraph>Nanu ayamattho loke pākaṭo eva. Kathāpi mayaṃ tuyhaṃ vadāmāti dassento ‘‘yo ca vuḍḍho’’ti gāthamāha. Tassattho – vuḍḍho vā daharo vā majjhimo vā yo koci hiṃsādibhedaṃ pāpakammaṃpakubbati ativiya karoti, sopi bhusaṃ pāpakammanirato dakābhisecanā sinānena tato pāpakammā pamuccati accantameva vimuccatīti.</paragraph>
    <paragraph>Taṃ sutvā puṇṇikā tassa paṭivacanaṃ dentī ‘‘ko nu te’’tiādimāha. Tattha ko nu te idamakkhāsi, ajānantassaajānakoti kammavipākaṃ ajānantassa te sabbena sabbaṃ kammavipākaṃ ajānato ajānako aviddasu bālo udakābhisecanahetu pāpakammato pamuccatīti, idaṃ atthajātaṃ ko nu nāma akkhāsi, na so saddheyyavacano, nāpi cetaṃ yuttanti adhippāyo.</paragraph>
    <paragraph>Idānissa tameva yuttiabhāvaṃ vibhāventī ‘‘saggaṃ nūna gamissantī’’tiādimāha. Tattha nāgāti vijjhasā. Susumārāti kumbhīlā. Ye caññe udake carāti ye caññepi vārigocarā macchamakaranandiyāvattādayo ca, tepi saggaṃ nūna gamissanti devalokaṃ upapajjissanti maññe, udakābhisecanā pāpakammato mutti hoti ceti attho.</paragraph>
    <paragraph>Orabbhikāti urabbhaghātakā. Sūkarikāti sūkaraghātakā. Macchikāti kevaṭṭā. Migabandhakāti māgavikā. Vajjhaghātāti vajjhaghātakamme niyuttā.</paragraph>
    <paragraph>Puññampi mā vaheyyunti imā aciravatiādayo nadiyo yathā tayā pubbe kataṃ pāpaṃ tattha udakābhisecanena sace vahuṃ nīhareyyuṃ, tathā tayā kataṃ puññampi imā nadiyo vaheyyuṃ pavāheyyuṃ. Tena tvaṃparibāhiroassa tathā sati tena puññakammena tvaṃ paribāhiro virahitova bhaveyyāti na cetaṃ yuttanti adhippāyo. Yathā vā udakena udakorohakassa puññapavāhanaṃ na hoti, evaṃ pāpapavāhanampi na hoti eva. Kasmā? Nhānassa pāpahetūnaṃ appaṭipakkhabhāvato. Yo yaṃ vināseti, so tassa paṭipakkho. Yathā āloko andhakārassa, vijjā ca avijjāya, na evaṃ nhānaṃ pāpassa. Tasmā niṭṭhamettha gantabbaṃ ‘‘na udakābhisecanā pāpato parimuttī’’ti. Tenāha bhagavā –</paragraph>
    <gatha type="1">‘‘Na udakena sucī hoti, bahvettha nhāyatī jano;</gatha>
    <gatha type="last">Yamhi saccañca dhammo ca, so sucī so ca brāhmaṇo’’ti. (udā. 9; netti. 104);</gatha>
    <paragraph>Idāni  yadi pāpaṃ pavāhetukāmosi, sabbena sabbaṃ pāpaṃ mā karohīti dassetuṃ ‘‘yassa, brāhmaṇā’’ti gāthamāha. Tattha tameva brahme mākāsīti yato pāpato tvaṃ bhīto, tameva pāpaṃ brahme, brāhmaṇa, tvaṃ mā akāsi. Udakorohanaṃ pana īdise sītakāle kevalaṃ sarīrameva bādhati . Tenāha – ‘‘mā te sītaṃ chaviṃ hane’’ti, īdise sītakāle udakābhisecanena jātasītaṃ tava sarīracchaviṃ mā haneyya mā bādhesīti attho.</paragraph>
    <paragraph>Kummaggapaṭipannaṃ manti ‘‘udakābhisecanena suddhi hotī’’ti imaṃ kummaggaṃ micchāgāhaṃ paṭipannaṃ paggayha ṭhitaṃ maṃ. Ariyamaggaṃ samānayīti ‘‘sabbapāpassa akaraṇaṃ, kusalassa upasampadā’’ti (dī. ni. 2.90; dha. pa. 183; netti. 30, 116, 124; peṭako. 29) imaṃ buddhādīhi ariyehi gatamaggaṃ samānayi, sammadeva upanesi, tasmā bhoti imaṃ sāṭakaṃ tuṭṭhidānaṃ ācariyabhāgaṃ tuyhaṃ dadāmi, taṃ paṭiggaṇhāti attho.</paragraph>
    <paragraph>Sā taṃ paṭikkhipitvā dhammaṃ kathetvā saraṇesu sīlesu ca patiṭṭhāpetuṃ ‘‘tuyheva sāṭako hotu, nāhamicchāmi sāṭaka’’nti vatvā ‘‘sace bhāyasi dukkhassā’’tiādimāha. Tassattho – yadi tuvaṃ sakalāpāyike sugatiyañca aphāsukatādobhaggatādibhedā dukkhā bhāyasi. Yadi te taṃ appiyaṃ na iṭṭhaṃ. Āvi vā paresaṃ pākaṭabhāvena appaṭicchannaṃ  katvā kāyena vācāya pāṇātipātādivasena vā yadi vā raho apākaṭabhāvena paṭicchannaṃ katvā manodvāreyeva abhijjhādivasena vā aṇumattampi pāpakaṃ lāmakaṃ kammaṃ mākāsi mā kari. Atha pana taṃ pāpakammaṃ āyatiṃ karissasi, etarahi karosi vā, ‘‘nirayādīsu catūsu apāyesu manussesu ca tassa phalabhūtaṃ dukkhaṃ ito etto vā palāyante mayi nānubandhissatī’’ti adhippāyena upecca sañcicca palāyatopi te tato pāpato mutti mokkhā natthi, gatikālādipaccayantarasamavāye sati vipaccate evāti attho. ‘‘Uppaccā’’ti vā pāṭho, uppatitvāti attho. Evaṃ pāpassa akaraṇena dukkhābhāvaṃ dassetvā idāni puññassa karaṇenapi taṃ dassetuṃ ‘‘sace bhāyasī’’tiādi vuttaṃ. Tattha tādinanti diṭṭhādīsu tādibhāvappattaṃ. Yathā vā purimakā sammāsambuddhā passitabbā, tathā passitabbato tādi, taṃ  buddhaṃ saraṇaṃ upehīti yojanā. Dhammasaṅghesupi eseva nayo. Tādīnaṃ varabuddhānaṃ dhammaṃ, aṭṭhannaṃ ariyapuggalānaṃ saṅghaṃ samūhanti yojanā. Tanti saraṇagamanaṃ sīlānaṃ samādānañca. Hehitīti bhavissati.</paragraph>
    <paragraph>So  brāhmaṇo saraṇesu sīlesu ca patiṭṭhāya aparabhāge satthu santike dhammaṃ sutvā paṭiladdhasaddho pabbajitvā ghaṭento vāyamanto na cirasseva tevijjo hutvā attano paṭipattiṃ paccavekkhitvā udānento ‘‘brahmabandhū’’ti gāthamāha.</paragraph>
    <paragraph>Tassattho – ahaṃ pubbe brāhmaṇakule uppattimattena brahmabandhu nāmāsiṃ. Tathā irubbedādīnaṃ ajjhenādimattena tevijjo vedasampanno sottiyo nhātako ca nāmāsiṃ. Idāni sabbaso bāhitapāpatāya saccabrāhmaṇo paramatthabrāhmaṇo, vijjattayādhigamena tevijjo, maggañāṇasaṅkhātena vedena samannāgatattā vedasampanno, nittharasabbapāpatāya nhātako ca amhīti. Ettha ca brāhmaṇena vuttagāthāpi attanā vuttagāthāpi pacchā theriyā paccekaṃ bhāsitāti sabbā theriyā gāthā eva jātāti.</paragraph>
    <centered>Puṇṇātherīgāthāvaṇṇanā niṭṭhitā.</centered>
    <centered>Soḷasanipātavaṇṇanā niṭṭhitā.</centered>
  </text>
</tree>
