<?xml version='1.0' encoding='UTF-8'?>
<tree text="6. Chakkanip&#x101;to" target="text">
  <text>
    <subhead>1. Pañcasatamattātherīgāthāvaṇṇanā</subhead>
    <paragraph>Chakkanipāte yassa maggaṃ na jānāsītiādikā pañcasatamattānaṃ therīnaṃ gāthā. Imāpi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantiyo anukkamena upacitavimokkhasambhārā hutvā imasmiṃ buddhuppāde tattha tattha kulagehe nibbattitvā vayappattā mātāpitūhi patikulaṃ ānītā tattha tattha putte labhitvā gharāvāsaṃ vasantiyo samānajātikassa tādisassa kammassa katattā sabbāva mataputtā hutvā, puttasokena abhibhūtā paṭācārāya theriyā santikaṃ upasaṅkamitvā vanditvā nisinnā attano sokakāraṇaṃ ārocesuṃ. Therī tāsaṃ sokaṃ vinodentī –</paragraph>
    <hangnum nr="127"/>
    <gatha type="1"> ‘‘Yassa maggaṃ na jānāsi, āgatassa gatassa vā;</gatha>
    <gatha type="last">Taṃ kuto cāgataṃ sattaṃ, mama puttoti rodasi.</gatha>
    <hangnum nr="128"/>
    <gatha type="1"> ‘‘Maggañca khossa jānāsi, āgatassa gatassa vā;</gatha>
    <gatha type="last">Na naṃ samanusocesi, evaṃdhammā hi pāṇino.</gatha>
    <hangnum nr="129"/>
    <gatha type="1"> ‘‘Ayācito tatāgacchi, nānuññāto ito gato;</gatha>
    <gatha type="2">Kutoci nūna āgantvā, vasitvā katipāhakaṃ;</gatha>
    <gatha type="last">Itopi aññena gato, tatopaññena gacchati.</gatha>
    <hangnum nr="130"/>
    <gatha type="1"> ‘‘Peto manussarūpena, saṃsaranto gamissati;</gatha>
    <gatha type="last">Yathāgato tathā gato, kā tattha paridevanā’’ti. –</gatha>
    <paragraph type="unindented">Imāhi  catūhi gāthāhi dhammaṃ desesi.</paragraph>
    <paragraph>Tā  tassā dhammaṃ sutvā sañjātasaṃvegā theriyā santike pabbajiṃsu. Pabbajitvā vipassanāya kammaṃ karontiyo vimuttiparipācanīyānaṃ dhammānaṃ paripākaṃ gatattā na cirasseva saha paṭisambhidāhi arahatte patiṭṭhahiṃsu. Atha tā adhigatārahattā attano paṭipattiṃ paccavekkhitvā udānavasena ‘‘yassa maggaṃ na jānāsī’’tiādikāhi ovādagāthāhi saddhiṃ –</paragraph>
    <hangnum nr="131"/>
    <gatha type="1"> ‘‘Abbahī  vata me sallaṃ, duddasaṃ hadayassitaṃ;</gatha>
    <gatha type="last">Yā me sokaparetāya, puttasokaṃ byapānudi.</gatha>
    <hangnum nr="132"/>
    <gatha type="1"> ‘‘Sājja abbūḷhasallāhaṃ, nicchātā parinibbutā;</gatha>
    <gatha type="last">Buddhaṃ dhammañca saṅghañca, upemi saraṇaṃ muni’’nti. –</gatha>
    <paragraph type="unindented">Imā gāthā visuṃ visuṃ abhāsiṃsu.</paragraph>
    <paragraph>Tattha yassa maggaṃ na jānāsi, āgatassa gatassa vāti yassa sattassa idha āgatassa āgatamaggaṃ vā ito gatassa gatamaggaṃ vā tvaṃ na jānāsi. Anantarā atītānāgatabhavūpapattiyo sandhāya vadati. Taṃ kuto cāgataṃ sattanti taṃ evaṃ aviññātāgatagatamaggaṃ kutoci gatito āgatamaggaṃ āgacchantena antarāmagge sabbena sabbaṃ akataparicayasamāgatapurisasadisaṃ sattaṃ kevalaṃ mamattaṃ uppādetvā mama puttoti kuto kena kāraṇena rodasi. Appaṭikārato mama puttassa ca akātabbato na ettha rodanakāraṇaṃ atthīti adhippāyo.</paragraph>
    <paragraph>Maggañca khossa jānāsīti assa tava puttābhimatassa sattassa āgatassa āgatamaggañca gatassa gatamaggañca atha jāneyyāsi. Na naṃ samanusocesīti evampi naṃ na samanusoceyyāsi. Kasmā? Evaṃdhammā hi pāṇino, diṭṭhadhammepi hi sattānaṃ sabbehi piyehi manāpehi nānābhāvā vinābhāvā tattha vasavattitāya abhāvato, pageva abhisamparāyaṃ.</paragraph>
    <paragraph>Ayācito tatāgacchīti  tato paralokato kenaci ayācito idha āgacchi. ‘‘Āgato’’tipi pāḷi, so evattho. Nānuññāto ito gatoti idhalokato kenaci ananuññāto paralokaṃ gato. Kutocīti nirayādito yato kutoci gatito. Nūnāti parisaṅkāyaṃ . Vasitvā katipāhakanti katipayadivasamattaṃ idha vasitvā. Itopi aññena gatoti itopi bhavato aññena gato, ito aññampi bhavaṃ paṭisandhivasena upagato. Tatopaññena gacchatīti tatopi bhavato aññena gamissati, aññameva bhavaṃ upagamissati.</paragraph>
    <paragraph>Petoti  apeto taṃ taṃ bhavaṃ upapajjitvā tato apagato. Manussarūpenāti nidassanamattametaṃ, manussabhāvena tiracchānādibhāvena cāti attho. Saṃsarantoti aparāparaṃ upapattivasena saṃsaranto. Yathāgato tathā gatoti yathā aviññātagatito ca anāmantetvā āgato tathā aviññātagatiko ananuññātova gato. Kā tattha paridevanāti tattha tādise avasavattini yathākāmāvacare kā nāma paridevanā, kiṃ paridevitena payojananti attho. Sesaṃ vuttanayameva.</paragraph>
    <paragraph>Ettha ca ādito catasso gāthā paṭācārāya theriyā tesaṃ pañcamattānaṃ itthisatānaṃ sokavinodanavasena visuṃ visuṃ bhāsitā. Tassā ovāde ṭhatvā pabbajitvā adhigatavisesāhi tāhi pañcasatamattāhi bhikkhunīhi chapi gāthā paccekaṃ bhāsitāti daṭṭhabbā.</paragraph>
    <paragraph>Pañcasatā paṭācārāti paṭācārāya theriyā santike laddhaovādatāya paṭācārāya vuttaṃ avedisunti katvā ‘‘paṭācārā’’ti laddhanāmā pañcasatā bhikkhuniyo.</paragraph>
    <centered>Pañcasatamattātherīgāthāvaṇṇanā niṭṭhitā.</centered>
    <subhead>2. Vāseṭṭhītherīgāthāvaṇṇanā</subhead>
    <paragraph>Puttasokenahaṃ aṭṭātiādikā vāseṭṭhiyā theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī anukkamena  sambhatavimokkhasambhārā devamanussesu saṃsarantī imasmiṃ buddhuppāde vesāliyaṃ kulagehe nibbattitvā vayappattā mātāpitūhi samānajātikassa kulaputtassa dinnā patikulaṃ gantvā tena saddhiṃ sukhasaṃvāsaṃ vasantī ekaṃ puttaṃ labhitvā tasmiṃ ādhāvitvā paridhāvitvā vicaraṇakāle kālaṃ kate puttasokena aṭṭitā ummattikā ahosi. Sā ñātakesu sāmike ca tikicchaṃ karontesu tesaṃ ajānantānaṃyeva palāyitvā yato tato paribbhamantī mithilānagaraṃ sampattā tatthaddasa bhagavantaṃ antaravīthiyaṃ gacchantaṃ dantaṃ guttaṃ saṃyatindriyaṃ  nāgaṃ. Disvāna saha dassanena buddhānubhāvato  apagatummādā pakaticittaṃ paṭilabhi. Athassā satthā saṃkhittena dhammaṃ desesi. Sā taṃ dhammaṃ sutvā paṭiladdhasaṃvegā satthāraṃ pabbajjaṃ yācitvā satthu āṇāya bhikkhunīsu pabbajitvā katapubbakiccā vipassanaṃ paṭṭhapetvā ghaṭentī vāyamantī paripakkañāṇatāya na cirasseva saha paṭisambhidāhi arahattaṃ patvā attano paṭipattiṃ paccavekkhitvā udānavasena –</paragraph>
    <hangnum nr="133"/>
    <gatha type="1"> ‘‘Puttasokenahaṃ aṭṭā, khittacittā visaññinī;</gatha>
    <gatha type="last">Naggā pakiṇṇakesī ca, tena tena vicārihaṃ.</gatha>
    <hangnum nr="134"/>
    <gatha type="1"> ‘‘Vīthisaṅkārakūṭesu, susāne rathiyāsu ca;</gatha>
    <gatha type="last">Acariṃ tīṇi vassāni, khuppipāsā samappitā.</gatha>
    <hangnum nr="135"/>
    <gatha type="1"> ‘‘Athaddasāsiṃ sugataṃ, nagaraṃ mithilaṃ pati;</gatha>
    <gatha type="last">Adantānaṃ dametāraṃ, sambuddhamakutobhayaṃ.</gatha>
    <hangnum nr="136"/>
    <gatha type="1"> ‘‘Sacittaṃ paṭiladdhāna, vanditvāna upāvisiṃ;</gatha>
    <gatha type="last">So me dhammamadesesi, anukampāya gotamo.</gatha>
    <hangnum nr="137"/>
    <gatha type="1"> ‘‘Tassa dhammaṃ suṇitvāna, pabbajiṃ anagāriyaṃ;</gatha>
    <gatha type="last">Yuñjantī satthuvacane, sacchākāsiṃ padaṃ sivaṃ.</gatha>
    <hangnum nr="138"/>
    <gatha type="1"> ‘‘Sabbe sokā samucchinnā, pahīnā etadantikā;</gatha>
    <gatha type="last">Pariññātā hi me vatthū, yato sokāna sambhavo’’ti. –</gatha>
    <paragraph type="unindented">Imā  gāthā abhāsi.</paragraph>
    <paragraph>Tattha aṭṭāti aṭṭitā. Ayameva vā pāṭho, aṭṭitā pīḷitāti attho. Khittacittāti sokummādena khittahadayā. Tato eva pakatisaññāya vigamena visaññinī. Hirottappābhāvato apagatavatthatāya naggā. Vidhutakesatāya pakiṇṇakesī. Tena tenāti gāmena gāmaṃ nagarena nagaraṃ vīthiyā vīthiṃ vicariṃ ahaṃ.</paragraph>
    <paragraph>Athāti  pacchā ummādasaṃvattaniyassa kammassa parikkhaye. Sugatanti sobhanagamanattā sundaraṃ ṭhānaṃ gatattā sammā gadattā sammā ca gatattā sugataṃ  bhagavantaṃ. Mithilaṃ patīti mithilābhimukhaṃ, mithilānagarābhimukhaṃ gacchantanti attho.</paragraph>
    <paragraph>Sacittaṃ paṭiladdhānāti buddhānubhāvena ummādaṃ pahāya attano pakaticittaṃ paṭilabhitvā.</paragraph>
    <paragraph>Yuñjantī satthuvacaneti satthu sammāsambuddhassa sāsane yogaṃ karontī bhāvanaṃ anuyuñjantī. Sacchākāsiṃ padaṃ sivanti sivaṃ khemaṃ catūhi yogehi anupaddutaṃ nibbānaṃ padaṃ sacchiakāsiṃ.</paragraph>
    <paragraph>Etadantikāti etaṃ idāni mayā adhigataṃ arahattaṃ anto pariyosānaṃ etesanti etadantikā, sokā. Na dāni tesaṃ sambhavo atthīti attho. Yato sokāna sambhavoti yato antonijjhānalakkhaṇānaṃ sokānaṃ sambhavo, tesaṃ sokānaṃ pañcupādānakkhandhasaṅkhātā vatthū adhiṭṭhānāni ñātatīraṇapahānapariññāhi pariññātā. Tasmā sokā etadantikāti yojanā.</paragraph>
    <centered>Vāseṭṭhītherīgāthāvaṇṇanā niṭṭhitā.</centered>
    <subhead>3. Khemātherīgāthāvaṇṇanā</subhead>
    <paragraph>Daharā tvaṃ rūpavatītiādikā khemāya theriyā gāthā. Ayaṃ kira padumuttarassa bhagavato kāle  haṃsavatīnagare parādhīnavuttikā paresaṃ dāsī ahosi. Sā paresaṃ veyyāvaccakaraṇena jīvikaṃ kappentī ekadivasaṃ padumuttarassa sammāsambuddhassa aggasāvakaṃ sujātattheraṃ piṇḍāya carantaṃ disvā tayo modake datvā taṃdivasameva attano kese vissajjetvā therassa dānaṃ datvā ‘‘anāgate mahāpaññā buddhassa sāvikā bhaveyya’’nti patthanaṃ katvā yāvajīvaṃ kusalakamme appamattā hutvā devamanussesu saṃsarantī anukkamena chakāmasagge, tesaṃ tesaṃ devarājūnaṃ mahesibhāvena upapannā, manussalokepi anekavāraṃ cakkavattīnaṃ maṇḍalarājūnañca mahesibhāvaṃ upagatā mahāsampattiyo anubhavitvā vipassissa bhagavato kāle manussaloke uppajjitvā viññutaṃ patvā, satthu santike dhammaṃ sutvā paṭiladdhasaṃvegā pabbajitvā dasavassasahassāni  brahmacariyaṃ carantī bahussutā dhammakathikā hutvā bahujanassa dhammakathanādinā paññāsaṃvattaniyakammaṃ katvā tato cavitvā sugatīsuyeva saṃsarantī imasmiṃ kappe bhagavato ca kakusandhassa  bhagavato ca koṇāgamanassa kāle vibhavasampanne kule nibbattitvā viññutaṃ patvā mahantaṃ saṅghārāmaṃ kāretvā buddhappamukhassa bhikkhusaṅghassa niyyādesi.</paragraph>
    <paragraph>Bhagavato pana kassapadasabalassa kāle kikissa kāsirañño sabbajeṭṭhikā samaṇī nāma dhītā hutvā, satthu santike dhammaṃ sutvā paṭiladdhasaṃvegā agāreyeva ṭhitā, vīsati vassasahassāni komāribrahmacariyaṃ carantī samaṇaguttādīhi attano bhaginīhi saddhiṃ ramaṇīyaṃ pariveṇaṃ kāretvā buddhappamukhassa bhikkhusaṅghassa niyyādesi. Evameva tattha tattha bhave āyatanagataṃ uḷāraṃ puññakammaṃ katvā sugatīsuyeva saṃsaritvā imasmiṃ buddhuppāde maddaraṭṭhe sākalanagare rājakule nibbatti. Khemātissā nāmaṃ ahosi, suvaṇṇavaṇṇā kañcanasannibhattacā. Sā vayappattā bimbisārarañño gehaṃ gatā. Satthari veḷuvane viharante rūpamattā hutvā ‘‘rūpe dosaṃ dassetī’’ti satthu dassanāya na gacchati.</paragraph>
    <paragraph>Rājā manussehi veḷuvanassa vaṇṇe pakāsāpetvā deviyā vihāradassanāya cittaṃ  uppādesi. Atha devī ‘‘vihāraṃ passissāmī’’ti rājānaṃ paṭipucchi. Rājā ‘‘vihāraṃ gantvā satthāraṃ adisvā āgantuṃ na labhissasī’’ti vatvā purisānaṃ saññaṃ adāsi – ‘‘balakkārenapi deviṃ dasabalaṃ dassethā’’ti. Devī vihāraṃ gantvā divasabhāgaṃ khepetvā nivattentī satthāraṃ adisvāva gantuṃ āraddhā. Atha naṃ rājapurisā anicchantimpi satthu santikaṃ nayiṃsu. Satthā taṃ āgacchantiṃ disvā iddhiyā devaccharāsadisaṃ itthiṃ nimminitvā tālapaṇṇaṃ gahetvā bījayamānaṃ akāsi. Khemā devī taṃ disvā cintesi – ‘‘evarūpā nāma devaccharapaṭibhāgā itthiyo bhagavato avidūre tiṭṭhanti, ahaṃ etāsaṃ paricārikatāyapi nappahomi, manampi nikkāraṇā pāpacittassa vasena naṭṭhā’’ti nimittaṃ gahetvā tameva itthiṃ olokayamānā aṭṭhāsi. Athassā passantiyāva satthu adhiṭṭhānabalena sā itthī paṭhamavayaṃ atikkamma majjhimavayampi atikkamma pacchimavayaṃ patvā khaṇḍadantā palitakesā valittacā hutvā saddhiṃ tālapaṇṇena parivattitvā pati . Tato khemā katādhikārattā evaṃ cintesi – ‘‘evaṃvidhampi sarīraṃ īdisaṃ vipattiṃ pāpuṇi, mayhampi sarīraṃ evaṃgatikameva bhavissatī’’ti. Athassā cittācāraṃ ñatvā satthā –</paragraph>
    <gatha type="1">‘‘Ye rāgarattānupatanti sotaṃ, sayaṃ kataṃ makkaṭakova jālaṃ;</gatha>
    <gatha type="last">Etampi chetvāna paribbajanti, anapekkhino kāmasukhaṃ pahāyā’’ti. –</gatha>
    <paragraph type="unindented">Gāthamāha . Sā gāthāpariyosāne saha paṭisambhidāhi arahattaṃ pāpuṇīti aṭṭhakathāsu āgataṃ. Apadāne pana ‘‘imaṃ gāthaṃ sutvā sotāpattiphale patiṭṭhitā rājānaṃ anujānāpetvā pabbajitvā arahattaṃ pāpuṇī’’ti āgataṃ. Tatthāyaṃ apadānapāḷi (apa. therī 2.2.289-383) –</paragraph>
    <gatha type="1">‘‘Padumuttaro  nāma jino, sabbadhammesu cakkhumā;</gatha>
    <gatha type="last">Ito satasahassamhi, kappe uppajji nāyako.</gatha>
    <gatha type="1">‘‘Tadāhaṃ haṃsavatiyaṃ, jātā seṭṭhikule ahuṃ;</gatha>
    <gatha type="last">Nānāratanapajjote, mahāsukhasamappitā.</gatha>
    <gatha type="1">‘‘Upetvā taṃ mahāvīraṃ, assosiṃ dhammadesanaṃ;</gatha>
    <gatha type="last">Tato jātappasādāhaṃ, upemi saraṇaṃ jinaṃ.</gatha>
    <gatha type="1">‘‘Mātaraṃ pitaraṃ cāhaṃ, āyācitvā vināyakaṃ;</gatha>
    <gatha type="last">Nimantayitvā sattāhaṃ, bhojayiṃ sahasāvakaṃ.</gatha>
    <gatha type="1">‘‘Atikkante ca sattāhe, mahāpaññānamuttamaṃ;</gatha>
    <gatha type="last">Bhikkhuniṃ etadaggamhi, ṭhapesi narasārathi.</gatha>
    <gatha type="1">‘‘Taṃ sutvā muditā hutvā, puno tassa mahesino;</gatha>
    <gatha type="last">Kāraṃ katvāna taṃ ṭhānaṃ, paṇipacca paṇīdahiṃ.</gatha>
    <gatha type="1">‘‘Tato mama jino āha, sijjhataṃ paṇidhī tava;</gatha>
    <gatha type="last">Sasaṅghe me kataṃ kāraṃ, appameyyaphalaṃ tayā.</gatha>
    <gatha type="1">‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tassa  dhammesu dāyādā, orasā dhammanimmitā;</gatha>
    <gatha type="last">Etadaggamanuppattā, khemā nāma bhavissati.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsūpagā ahaṃ.</gatha>
    <gatha type="1">‘‘Tato cutā yāmamagaṃ, tatohaṃ tusitaṃ gatā;</gatha>
    <gatha type="last">Tato ca nimmānaratiṃ, vasavattipuraṃ tato.</gatha>
    <gatha type="1">‘‘Yattha yatthūpapajjāmi, tassa kammassa vāhasā;</gatha>
    <gatha type="last">Tattha tattheva rājūnaṃ, mahesittamakārayiṃ.</gatha>
    <gatha type="1">‘‘Tato cutā manussatte, rājūnaṃ cakkavattinaṃ;</gatha>
    <gatha type="last">Maṇḍalīnañca rājūnaṃ, mahesittamakārayiṃ.</gatha>
    <gatha type="1">‘‘Sampattiṃ anubhotvāna, devesu manujesu ca;</gatha>
    <gatha type="last">Sabbattha sukhitā hutvā, nekakappesu saṃsariṃ.</gatha>
    <gatha type="1">‘‘Ekanavutito kappe, vipassī lokanāyako;</gatha>
    <gatha type="last">Uppajji cārudassano, sabbadhammavipassako.</gatha>
    <gatha type="1">‘‘Tamahaṃ  lokanāyakaṃ, upetvā narasārathiṃ;</gatha>
    <gatha type="last">Dhammaṃ bhaṇitaṃ sutvāna, pabbajiṃ anagāriyaṃ.</gatha>
    <gatha type="1">‘‘Dasavassasahassāni, tassa vīrassa sāsane;</gatha>
    <gatha type="last">Brahmacariyaṃ caritvāna, yuttayogā bahussutā.</gatha>
    <gatha type="1">‘‘Paccayākārakusalā, catusaccavisāradā;</gatha>
    <gatha type="last">Nipuṇā cittakathikā, satthusāsanakārikā.</gatha>
    <gatha type="1">‘‘Tato  cutāhaṃ tusitaṃ, upapannā yasassinī;</gatha>
    <gatha type="last">Abhibhomi tahiṃ aññe, brahmacārīphalenahaṃ.</gatha>
    <gatha type="1">‘‘Yattha yatthūpapannāhaṃ, mahābhogā mahaddhanā;</gatha>
    <gatha type="last">Medhāvinī sīlavatī, vinītaparisāpi ca.</gatha>
    <gatha type="1">‘‘Bhavāmi tena kammena, yogena jinasāsane;</gatha>
    <gatha type="last">Sabbā sampattiyo mayhaṃ, sulabhā manaso piyā.</gatha>
    <gatha type="1">‘‘Yopi  me bhavate bhattā, yattha yattha gatāyapi;</gatha>
    <gatha type="last">Vimāneti na maṃ koci, paṭipattibalena me.</gatha>
    <gatha type="1">‘‘Imamhi bhaddake kappe, brahmabandhu mahāyaso;</gatha>
    <gatha type="last">Nāmena koṇāgamano, uppajji vadataṃ varo.</gatha>
    <gatha type="1">‘‘Tadā hi bārāṇasiyaṃ, susamiddhakulappajā;</gatha>
    <gatha type="last">Dhanañjānī sumedhā ca, ahampi ca tayo janā.</gatha>
    <gatha type="1">‘‘Saṅghārāmamadāsimha, dānasahāyikā pure;</gatha>
    <gatha type="last">Saṅghassa ca vihārampi, uddissa kārikā mayaṃ.</gatha>
    <gatha type="1">‘‘Tato cutā mayaṃ sabbā, tāvatiṃsūpagā ahuṃ;</gatha>
    <gatha type="last">Yasasā aggataṃ pattā, manussesu tatheva ca.</gatha>
    <gatha type="1">‘‘Imasmiṃyeva kappamhi, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <gatha type="1">‘‘Upaṭṭhāko mahesissa, tadā āsi narissaro;</gatha>
    <gatha type="last">Kāsirājā kikī nāma, bārāṇasipuruttame.</gatha>
    <gatha type="1">‘‘Tassāsiṃ  jeṭṭhikā dhītā, samaṇī iti vissutā;</gatha>
    <gatha type="last">Dhammaṃ sutvā jinaggassa, pabbajjaṃ samarocayiṃ.</gatha>
    <gatha type="1">‘‘Anujāni na no tāto, agāreva tadā mayaṃ;</gatha>
    <gatha type="last">Vīsavassasahassāni, vicarimha atanditā.</gatha>
    <gatha type="1">‘‘Komāribrahmacariyaṃ, rājakaññā sukhedhitā;</gatha>
    <gatha type="last">Buddhopaṭṭhānaniratā, muditā satta dhītaro.</gatha>
    <gatha type="1">‘‘Samaṇī samaṇaguttā ca, bhikkhunī bhikkhudāyikā;</gatha>
    <gatha type="last">Dhammā ceva sudhammā ca, sattamī saṅghadāyikā.</gatha>
    <gatha type="1">‘‘Ahaṃ uppalavaṇṇā ca, paṭācārā ca kuṇḍalā;</gatha>
    <gatha type="last">Kisāgotamī dhammadinnā, visākhā hoti sattamī.</gatha>
    <gatha type="1">‘‘Kadāci so narādicco, dhammaṃ desesi abbhutaṃ;</gatha>
    <gatha type="last">Mahānidānasuttantaṃ, sutvā taṃ pariyāpuṇiṃ.</gatha>
    <gatha type="1">‘‘Tehi  kammehi sukatehi, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Pacchime ca bhave dāni, sākalāya puruttame;</gatha>
    <gatha type="last">Rañño maddassa dhītāmhi, manāpā dayitā piyā.</gatha>
    <gatha type="1">‘‘Saha me jātamattamhi, khemaṃ tamhi pure ahu;</gatha>
    <gatha type="last">Tato khemāti nāmaṃ me, guṇato upapajjatha.</gatha>
    <gatha type="1">‘‘Yadāhaṃ yobbanaṃ pattā, rūpalāvaññabhūsitā;</gatha>
    <gatha type="last">Tadā adāsi maṃ tāto, bimbisārassa rājino.</gatha>
    <gatha type="1">‘‘Tassāhaṃ  suppiyā āsiṃ, rūpakelāyane ratā;</gatha>
    <gatha type="last">Rūpānaṃ dosavādīti, na upesiṃ mahādayaṃ.</gatha>
    <gatha type="1">‘‘Bimbisāro tadā rājā, mamānuggahabuddhiyā;</gatha>
    <gatha type="last">Vaṇṇayitvā veḷuvanaṃ, gāyake gāpayī mamaṃ.</gatha>
    <gatha type="1">‘‘Rammaṃ veḷuvanaṃ yena, na diṭṭhaṃ sugatālayaṃ;</gatha>
    <gatha type="last">Na tena nandanaṃ diṭṭhaṃ, iti maññāmase mayaṃ.</gatha>
    <gatha type="1">‘‘Yena veḷuvanaṃ diṭṭhaṃ, naranandananandanaṃ;</gatha>
    <gatha type="last">Sudiṭṭhaṃ nandanaṃ tena, amarindasunandanaṃ.</gatha>
    <gatha type="1">‘‘Vihāya  nandanaṃ devā, otaritvā mahītalaṃ;</gatha>
    <gatha type="last">Rammaṃ veḷuvanaṃ disvā, na tappanti suvimhitā.</gatha>
    <gatha type="1">‘‘Rājapuññena nibbattaṃ, buddhapuññena bhūsitaṃ;</gatha>
    <gatha type="last">Ko vattā tassa nissesaṃ, vanassa guṇasañcayaṃ.</gatha>
    <gatha type="1">‘‘Taṃ sutvā vanasamiddhaṃ, mama sotamanoharaṃ;</gatha>
    <gatha type="last">Daṭṭhukāmā tamuyyānaṃ, rañño ārocayiṃ tadā.</gatha>
    <gatha type="1">‘‘Mahatā parivārena, tadā ca so mahīpati;</gatha>
    <gatha type="last">Maṃ pesesi tamuyyānaṃ, dassanāya samussukaṃ.</gatha>
    <gatha type="1">‘‘Gaccha passa mahābhoge, vanaṃ nettarasāyanaṃ;</gatha>
    <gatha type="last">Yaṃ sadā bhāti siriyā, sugatābhānurañjitaṃ.</gatha>
    <gatha type="1">‘‘Yadā  ca piṇḍāya muni, giribbajapuruttamaṃ;</gatha>
    <gatha type="last">Paviṭṭhohaṃ tadāyeva, vanaṃ daṭṭhumupāgamiṃ.</gatha>
    <gatha type="1">‘‘Tadā  taṃ phullavipinaṃ, nānābhamarakūjitaṃ;</gatha>
    <gatha type="last">Kokilāgītasahitaṃ, mayūragaṇanaccitaṃ.</gatha>
    <gatha type="1">‘‘Appasaddamanākiṇṇaṃ, nānācaṅkamabhūsitaṃ;</gatha>
    <gatha type="last">Kuṭimaṇḍapasaṃkiṇṇaṃ, yogīvaravirājitaṃ.</gatha>
    <gatha type="1">‘‘Vicarantī amaññissaṃ, saphalaṃ nayanaṃ mama;</gatha>
    <gatha type="last">Tatthāpi taruṇaṃ bhikkhuṃ, yuttaṃ disvā vicintayiṃ.</gatha>
    <gatha type="1">‘‘Īdise vipine ramme, ṭhitoyaṃ navayobbane;</gatha>
    <gatha type="last">Vasantamiva kantena, rūpena ca samanvito.</gatha>
    <gatha type="1">‘‘Nisinno rukkhamūlamhi, muṇḍo saṅghāṭipāruto;</gatha>
    <gatha type="last">Jhāyate vatayaṃ bhikkhu, hitvā visayajaṃ ratiṃ.</gatha>
    <gatha type="1">‘‘Nanu nāma gahaṭṭhena, kāmaṃ bhutvā yathāsukhaṃ;</gatha>
    <gatha type="last">Pacchā jiṇṇena dhammoyaṃ, caritabbo subhaddako.</gatha>
    <gatha type="1">‘‘Suññakanti viditvāna, gandhagehaṃ jinālayaṃ;</gatha>
    <gatha type="last">Upetvā jinamaddakkhaṃ, udayantaṃ va bhākaraṃ.</gatha>
    <gatha type="1">‘‘Ekakaṃ sukhamāsīnaṃ, bījamānaṃ varitthiyā;</gatha>
    <gatha type="last">Disvānevaṃ vicintesiṃ, nāyaṃ lūkho narāsabho.</gatha>
    <gatha type="1">‘‘Sā  kaññā kanakābhāsā, padumānanalocanā;</gatha>
    <gatha type="last">Bimboṭṭhī kundadasanā, manonettarasāyanā.</gatha>
    <gatha type="1">‘‘Hemadolābhasavanā, kalikākārasutthanī;</gatha>
    <gatha type="last">Vedimajjhāva sussoṇī, rambhoru cārubhūsanā.</gatha>
    <gatha type="1">‘‘Rattaṃsakupasaṃbyānā , nīlamaṭṭhanivāsanā;</gatha>
    <gatha type="last">Atappaneyyarūpena, hāsabhāvasamanvitā.</gatha>
    <gatha type="1">‘‘Disvā tamevaṃ cintesiṃ, ahoyamabhirūpinī;</gatha>
    <gatha type="last">Na mayānena nettena, diṭṭhapubbā kudācanaṃ.</gatha>
    <gatha type="1">‘‘Tato  jarābhibhūtā sā, vivaṇṇā vikatānanā;</gatha>
    <gatha type="last">Bhinnadantā setasirā, salālā vadanāsuci.</gatha>
    <gatha type="1">‘‘Saṃkhittakaṇṇā setakkhī, lambāsubhapayodharā;</gatha>
    <gatha type="last">Valivitatasabbaṅgī, sirāvitatadehinī.</gatha>
    <gatha type="1">‘‘Nataṅgā daṇḍadutiyā, upphāsulikatā kisā;</gatha>
    <gatha type="last">Pavedhamānā patitā, nissasantī muhuṃ muhuṃ.</gatha>
    <gatha type="1">‘‘Tato me āsi saṃvego, abbhuto lomahaṃsano;</gatha>
    <gatha type="last">Dhiratthu rūpaṃ asuciṃ, ramante yattha bālisā.</gatha>
    <gatha type="1">‘‘Tadā mahākāruṇiko, disvā saṃviggamānasaṃ;</gatha>
    <gatha type="last">Udaggacitto sugato, imā gāthā abhāsatha.</gatha>
    <gatha type="1">‘‘Āturaṃ asuciṃ pūtiṃ, passa kheme samussayaṃ;</gatha>
    <gatha type="last">Uggharantaṃ paggharantaṃ, bālānaṃ abhinanditaṃ.</gatha>
    <gatha type="1">‘‘Asubhāya cittaṃ bhāvehi, ekaggaṃ susamāhitaṃ;</gatha>
    <gatha type="last">Sati kāyagatā tyatthu, nibbidā bahulā bhava.</gatha>
    <gatha type="1">‘‘Yathā idaṃ tathā etaṃ, yathā etaṃ tathā idaṃ;</gatha>
    <gatha type="last">Ajjhattañca bahiddhā ca, kāye chandaṃ virājaya.</gatha>
    <gatha type="1">‘‘Animittañca bhāvehi, mānānusayamujjaha;</gatha>
    <gatha type="last">Tato mānābhisamayā, upasantā carissasi.</gatha>
    <gatha type="1">‘‘Ye  rāgarattānupatanti sotaṃ, sayaṃ kataṃ makkaṭakova jālaṃ;</gatha>
    <gatha type="last">Etampi  chetvāna paribbajanti, anapekkhino kāmasukhaṃ pahāya.</gatha>
    <gatha type="1">‘‘Tato kallitacittaṃ maṃ, ñatvāna narasārathi;</gatha>
    <gatha type="last">Mahānidānaṃ desesi, suttantaṃ vinayāya me.</gatha>
    <gatha type="1">‘‘Sutvā suttantaseṭṭhaṃ taṃ, pubbasaññamanussariṃ;</gatha>
    <gatha type="last">Tattha ṭhitāvahaṃ santī, dhammacakkhuṃ visodhayiṃ.</gatha>
    <gatha type="1">‘‘Nipatitvā mahesissa, pādamūlamhi tāvade;</gatha>
    <gatha type="last">Accayaṃ desanatthāya, idaṃ vacanamabraviṃ.</gatha>
    <gatha type="1">‘‘Namo  te sabbadassāvi, namo te karuṇākara;</gatha>
    <gatha type="last">Namo te tiṇṇasaṃsāra, namo te amataṃ dada.</gatha>
    <gatha type="1">‘‘Diṭṭhigahanapakkhandā, kāmarāgavimohitā;</gatha>
    <gatha type="last">Tayā sammā upāyena, vinītā vinaye ratā.</gatha>
    <gatha type="1">‘‘Adassanena vibhogā, tādisānaṃ mahesinaṃ;</gatha>
    <gatha type="last">Anubhonti mahādukkhaṃ, sattā saṃsārasāgare.</gatha>
    <gatha type="1">‘‘Yadāhaṃ lokasaraṇaṃ, araṇaṃ araṇantaguṃ;</gatha>
    <gatha type="last">Nāddasāmi adūraṭṭhaṃ, desayāmi tamaccayaṃ.</gatha>
    <gatha type="1">‘‘Mahāhitaṃ varadadaṃ, ahitoti visaṅkitā;</gatha>
    <gatha type="last">Nopesiṃ rūpaniratā, desayāmi tamaccayaṃ.</gatha>
    <gatha type="1">‘‘Tadā madhuranigghoso, mahākāruṇiko jino;</gatha>
    <gatha type="last">Avoca tiṭṭha khemeti, siñcanto amatena maṃ.</gatha>
    <gatha type="1">‘‘Tadā  pakamya sirasā, katvā ca naṃ padakkhiṇaṃ;</gatha>
    <gatha type="last">Gantvā disvā narapatiṃ, idaṃ vacanamabraviṃ.</gatha>
    <gatha type="1">‘‘Aho sammā upāyo te, cintitoyamarindama;</gatha>
    <gatha type="last">Vanadassanakāmāya, diṭṭho nibbānato muni.</gatha>
    <gatha type="1">‘‘Yadi te ruccate rāja, sāsane tassa tādino;</gatha>
    <gatha type="last">Pabbajissāmi rūpehaṃ, nibbinnā munivāṇinā.</gatha>
    <gatha type="1">‘‘Añjaliṃ paggahetvāna, tadāha sa mahīpati;</gatha>
    <gatha type="last">Anujānāmi te bhadde, pabbajjā tava sijjhatu.</gatha>
    <gatha type="1">‘‘Pabbajitvā  tadā cāhaṃ, addhamāse upaṭṭhite;</gatha>
    <gatha type="last">Dīpodayañca bhedañca, disvā saṃviggamānasā.</gatha>
    <gatha type="1">‘‘Nibbinnā sabbasaṅkhāre, paccayākārakovidā;</gatha>
    <gatha type="last">Caturoghe atikkamma, arahattamapāpuṇiṃ.</gatha>
    <gatha type="1">‘‘Iddhīsu ca vasī āsiṃ, dibbāya sotadhātuyā;</gatha>
    <gatha type="last">Cetopariyañāṇassa, vasī cāpi bhavāmahaṃ.</gatha>
    <gatha type="1">‘‘Pubbenivāsaṃ  jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <gatha type="1">‘‘Atthadhammaniruttīsa, paṭibhāne tatheva ca;</gatha>
    <gatha type="last">Parisuddhaṃ mama ñāṇaṃ, uppannaṃ buddhasāsane.</gatha>
    <gatha type="1">‘‘Kusalāhaṃ visuddhīsu, kathāvatthuvisāradā;</gatha>
    <gatha type="last">Abhidhammanayaññū ca, vasippattāmhi sāsane.</gatha>
    <gatha type="1">‘‘Tato  toraṇavatthusmiṃ, raññā kosalasāminā;</gatha>
    <gatha type="last">Pucchitā nipuṇe pañhe, byākarontī yathātathaṃ.</gatha>
    <gatha type="1">‘‘Tadā sa rājā sugataṃ, upasaṅkamma pucchatha;</gatha>
    <gatha type="last">Tatheva buddho byākāsi, yathā te byākatā mayā.</gatha>
    <gatha type="1">‘‘Jino tasmiṃ guṇe tuṭṭho, etadagge ṭhapesi maṃ;</gatha>
    <gatha type="last">Mahāpaññānamaggāti, bhikkhunīnaṃ naruttamo.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti. (apa. therī 2.2.289-383);</gatha>
    <paragraph>Arahattaṃ pana patvā phalasukhena nibbānasukhena ca viharantiyā imissā theriyā satipi aññāsaṃ khīṇāsavattherīnaṃ paññāvepullappattiyaṃ tattha pana katādhikāratāya mahāpaññābhāvo pākaṭo ahosi. Tathā hi naṃ bhagavā jetavanamahāvihāre ariyagaṇamajjhe nisinno paṭipāṭiyā bhikkhuniyo ṭhānantare ṭhapento ‘‘etadaggaṃ, bhikkhave, mama sāvikānaṃ bhikkhunīnaṃ mahāpaññānaṃ yadidaṃ khemā’’ti (a. ni. 1.235-236) mahāpaññatāya aggaṭṭhāne ṭhapesi. Taṃ ekadivasaṃ aññatarasmiṃ rukkhamūle divāvihāraṃ nisinnaṃ māro pāpimā taruṇarūpena upasaṅkamitvā kāmehi palobhento –</paragraph>
    <hangnum nr="139"/>
    <gatha type="1"> ‘‘Daharā tvaṃ rūpavatī, ahampi daharo yuvā;</gatha>
    <gatha type="last">Pañcaṅgikena turiyena, ehi kheme ramāmase’’ti. – gāthamāha ;</gatha>
    <paragraph>Tassattho – kheme, tvaṃ taruṇappattā, yobbane ṭhitā rūpasampannā, ahampi taruṇo yuvā, tasmā mayaṃ yobbaññaṃ akhepetvā pañcaṅgikena turiyena vajjamānena ehi kāmakhiḍḍāratiyā ramāma kīḷāmāti.</paragraph>
    <paragraph>Taṃ  sutvā sā kāmesu sabbadhammesu ca attano virattabhāvaṃ tassa ca mārabhāvaṃ attābhinivesesu sattesu attano thāmagataṃ appasādaṃ katakiccatañca pakāsentī –</paragraph>
    <hangnum nr="140"/>
    <gatha type="1"> ‘‘Iminā  pūtikāyena, āturena pabhaṅgunā;</gatha>
    <gatha type="last">Aṭṭiyāmi harāyāmi, kāmataṇhā samūhatā.</gatha>
    <hangnum nr="141"/>
    <gatha type="1"> ‘‘Sattisūlūpamā kāmā, khandhāsaṃ adhikuṭṭanā;</gatha>
    <gatha type="last">Yaṃ tvaṃ kāmaratiṃ brūsi, aratī dāni sā mama.</gatha>
    <hangnum nr="142"/>
    <gatha type="1"> ‘‘Sabbattha vihatā nandī, tamokhandho padālito;</gatha>
    <gatha type="last">Evaṃ jānāhi pāpima, nihato tvamasi antaka.</gatha>
    <hangnum nr="143"/>
    <gatha type="1"> ‘‘Nakkhattāni namassantā, aggiṃ paricaraṃ vane;</gatha>
    <gatha type="last">Yathābhuccamajānantā, bālā suddhimamaññatha.</gatha>
    <hangnum nr="144"/>
    <gatha type="1"> ‘‘Ahañca kho namassantī, sambuddhaṃ purisuttamaṃ;</gatha>
    <gatha type="last">Pamuttā sabbadukkhehi, satthusāsanakārikā’’ti. – imā gāthā abhāsi;</gatha>
    <paragraph>Tattha aggiṃ paricaraṃ vaneti tapovane aggihuttaṃ paricaranto. Yathābhuccamajānantāti pavattiyo yathābhūtaṃ aparijānantā. Sesamettha heṭṭhā vuttanayattā uttānameva.</paragraph>
    <centered>Khemātherīgāthāvaṇṇanā niṭṭhitā.</centered>
    <subhead>4. Sujātātherīgāthāvaṇṇanā</subhead>
    <paragraph>Alaṅkatā suvasanātiādikā sujātāya theriyā gāthā. Ayampi purimabuddhesu katādhikārā tattha tattha  bhave vivaṭṭūpanissayaṃ kusalaṃ upacinantī anukkamena sambhatavimokkhasambhārā hutvā imasmiṃ buddhuppāde sāketanagare seṭṭhikule nibbattitvā vayappattā mātāpitūhi samānajātikassa seṭṭhiputtassa dinnā hutvā patikulaṃ gatā. Tattha tena saddhiṃ sukhasaṃvāsaṃ vasantī ekadivasaṃ uyyānaṃ gantvā nakkhattakīḷaṃ kīḷitvā parijanena  saddhiṃ nagaraṃ āgacchantī añjanavane satthāraṃ disvā pasannamānasā upasaṅkamitvā vanditvā ekamantaṃ nisīdi. Satthā tassā anupubbiṃ kathaṃ kathetvā kallacittataṃ ñatvā upari sāmukkaṃsikaṃ dhammadesanaṃ pakāsesi. Sā desanāvasāne attano katādhikāratāya ñāṇassa paripākaṃ gatattā ca , satthu ca desanāvilāsena yathānisinnāva saha paṭisambhidāhi arahattaṃ patvā satthāraṃ vanditvā gehaṃ gantvā sāmikañca mātāpitaro ca anujānāpetvā satthuāṇāya bhikkhunupassayaṃ gantvā bhikkhunīnaṃ santike pabbaji. Pabbajitvā ca attano paṭipattiṃ paccavekkhitvā udānavasena –</paragraph>
    <hangnum nr="145"/>
    <gatha type="1"> ‘‘Alaṅkatā suvasanā, mālinī candanokkhitā;</gatha>
    <gatha type="last">Sabbābharaṇasañchannā, dāsīgaṇapurakkhatā.</gatha>
    <hangnum nr="146"/>
    <gatha type="1"> ‘‘Annaṃ pānañca ādāya, khajjaṃ bhojjaṃ anappakaṃ;</gatha>
    <gatha type="last">Gehato nikkhamitvāna, uyyānamabhihārayiṃ.</gatha>
    <hangnum nr="147"/>
    <gatha type="1"> ‘‘Tattha ramitvā kīḷitvā, āgacchantī sakaṃ gharaṃ;</gatha>
    <gatha type="last">Vihāraṃ daṭṭhuṃ pāvisiṃ, sākete añjanaṃ vanaṃ.</gatha>
    <hangnum nr="148"/>
    <gatha type="1"> ‘‘Disvāna lokapajjotaṃ, vanditvāna upāvisiṃ;</gatha>
    <gatha type="last">So me dhammamadesesi, anukampāya cakkhumā.</gatha>
    <hangnum nr="149"/>
    <gatha type="1"> ‘‘Sutvā ca kho mahesissa, saccaṃ sampaṭivijjhahaṃ;</gatha>
    <gatha type="last">Tattheva virajaṃ dhammaṃ, phusayiṃ amataṃ padaṃ.</gatha>
    <hangnum nr="150"/>
    <gatha type="1"> ‘‘Tato viññātasaddhammā, pabbajiṃ anagāriyaṃ;</gatha>
    <gatha type="last">Tisso vijjā anuppattā, amoghaṃ buddhasāsana’’nti. –</gatha>
    <paragraph type="unindented">Imā gāthā abhāsi.</paragraph>
    <paragraph>Tattha alaṅkatāti vibhūsitā. Taṃ pana alaṅkatākāraṃ dassetuṃ ‘‘suvasanā mālinī candanokkhitā’’ti vuttaṃ. Tattha mālinīti mālādhārinī. Candanokkhitāti candanānulittā. Sabbābharaṇasañchannāti  hatthūpagādīhi sabbehi ābharaṇehi alaṅkāravasena sañchāditasarīrā.</paragraph>
    <paragraph>Annaṃpānañca ādāya, khajjaṃ bhojjaṃ anappakanti sāliodanādiannaṃ, ambapānādipānaṃ, piṭṭhakhādanīyādikhajjaṃ, avasiṭṭhaṃ āhārasaṅkhātaṃ bhojjañca pahūtaṃ gahetvā. Uyyānamabhihārayinti nakkhattakīḷāvasena uyyānaṃ upanesiṃ. Annapānādiṃ tattha ānetvā saha parijanena kīḷantī ramantī paricāresinti adhippāyo.</paragraph>
    <paragraph>Sākete añjanaṃ vananti sāketasamīpe añjanavane vihāraṃ pāvisiṃ.</paragraph>
    <paragraph>Lokapajjotanti ñāṇapajjotena lokassa pajjotabhūtaṃ.</paragraph>
    <paragraph>Phusayinti phusiṃ, adhigacchinti attho. Sesaṃ vuttanayameva.</paragraph>
    <centered>Sujātātherīgāthāvaṇṇanā niṭṭhitā.</centered>
    <subhead>5. Anopamātherīgāthāvaṇṇanā</subhead>
    <paragraph>Ucce kuletiādikā anopamāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī anukkamena vimuttiparipācanīye dhamme paribrūhitvā imasmiṃ buddhuppāde sāketanagare majjhassa nāma seṭṭhino dhītā hutvā nibbatti. Tassā rūpasampattiyā anopamāti nāmaṃ ahosi. Tassā vayappattakāle bahū seṭṭhiputtā rājamahāmattā rājāno ca pitu dūtaṃ pāhesuṃ – ‘‘attano dhītaraṃ anopamaṃ dehi, idañcidañca te dassāmā’’ti. Sā taṃ sutvā upanissayasampannatāya ‘‘gharāvāsena mayhaṃ attho natthī’’ti satthu santikaṃ gantvā dhammaṃ sutvā ñāṇassa paripākaṃ gatattā desanānusārena vipassanaṃ ārabhitvā taṃ ussukkāpentī maggapaṭipāṭiyā tatiyaphale patiṭṭhāsi. Sā satthāraṃ pabbajjaṃ yācitvā satthuāṇāya bhikkhunupassayaṃ upagantvā bhikkhunīnaṃ santike pabbajitvā sattame divase arahattaṃ sacchikatvā attano paṭipattiṃ paccavekkhitvā udānavasena –</paragraph>
    <hangnum nr="151"/>
    <gatha type="1"> ‘‘Ucce  kule ahaṃ jātā, bahuvitte mahaddhane;</gatha>
    <gatha type="last">Vaṇṇarūpena sampannā, dhītā majjhassa atrajā.</gatha>
    <hangnum nr="152"/>
    <gatha type="1"> ‘‘Patthitā  rājaputtehi, seṭṭhiputtehi gijjhitā;</gatha>
    <gatha type="last">Pitu me pesayī dūtaṃ, detha mayhaṃ anopamaṃ.</gatha>
    <hangnum nr="153"/>
    <gatha type="1"> ‘‘Yattakaṃ tulitā esā, tuyhaṃ dhītā anopamā;</gatha>
    <gatha type="last">Tato aṭṭhaguṇaṃ dassaṃ, hiraññaṃ ratanāni ca.</gatha>
    <hangnum nr="154"/>
    <gatha type="1"> ‘‘Sāhaṃ disvāna sambuddhaṃ, lokajeṭṭhaṃ anuttaraṃ;</gatha>
    <gatha type="last">Tassa pādāni vanditvā, ekamantaṃ upāvisiṃ.</gatha>
    <hangnum nr="155"/>
    <gatha type="1"> ‘‘So me dhammamadesesi, anukampāya gotamo;</gatha>
    <gatha type="last">Nisinnā āsane tasmiṃ, phusayiṃ tatiyaṃ phalaṃ.</gatha>
    <hangnum nr="156"/>
    <gatha type="1"> ‘‘Tato kesāni chetvāna, pabbajiṃ anagāriyaṃ;</gatha>
    <gatha type="last">Ajja me sattamī ratti, yato taṇhā visesitā’’ti. –</gatha>
    <paragraph type="unindented">Imā gāthā abhāsi.</paragraph>
    <paragraph>Tattha ucce kuleti uḷāratame vessakule. Bahuvitteti alaṅkārādipahūtavittūpakaraṇe. Mahaddhaneti nidhānagatasseva cattārīsakoṭiparimāṇassa mahato dhanassa atthibhāvena mahaddhane ahaṃ jātāti yojanā. Vaṇṇarūpena sampannāti vaṇṇasampannā ceva rūpasampannā ca, siniddhabhāsurāya chavisampattiyā vatthābharaṇādisarīrāvayavasampattiyā ca samannāgatāti attho. Dhītā majjhassa atrajāti majjhanāmassa seṭṭhino orasā dhītā.</paragraph>
    <paragraph>Patthitā rājaputtehīti ‘‘kathaṃ nu kho taṃ labheyyāmā’’ti rājakumārehi abhipatthitā. Seṭṭhiputtehi gijjhitāti tathā seṭṭhikumārehipi abhigijjhitā paccāsīsitā. Detha mayhaṃ anopamanti rājaputtādayo ‘‘detha mayhaṃ anopamaṃ detha mayha’’nti pitu santike dūtaṃ pesayiṃsu.</paragraph>
    <paragraph>Yattakaṃ tulitā esāti ‘‘tuyhaṃ dhītā anopamā yattakaṃ dhanaṃ agghatī’’ti tulitā lakkhaṇaññūhi paricchinnā, ‘‘tato aṭṭhaguṇaṃ dassāmī’’ti pitu me pesayi dūtanti yojanā. Sesaṃ heṭṭhā vuttanayameva.</paragraph>
    <centered>Anopamātherīgāthāvaṇṇanā niṭṭhitā.</centered>
    <subhead>6. Mahāpajāpatigotamītherīgāthāvaṇṇanā</subhead>
    <paragraph>Buddhavīra namo tyatthūtiādikā mahāpajāpatigotamiyā gāthā. Ayampi kira padumuttarassa bhagavato kāle haṃsavatīnagare kulagehe nibbattitvā viññutaṃ patvā satthu santike dhammaṃ suṇantī satthāraṃ ekaṃ bhikkhuniṃ rattaññūnaṃ aggaṭṭhāne ṭhapentaṃ disvā, adhikārakammaṃ katvā taṃ ṭhānantaraṃ patthetvā yāvajīvaṃ dānādīni puññāni katvā kappasatasahassaṃ devamanussesu saṃsaritvā, kassapassa ca bhagavato antare amhākañca bhagavato buddhasuññe loke bārāṇasiyaṃ pañcannaṃ dāsisatānaṃ jeṭṭhikā hutvā nibbatti. Atha sā vassūpanāyikasamaye pañca paccekabuddhe nandamūlakapabbhārato isipatane otaritvā, nagare piṇḍāya caritvā isipatanameva gantvā, vassūpanāyikasamaye kuṭiyā atthāya hatthakammaṃ pariyesante disvā, tā dāsiyo tāsaṃ attano ca sāmike samādapetvā caṅkamādiparivārasampannā pañca kuṭiyo kāretvā, mañcapīṭhapānīyaparibhojanīyabhājanādīni upaṭṭhapetvā paccekabuddhe temāsaṃ tattheva vasanatthāya paṭiññaṃ kāretvā vārabhikkhaṃ paṭṭhapesuṃ. Yā attano vāradivase bhikkhaṃ dātuṃ na sakkoti, tassā sayaṃ sakagehato nīharitvā deti. Evaṃ temāsaṃ paṭijaggitvā pavāraṇāya sampattāya ekekaṃ dāsiṃ ekekaṃ sāṭakaṃ vissajjāpesi. Pañcathūlasāṭakasatāni ahesuṃ. Tāni parivattāpetvā pañcannaṃ paccekabuddhānaṃ ticīvarāni katvā adāsi. Paccekabuddhā tāsaṃ passantīnaṃyeva ākāsena gandhamādanapabbataṃ agamaṃsu.</paragraph>
    <paragraph>Tāpi sabbā yāvajīvaṃ kusalaṃ katvā devaloke nibbattiṃsu. Tāsaṃ jeṭṭhikā tato cavitvā bārāṇasiyā avidūre pesakāragāme pesakārajeṭṭhakassa gehe nibbattitvā viññutaṃ patvā, padumavatiyā putte pañcasate paccekabuddhe disvā sampiyāyamānā sabbe vanditvā bhikkhaṃ adāsi. Te bhattakiccaṃ katvā gandhamādanameva agamaṃsu. Sāpi yāvajīvaṃ kusalaṃ katvā devamanussesu saṃsarantī amhākaṃ satthu nibbattito puretarameva devadahanagare mahāsuppabuddhassa gehe paṭisandhiṃ gaṇhi, gotamītissā gottāgatameva nāmaṃ ahosi; mahāmāyāya kaniṭṭhabhaginī. Lakkhaṇapāṭhakāpi ‘‘imāsaṃ dvinnampi kucchiyaṃ vasitā dārakā cakkavattino  bhavissantī’’ti byākariṃsu. Suddhodanamahārājā vayappattakāle dvepi maṅgalaṃ katvā attano gharaṃ abhinesi.</paragraph>
    <paragraph>Aparabhāge amhākaṃ satthari uppajjitvā pavattitavaradhammacakke anupubbena tattha tattha veneyyānaṃ anuggahaṃ karonte vesāliṃ upanissāya kūṭāgārasālāyaṃ viharante suddhodanamahārājā setacchattassa  heṭṭhā arahattaṃ sacchikatvā parinibbāyi. Atha mahāpajāpatigotamī pabbajitukāmā hutvā satthāraṃ ekavāraṃ pabbajjaṃ yācamānā alabhitvā dutiyavāraṃ kese chindāpetvā kāsāyāni acchādetvā kalahavivādasuttantadesanāpariyosāne (su. ni. 868 ādayo) nikkhamitvā pabbajitānaṃ pañcannaṃ sakyakumārasatānaṃ pādaparicārikāhi saddhiṃ vesāliṃ gantvā ānandattheraṃ satthāraṃ yācāpetvā aṭṭhahi garudhammehi (a. ni. 8.51; cūḷava. 403) pabbajjañca upasampadañca paṭilabhi. Itarā pana sabbāpi ekatoupasampannā ahesuṃ. Ayamettha saṅkhepo, vitthārato panetaṃ vatthu pāḷiyaṃ āgatameva.</paragraph>
    <paragraph>Evaṃ upasampannā pana mahāpajāpatigotamī satthāraṃ upasaṅkamitvā abhivādetvā ekamantaṃ aṭṭhāsi. Athassā satthā dhammaṃ desesi. Sā satthu santike kammaṭṭhānaṃ gahetvā bhāvanamanuyuñjantī na cirasseva abhiññāpaṭisambhidāparivāraṃ arahattaṃ pāpuṇi. Sesā pana pañcasatā bhikkhuniyo nandakovādapariyosāne (ma. ni. 3.398 ādayo) chaḷabhiññā ahesuṃ. Athekadivasaṃ satthā jetavanamahāvihāre ariyagaṇamajjhe nisinno bhikkhuniyo ṭhānantare ṭhapento mahāpajāpatigotamiṃ rattaññūnaṃ bhikkhunīnaṃ aggaṭṭhāne ṭhapesi. Sā phalasukhena nibbānasukhena ca vītināmentī kataññutāya ṭhatvā ekadivasaṃ satthu guṇābhitthavanapubbakaupakārakavibhāvanāmukhena aññaṃ byākarontī –</paragraph>
    <hangnum nr="157"/>
    <gatha type="1"> ‘‘Buddhavīra namo tyatthu, sabbasattānamuttama;</gatha>
    <gatha type="last">Yo maṃ dukkhā pamocesi, aññañca bahukaṃ janaṃ.</gatha>
    <hangnum nr="158"/>
    <gatha type="1"> ‘‘Sabbadukkhaṃ  pariññātaṃ, hetutaṇhā visositā;</gatha>
    <gatha type="last">Bhāvito aṭṭhaṅgiko maggo, nirodho phusito mayā.</gatha>
    <hangnum nr="159"/>
    <gatha type="1"> ‘‘Mātā  putto pitā bhātā, ayyakā ca pure ahuṃ;</gatha>
    <gatha type="last">Yathābhuccamajānantī, saṃsariṃhaṃ anibbisaṃ.</gatha>
    <hangnum nr="160"/>
    <gatha type="1"> ‘‘Diṭṭho hi me so bhagavā, antimoyaṃ samussayo;</gatha>
    <gatha type="last">Vikkhīṇo jātisaṃsāro, natthi dāni punabbhavo.</gatha>
    <hangnum nr="161"/>
    <gatha type="1"> ‘‘Āraddhavīriye  pahitatte, niccaṃ daḷhaparakkame;</gatha>
    <gatha type="last">Samagge sāvake passe, esā buddhāna vandanā.</gatha>
    <hangnum nr="162"/>
    <gatha type="1"> ‘‘Bahūnaṃ vata atthāya, māyā janayi gotamaṃ;</gatha>
    <gatha type="last">Byādhimaraṇatunnānaṃ, dukkhakkhandhaṃ byapānudī’’ti. – imā gāthā abhāsi;</gatha>
    <paragraph>Tattha buddhavīrāti catusaccabuddhesu vīra, sabbabuddhā hi uttamavīriyehi catusaccabuddhehi vā catubbidhasammappadhānavīriyanipphattiyā vijitavijayattā vīrā nāma. Bhagavā pana vīriyapāramipāripūriyā caturaṅgasamannāgatavīriyādhiṭṭhānena sātisayacatubbidhasammappadhānakiccanipphattiyā tassā ca veneyyasantāne sammadeva patiṭṭhāpitattā visesato vīriyayuttatāya vīroti vattabbataṃ arahati. Namo tyatthūti namo namakkāro te hotu. Sabbasattānamuttamāti apadādibhedesu sattesu sīlādiguṇehi uttamo bhagavā. Tadekadesaṃ satthupakāraguṇaṃ dassetuṃ, ‘‘yo maṃ dukkhā pamocesi, aññañca bahukaṃ jana’’nti vatvā attano dukkhā pamuttabhāvaṃ vibhāventī ‘‘sabbadukkha’’nti gāthamāha.</paragraph>
    <paragraph>Puna yato pamocesi, taṃ vaṭṭadukkhaṃ ekadesena dassentī ‘‘mātā putto’’ti gāthamāha. Tattha yathābhuccamajānantīti pavattihetuādiṃ yathābhūtaṃ anavabujjhantī. Saṃsariṃhaṃ anibbisanti saṃsārasamudde patiṭṭhaṃ avindantī alabhantī bhavādīsu aparāparuppattivasena saṃsariṃ ahanti kathentī āha ‘‘mātā putto’’tiādi. Yasmiṃ  bhave etassa mātā ahosi, tato aññasmiṃ bhave tasseva putto, tato aññasmiṃ bhave pitā bhātā ahūti attho.</paragraph>
    <paragraph>‘‘Diṭṭhohi me’’ti gāthāyapi attano dukkhato pamuttabhāvameva vibhāveti. Tattha diṭṭho hi me so bhagavāti so bhagavā sammāsambuddho attanā diṭṭhalokuttaradhammadassanena ñāṇacakkhunā mayā paccakkhato diṭṭho. Yo hi dhammaṃ passati, so bhagavantaṃ passati nāma. Yathāha – ‘‘yo kho, vakkali, dhammaṃ passati, so maṃ passatī’’tiādi (saṃ. ni. 3.87).</paragraph>
    <paragraph>Āraddhavīriyeti paggahitavīriye. Pahitatteti nibbānaṃ pesitacitte. Niccaṃ daḷhaparakkameti apattassa pattiyā pattassa vepullatthāya sabbakālaṃ thiraparakkame. Samaggeti sīladiṭṭhisāmaññena saṃhatabhāvena samagge. Satthudesanāya savanante jātattā sāvake, ‘‘ime maggaṭṭhā  ime phalaṭṭhā’’ti yāthāvato passati. Esā buddhāna vandanāti yā satthu dhammasarīrabhūtassa ariyasāvakānaṃ ariyabhāvabhūtassa ca lokuttaradhammassa attapaccakkhakiriyā, esā sammāsambuddhānaṃ sāvakabuddhānañca vandanā yāthāvato guṇaninnatā.</paragraph>
    <paragraph>‘‘Bahūnaṃ vata atthāyā’’ti osānagāthāyapi satthu lokassa bahūpakārataṃyeva vibhāveti. Yaṃ panettha atthato na vibhattaṃ, taṃ suviññeyyameva.</paragraph>
    <paragraph>Athekadā mahāpajāpatigotamī satthari vesāliyaṃ viharante mahāvane kūṭāgārasālāyaṃ sayaṃ vesāliyaṃ bhikkhunupassaye viharantī pubbaṇhasamayaṃ vesāliyaṃ piṇḍāya caritvā bhattaṃ bhuñjitvā attano divāṭṭhāne yathāparicchinnakālaṃ phalasamāpattisukhena vītināmetvā phalasamāpattito vuṭṭhāya attano paṭipattiṃ paccavekkhitvā somanassajātā attano āyusaṅkhāre āvajjentī tesaṃ khīṇabhāvaṃ ñatvā evaṃ cintesi – ‘‘yaṃnūnāhaṃ vihāraṃ gantvā bhagavantaṃ anujānāpetvā manobhāvanīye ca there sabbeva sabrahmacariye āpucchitvā idheva āgantvā parinibbāyeyya’’nti. Yathā ca theriyā, evaṃ tassā parivārabhūtānaṃ  pañcannaṃ bhikkhunisatānaṃ parivitakko ahosi. Tena vuttaṃ apadāne (apa. therī 2.2.97-288) –</paragraph>
    <gatha type="1">‘‘Ekadā lokapajjoto, vesāliyaṃ mahāvane;</gatha>
    <gatha type="last">Kūṭāgāre kusālāyaṃ, vasate narasārathi.</gatha>
    <gatha type="1">‘‘Tadā  jinassa mātucchā, mahāgotami bhikkhunī;</gatha>
    <gatha type="last">Tahiṃ kate pure ramme, vasī bhikkhunupassaye.</gatha>
    <gatha type="1">‘‘Bhikkhunīhi vimuttāhi, satehi saha pañcahi;</gatha>
    <gatha type="last">Rahogatāya tassevaṃ, citassāsi vitakkitaṃ.</gatha>
    <gatha type="1">‘‘Buddhassa parinibbānaṃ, sāvakaggayugassa vā;</gatha>
    <gatha type="last">Rāhulānandanandānaṃ, nāhaṃ lacchāmi passituṃ.</gatha>
    <gatha type="1">‘‘Buddhassa  parinibbānā, sāvakaggayugassa vā;</gatha>
    <gatha type="last">Mahākassapanandānaṃ, ānandarāhulāna ca.</gatha>
    <gatha type="1">‘‘Paṭikaccāyusaṅkhāraṃ, osajjitvāna nibbutiṃ;</gatha>
    <gatha type="last">Gaccheyyaṃ lokanāthena, anuññātā mahesinā.</gatha>
    <gatha type="1">‘‘Tathā pañcasatānampi, bhikkhunīnaṃ vitakkitaṃ;</gatha>
    <gatha type="last">Āsi khemādikānampi, etadeva vitakkitaṃ.</gatha>
    <gatha type="1">‘‘Bhūmicālo tadā asi, nāditā devadundubhī;</gatha>
    <gatha type="last">Upassayādhivatthāyo, devatā sokapīḷitā.</gatha>
    <gatha type="1">‘‘Vilapantā sukaruṇaṃ, tatthassūni pavattayuṃ;</gatha>
    <gatha type="last">Mittā bhikkhuniyo tāhi, upagantvāna gotamiṃ.</gatha>
    <gatha type="1">‘‘Nipacca sirasā pāde, idaṃ vacanamabravuṃ;</gatha>
    <gatha type="last">Tattha toyalavāsittā, mayamayye rahogatā.</gatha>
    <gatha type="1">‘‘Sā calā calitā bhūmi, nāditā devadundubhī;</gatha>
    <gatha type="last">Paridevā ca suyyante, kimatthaṃ nūna gotamī.</gatha>
    <gatha type="1">‘‘Tadā avoca sā sabbaṃ, yathāparivitakkitaṃ;</gatha>
    <gatha type="last">Tāyopi sabbā āhaṃsu, yathāparivitakkitaṃ.</gatha>
    <gatha type="1">‘‘Yadi te rucitaṃ ayye, nibbānaṃ paramaṃ sivaṃ;</gatha>
    <gatha type="last">Nibbāyissāma sabbāpi, buddhānuññāya subbate.</gatha>
    <gatha type="1">‘‘Mayaṃ  sahāva nikkhantā, gharāpi ca bhavāpi ca;</gatha>
    <gatha type="last">Sahāyeva gamissāma, nibbānaṃ padamuttamaṃ.</gatha>
    <gatha type="1">‘‘Nibbānāya  vajantīnaṃ, kiṃ vakkhāmīti sā vadaṃ;</gatha>
    <gatha type="last">Saha sabbāhi niggañchi, bhikkhunīnilayā tadā.</gatha>
    <gatha type="1">‘‘Upassaye yādhivatthā, devatā tā khamantu me;</gatha>
    <gatha type="last">Bhikkhunīnilayassedaṃ, pacchimaṃ dassanaṃ mama.</gatha>
    <gatha type="1">‘‘Na jarā maccu vā yattha, appiyehi samāgamo;</gatha>
    <gatha type="last">Piyehi na viyogotthi, taṃ vajissaṃ asaṅkhataṃ.</gatha>
    <gatha type="1">‘‘Avītarāgā taṃ sutvā, vacanaṃ sugatorasā;</gatha>
    <gatha type="last">Sokaṭṭā parideviṃsu, aho no appapuññatā.</gatha>
    <gatha type="1">‘‘Bhikkhunīnilayo suñño, bhūto tāhi vinā ayaṃ;</gatha>
    <gatha type="last">Pabhāte viya tārāyo, na dissanti jinorasā.</gatha>
    <gatha type="1">‘‘Nibbānaṃ gotamī yāti, satehi saha pañcahi;</gatha>
    <gatha type="last">Nadīsatehiva saha, gaṅgā pañcahi sāgaraṃ.</gatha>
    <gatha type="1">‘‘Rathiyāya vajantiyo, disvā saddhā upāsikā;</gatha>
    <gatha type="last">Gharā nikkhamma pādesu, nipacca idamabravuṃ.</gatha>
    <gatha type="1">‘‘Pasīdassu mahābhoge, anāthāyo vihāya no;</gatha>
    <gatha type="last">Tayā na yuttā nibbātuṃ, icchaṭṭā vilapiṃsu tā.</gatha>
    <gatha type="1">‘‘Tāsaṃ sokapahānatthaṃ, avoca madhuraṃ giraṃ;</gatha>
    <gatha type="last">Ruditena alaṃ puttā, hāsakāloyamajja vo.</gatha>
    <gatha type="1">‘‘Pariññātaṃ mayā dukkhaṃ, dukkhahetu vivajjito;</gatha>
    <gatha type="last">Nirodho me sacchikato, maggo cāpi subhāvito.</gatha>
    <gatha type="1">‘‘Pariciṇṇo mayā satthā, kataṃ buddhassa sāsanaṃ;</gatha>
    <gatha type="last">Ohito garuko bhāro, bhavanetti samūhatā.</gatha>
    <gatha type="1">‘‘Yassatthāya  pabbajitā, agārasmānagāriyaṃ;</gatha>
    <gatha type="last">So me attho anuppatto, sabbasaṃyojanakkhayo.</gatha>
    <gatha type="1">‘‘Buddho tassa ca saddhammo, anūno yāva tiṭṭhati;</gatha>
    <gatha type="last">Nibbātuṃ tāva kālo me, mā maṃ socatha puttikā.</gatha>
    <gatha type="1">‘‘Koṇḍaññānandanandādī , tiṭṭhanti rāhulo jino;</gatha>
    <gatha type="last">Sukhito sahito saṅgho, hatadabbā ca titthiyā.</gatha>
    <gatha type="1">‘‘Okkākavaṃsassa yaso, ussito māramaddano;</gatha>
    <gatha type="last">Nanu sampati kālo me, nibbānatthāya puttikā.</gatha>
    <gatha type="1">‘‘Cirappabhuti  yaṃ mayhaṃ, patthitaṃ ajja sijjhate;</gatha>
    <gatha type="last">Ānandabherikāloyaṃ, kiṃ vo assūhi puttikā.</gatha>
    <gatha type="1">‘‘Sace mayi dayā atthi, yadi catthi kataññutā;</gatha>
    <gatha type="last">Saddhammaṭṭhitiyā sabbā, karotha vīriyaṃ daḷhaṃ.</gatha>
    <gatha type="1">‘‘Thīnaṃ adāsi pabbajjaṃ, sambuddho yācito mayā;</gatha>
    <gatha type="last">Tasmā yathāhaṃ nandissaṃ, tathā tamanutiṭṭhatha.</gatha>
    <gatha type="1">‘‘Tā evamanusāsitvā, bhikkhunīhi purakkhatā;</gatha>
    <gatha type="last">Upecca buddhaṃ vanditvā, idaṃ vacanamabravi.</gatha>
    <gatha type="1">‘‘Ahaṃ sugata te mātā, tvañca vīra pitā mama;</gatha>
    <gatha type="last">Saddhammasukhada nātha, tayi jātāmhi gotama.</gatha>
    <gatha type="1">‘‘Saṃvaddhitoyaṃ sugata, rūpakāyo mayā tava;</gatha>
    <gatha type="last">Anindito dhammakāyo, mama saṃvaddhito tayā.</gatha>
    <gatha type="1">‘‘Muhuttaṃ  taṇhāsamaṇaṃ, khīraṃ tvaṃ pāyito mayā;</gatha>
    <gatha type="last">Tayāhaṃ santamaccantaṃ, dhammakhīrañhi pāyitā.</gatha>
    <gatha type="1">‘‘Bandhanārakkhaṇe mayhaṃ, aṇaṇo tvaṃ mahāmune;</gatha>
    <gatha type="last">Puttakāmā thiyo yācaṃ, labhanti tādisaṃ sutaṃ.</gatha>
    <gatha type="1">‘‘Mandhātādinarindānaṃ, yā mātā sā bhavaṇṇave;</gatha>
    <gatha type="last">Nimuggāhaṃ tayā putta, tāritā bhavasāgarā.</gatha>
    <gatha type="1">‘‘Rañño mātā mahesīti, sulabhaṃ nāmamitthinaṃ;</gatha>
    <gatha type="last">Buddhamātāti yaṃ nāmaṃ, etaṃ paramadullabhaṃ.</gatha>
    <gatha type="1">‘‘Tañca laddhaṃ mahāvīra, paṇidhānaṃ mamaṃ tayā;</gatha>
    <gatha type="last">Aṇukaṃ vā mahantaṃ vā, taṃ sabbaṃ pūritaṃ mayā.</gatha>
    <gatha type="1">‘‘Parinibbātumicchāmi , vihāyemaṃ kaḷevaraṃ;</gatha>
    <gatha type="last">Anujānāhi me vīra, dukkhantakara nāyaka.</gatha>
    <gatha type="1">‘‘Cakkaṅkusadhajākiṇṇe, pāde kamalakomale;</gatha>
    <gatha type="last">Pasārehi paṇāmaṃ te, karissaṃ puttauttame.</gatha>
    <gatha type="1">‘‘Suvaṇṇarāsisaṅkāsaṃ, sarīraṃ kuru pākaṭaṃ;</gatha>
    <gatha type="last">Katvā dehaṃ sudiṭṭhaṃ te, santiṃ gacchāmi nāyaka.</gatha>
    <gatha type="1">‘‘Dvattiṃsalakkhaṇūpetaṃ, suppabhālaṅkataṃ tanuṃ;</gatha>
    <gatha type="last">Sañjhāghanāva bālakkaṃ, mātucchaṃ dassayī jino.</gatha>
    <gatha type="1">‘‘Phullāravindasaṃkāse , taruṇādiccasappabhe;</gatha>
    <gatha type="last">Cakkaṅkite pādatale, tato sā sirasā pati.</gatha>
    <gatha type="1">‘‘Paṇamāmi  narādicca, ādiccakulaketukaṃ;</gatha>
    <gatha type="last">Pacchime maraṇe mayhaṃ, na taṃ ikkhāmahaṃ puno.</gatha>
    <gatha type="1">‘‘Itthiyo nāma lokagga, sabbadosākarā matā;</gatha>
    <gatha type="last">Yadi ko catthi doso me, khamassu karuṇākara.</gatha>
    <gatha type="1">‘‘Itthikānañca pabbajjaṃ, haṃ taṃ yāciṃ punappunaṃ;</gatha>
    <gatha type="last">Tattha ce atthi doso me, taṃ khamassu narāsabha.</gatha>
    <gatha type="1">‘‘Mayā bhikkhuniyo vīra, tavānuññāya sāsitā;</gatha>
    <gatha type="last">Tatra ce atthi dunnītaṃ, taṃ khamassu khamādhipa.</gatha>
    <gatha type="1">‘‘Akkhante nāma khantabbaṃ, kiṃ bhave guṇabhūsane;</gatha>
    <gatha type="last">Kimuttaraṃ te vatthāmi, nibbānāya vajantiyā.</gatha>
    <gatha type="1">‘‘Suddhe anūne mama bhikkhusaṅghe, lokā ito nissarituṃ khamante;</gatha>
    <gatha type="last">Pabhātakāle byasanaṅgatānaṃ, disvāna niyyātiva candalekhā.</gatha>
    <gatha type="1">‘‘Tadetarā bhikkhuniyo jinaggaṃ, tārāva candānugatā sumeruṃ;</gatha>
    <gatha type="last">Padakkhiṇaṃ kacca nipacca pāde, ṭhitā mukhantaṃ samudikkhamānā.</gatha>
    <gatha type="1">‘‘Na tittipubbaṃ tava dassanena, cakkhuṃ na sotaṃ tava bhāsitena;</gatha>
    <gatha type="last">Cittaṃ mamaṃ kevalamekameva, pappuyya taṃ dhammarasena titti.</gatha>
    <gatha type="1">‘‘Nadato  parisāyaṃ te, vāditabbapahārino;</gatha>
    <gatha type="last">Ye te dakkhanti vadanaṃ, dhaññā te narapuṅgava.</gatha>
    <gatha type="1">‘‘Dīghaṅgulī tambanakhe, subhe āyatapaṇhike;</gatha>
    <gatha type="last">Ye pāde paṇamissanti, tepi dhaññā guṇandhara.</gatha>
    <gatha type="1">‘‘Madhurāni pahaṭṭhāni, dosagghāni hitāni ca;</gatha>
    <gatha type="last">Ye te vākyāni suyyanti, tepi dhaññā naruttama.</gatha>
    <gatha type="1">‘‘Dhaññāhaṃ  te mahāvīra, pādapūjanatapparā;</gatha>
    <gatha type="last">Tiṇṇasaṃsārakantārā, suvākyena sirīmato.</gatha>
    <gatha type="1">‘‘Tato sā anusāvetvā, bhikkhusaṅghampi subbatā;</gatha>
    <gatha type="last">Rāhulānandanande ca, vanditvā idamabravi.</gatha>
    <gatha type="1">‘‘Āsīvisālayasame, rogāvāse kaḷevare;</gatha>
    <gatha type="last">Nibbindā dukkhasaṅghāṭe, jarāmaraṇagocare.</gatha>
    <gatha type="1">‘‘Nānākalimalākiṇṇe, parāyatte nirīhake;</gatha>
    <gatha type="last">Tena nibbātumicchāmi, anumaññatha puttakā.</gatha>
    <gatha type="1">‘‘Nando rāhulabhaddo ca, vītasokā nirāsavā;</gatha>
    <gatha type="last">Ṭhitācalaṭṭhiti thirā, dhammatamanucintayuṃ.</gatha>
    <gatha type="1">‘‘Dhiratthu saṅkhataṃ lolaṃ, asāraṃ kadalūpamaṃ;</gatha>
    <gatha type="last">Māyāmarīcisadisaṃ, ittaraṃ anavaṭṭhitaṃ.</gatha>
    <gatha type="1">‘‘Yattha nāma jinassāyaṃ, mātucchā buddhaposikā;</gatha>
    <gatha type="last">Gotamī nidhanaṃ yāti, aniccaṃ sabbasaṅkhataṃ.</gatha>
    <gatha type="1">‘‘Ānando ca tadā sekho, sokaṭṭo jinavacchalo;</gatha>
    <gatha type="last">Tatthassūni karonto so, karuṇaṃ paridevati.</gatha>
    <gatha type="1">‘‘Hā santiṃ gotamī yāti, nūna buddhopi nibbutiṃ;</gatha>
    <gatha type="last">Gacchati na cireneva, aggiriva nirindhano.</gatha>
    <gatha type="1">‘‘Evaṃ vilāpamānaṃ taṃ, ānandaṃ āha gotamī;</gatha>
    <gatha type="last">Sutasāgaragambhīra, buddhopaṭṭhāna tappara.</gatha>
    <gatha type="1">‘‘Na  yuttaṃ socituṃ putta, hāsakāle upaṭṭhite;</gatha>
    <gatha type="last">Tayā me saraṇaṃ putta, nibbānaṃ tamupāgataṃ.</gatha>
    <gatha type="1">‘‘Tayā tāta samajjhiṭṭho, pabbajjaṃ anujāni no;</gatha>
    <gatha type="last">Mā putta vimano hohi, saphalo te parissamo.</gatha>
    <gatha type="1">‘‘Yaṃ na diṭṭhaṃ purāṇehi, titthikācariyehipi;</gatha>
    <gatha type="last">Taṃ padaṃ sukumārīhi, sattavassāhi veditaṃ.</gatha>
    <gatha type="1">‘‘Buddhasāsanapāleta, pacchimaṃ dassanaṃ tava;</gatha>
    <gatha type="last">Tattha gacchāmahaṃ putta, gato yattha na dissate.</gatha>
    <gatha type="1">‘‘Kadāci  dhammaṃ desento, khipī lokagganāyako;</gatha>
    <gatha type="last">Tadāhaṃ āsīsavācaṃ, avocaṃ anukampikā.</gatha>
    <gatha type="1">‘‘Ciraṃ jīva mahāvīra, kappaṃ tiṭṭha mahāmune;</gatha>
    <gatha type="last">Sabbalokassa atthāya, bhavassu ajarāmaro.</gatha>
    <gatha type="1">‘‘Taṃ tathāvādiniṃ buddho, mamaṃ so etadabravi;</gatha>
    <gatha type="last">Na hevaṃ vandiyā buddhā, yathā vandasi gotamī.</gatha>
    <gatha type="1">‘‘Kathaṃ carahi sabbaññū, vanditabbā tathāgatā;</gatha>
    <gatha type="last">Kathaṃ avandiyā buddhā, taṃ me akkhāhi pucchito.</gatha>
    <gatha type="1">‘‘Āraddhavīriye pahitatte, niccaṃ daḷhaparakkame;</gatha>
    <gatha type="last">Samagge sāvake passa, etaṃ buddhānavandanaṃ.</gatha>
    <gatha type="1">‘‘Tato upassayaṃ gantvā, ekikāhaṃ vicintayiṃ;</gatha>
    <gatha type="last">Samaggaparisaṃ nātho, rodhesi tibhavantago.</gatha>
    <gatha type="1">‘‘Handāhaṃ  parinibbissaṃ, mā vipattitamaddasaṃ;</gatha>
    <gatha type="last">Evāhaṃ cintayitvāna, disvāna isisattamaṃ.</gatha>
    <gatha type="1">‘‘Parinibbānakālaṃ me, ārocesiṃ vināyakaṃ;</gatha>
    <gatha type="last">Tato so samanuññāsi, kālaṃ jānāhi gotamī.</gatha>
    <gatha type="1">‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavā.</gatha>
    <gatha type="1">‘‘Svāgataṃ  vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <gatha type="1">‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ.</gatha>
    <gatha type="1">‘‘Thīnaṃ dhammābhisamaye, ye bālā vimatiṃ gatā;</gatha>
    <gatha type="last">Tesaṃ diṭṭhippahānatthaṃ, iddhiṃ dassehi gotamī.</gatha>
    <gatha type="1">‘‘Tadā nipacca sambuddhaṃ, uppatitvāna ambaraṃ;</gatha>
    <gatha type="last">Iddhī anekā dassesi, buddhānuññāya gotamī.</gatha>
    <gatha type="1">‘‘Ekikā bahudhā āsi, bahudhā cekikā tathā;</gatha>
    <gatha type="last">Āvibhāvaṃ tirobhāvaṃ, tirokuṭṭaṃ tironagaṃ.</gatha>
    <gatha type="1">‘‘Asajjamānā agamā, bhūmiyampi nimujjatha;</gatha>
    <gatha type="last">Abhijjamāne udake, agañchi mahiyā yathā.</gatha>
    <gatha type="1">‘‘Sakuṇīva tathākāse, pallaṅkena kamī tadā;</gatha>
    <gatha type="last">Vasaṃ vattesi kāyena, yāva brahmanivesanaṃ.</gatha>
    <gatha type="1">‘‘Sineruṃ  daṇḍaṃ katvāna, chattaṃ katvā mahāmahiṃ;</gatha>
    <gatha type="last">Samūlaṃ parivattetvā, dhārayaṃ caṅkamī nabhe.</gatha>
    <gatha type="1">‘‘Chassūrodayakāleva, lokañcākāsi dhūmikaṃ;</gatha>
    <gatha type="last">Yugante viya lokaṃ sā, jālāmālākulaṃ akā.</gatha>
    <gatha type="1">‘‘Mucalindaṃ mahāselaṃ, merumūlanadantare;</gatha>
    <gatha type="last">Sāsapāriva sabbāni, ekenaggahi muṭṭhinā.</gatha>
    <gatha type="1">‘‘Aṅgulaggena chādesi, bhākaraṃ sanisākaraṃ;</gatha>
    <gatha type="last">Candasūrasahassāni, āveḷamiva dhārayi.</gatha>
    <gatha type="1">‘‘Catusāgaratoyāni, dhārayī ekapāṇinā;</gatha>
    <gatha type="last">Yugantajaladākāraṃ, mahāvassaṃ pavassatha.</gatha>
    <gatha type="1">‘‘Cakkavattiṃ saparisaṃ, māpayī sā nabhattale;</gatha>
    <gatha type="last">Garuḷaṃ dviradaṃ sīhaṃ, vinadantaṃ padassayi.</gatha>
    <gatha type="1">‘‘Ekikā  abhinimmitvā, appameyyaṃ bhikkhunīgaṇaṃ;</gatha>
    <gatha type="last">Puna antaradhāpetvā, ekikā munimabravi.</gatha>
    <gatha type="1">‘‘Mātucchā te mahāvīra, tava sāsanakārikā;</gatha>
    <gatha type="last">Anuppattā sakaṃ atthaṃ, pāde vandāmi cakkhuma.</gatha>
    <gatha type="1">‘‘Dassetvā vividhā iddhī, orohitvā nabhattalā;</gatha>
    <gatha type="last">Vanditvā lokapajjotaṃ, ekamantaṃ nisīdi sā.</gatha>
    <gatha type="1">‘‘Sā vīsavassasatikā, jātiyāhaṃ mahāmune;</gatha>
    <gatha type="last">Alamettāvatā vīra, nibbāyissāmi nāyaka.</gatha>
    <gatha type="1">‘‘Tadātivimhitā  sabbā, parisā sā katañjalī;</gatha>
    <gatha type="last">Avocayye kathaṃ āsi, atuliddhiparakkamā.</gatha>
    <gatha type="1">‘‘Padumuttaro nāma jino, sabbadhammesu cakkhumā;</gatha>
    <gatha type="last">Ito satasahassamhi, kappe uppajji nāyako.</gatha>
    <gatha type="1">‘‘Tadāhaṃ haṃsavatiyaṃ, jātāmaccakule ahuṃ;</gatha>
    <gatha type="last">Sabbopakārasampanne, iddhe phīte mahaddhane.</gatha>
    <gatha type="1">‘‘Kadāci pitunā saddhiṃ, dāsīgaṇapurakkhatā;</gatha>
    <gatha type="last">Mahatā parivārena, taṃ upecca narāsabhaṃ.</gatha>
    <gatha type="1">‘‘Vāsavaṃ  viya vassantaṃ, dhammameghaṃ anāsavaṃ;</gatha>
    <gatha type="last">Saradādiccasadisaṃ, raṃsijālasamujjalaṃ.</gatha>
    <gatha type="1">‘‘Disvā cittaṃ pasādetvā, sutvā cassa subhāsitaṃ;</gatha>
    <gatha type="last">Mātucchaṃ bhikkhuniṃ agge, ṭhapentaṃ naranāyakaṃ.</gatha>
    <gatha type="1">‘‘Sutvā datvā mahādānaṃ, sattāhaṃ tassa tādino;</gatha>
    <gatha type="last">Sasaṅghassa naraggassa, paccayāni bahūni ca.</gatha>
    <gatha type="1">‘‘Nipacca pādamūlamhi, taṃ ṭhānamabhipatthayiṃ;</gatha>
    <gatha type="last">Tato mahāparisatiṃ, avoca isisattamo.</gatha>
    <gatha type="1">‘‘Yā sasaṅghaṃ abhojesi, sattāhaṃ lokanāyakaṃ;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <gatha type="1">‘‘Satasahassito  kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">Tassa  dhammesu dāyādā, orasā dhammanimmitā;</gatha>
    <gatha type="last">Gotamī nāma nāmena, hessati satthu sāvikā.</gatha>
    <gatha type="1">‘‘Tassa buddhassa mātucchā, jīvitāpādikā ayaṃ;</gatha>
    <gatha type="last">Rattaññūnañca aggattaṃ, bhikkhunīnaṃ labhissati.</gatha>
    <gatha type="1">‘‘Taṃ sutvāna pamoditvā, yāvajīvaṃ tadā jinaṃ;</gatha>
    <gatha type="last">Paccayehi upaṭṭhitvā, tato kālaṅkatā ahaṃ.</gatha>
    <gatha type="1">‘‘Tāvatiṃsesu devesu, sabbakāmasamiddhisu;</gatha>
    <gatha type="last">Nibbattā dasahaṅgehi, aññe abhibhaviṃ ahaṃ.</gatha>
    <gatha type="1">‘‘Rūpasaddehi gandhehi, rasehi phusanehi ca;</gatha>
    <gatha type="last">Āyunāpi ca vaṇṇena, sukhena yasasāpi ca.</gatha>
    <gatha type="1">‘‘Tathevādhipateyyena, adhigayha virocahaṃ;</gatha>
    <gatha type="last">Ahosiṃ amarindassa, mahesī dayitā tahiṃ.</gatha>
    <gatha type="1">‘‘Saṃsāre saṃsarantīhaṃ, kammavāyusameritā;</gatha>
    <gatha type="last">Kāsissa rañño visaye, ajāyiṃ dāsagāmake.</gatha>
    <gatha type="1">‘‘Pañcadāsasatānūnā, nivasanti tahiṃ tadā;</gatha>
    <gatha type="last">Sabbesaṃ tattha yo jeṭṭho, tassa jāyā ahosahaṃ.</gatha>
    <gatha type="1">‘‘Sayambhuno pañcasatā, gāmaṃ piṇḍāya pāvisuṃ;</gatha>
    <gatha type="last">Te disvāna ahaṃ tuṭṭhā, saha sabbāhi itthibhi.</gatha>
    <gatha type="1">‘‘Pūgā  hutvāva sabbāyo, catumāse upaṭṭhahuṃ;</gatha>
    <gatha type="last">Ticīvarāni datvāna, saṃsarimha sasāmikā.</gatha>
    <gatha type="1">‘‘Tato  cutā sabbāpi tā, tāvatiṃsagatā mayaṃ;</gatha>
    <gatha type="last">Pacchime ca bhave dāni, jātā devadahe pure.</gatha>
    <gatha type="1">‘‘Pitā añjanasakko me, mātā mama sulakkhaṇā;</gatha>
    <gatha type="last">Tato kapilavatthusmiṃ, suddhodanagharaṃ gatā.</gatha>
    <gatha type="1">‘‘Sesā  sakyakule jātā, sakyānaṃ gharamāgamuṃ;</gatha>
    <gatha type="last">Ahaṃ visiṭṭhā sabbāsaṃ, jinassāpādikā ahuṃ.</gatha>
    <gatha type="1">‘‘Mama puttobhinikkhamma, buddho āsi vināyako;</gatha>
    <gatha type="last">Pacchāhaṃ pabbajitvāna, satehi saha pañcahi.</gatha>
    <gatha type="1">‘‘Sākiyānīhi dhīrāhi, saha santisukhaṃ phusiṃ;</gatha>
    <gatha type="last">Ye tadā pubbajātiyaṃ, amhākaṃ āsu sāmino.</gatha>
    <gatha type="1">‘‘Sahapuññassa kattāro, mahāsamayakārakā;</gatha>
    <gatha type="last">Phusiṃsu arahattaṃ te, sugatenānukampitā.</gatha>
    <gatha type="1">‘‘Tadetarā bhikkhuniyo, āruhiṃsu nabhattalaṃ;</gatha>
    <gatha type="last">Saṃgatā viya tārāyo, virociṃsu mahiddhikā.</gatha>
    <gatha type="1">‘‘Iddhī anekā dassesuṃ, piḷandhavikatiṃ yathā;</gatha>
    <gatha type="last">Kammāro kanakasseva, kammaññassa susikkhito.</gatha>
    <gatha type="1">‘‘Dassetvā pāṭihīrāni, vicittāni bahūni ca;</gatha>
    <gatha type="last">Tosetvā vādipavaraṃ, muniṃ saparisaṃ tadā.</gatha>
    <gatha type="1">‘‘Orohitvāna gaganā, vanditvā isisattamaṃ;</gatha>
    <gatha type="last">Anuññātā naraggena, yathāṭhāne nisīdisuṃ.</gatha>
    <gatha type="1">‘‘Ahonukampikā amhaṃ, sabbāsaṃ cira gotamī;</gatha>
    <gatha type="last">Vāsitā tava puññehi, pattā no āsavakkhayaṃ.</gatha>
    <gatha type="1">‘‘Kilesā  jhāpitā amhaṃ, bhavā sabbe samūhatā;</gatha>
    <gatha type="last">Nāgīva bandhanaṃ chetvā, viharāma anāsavā.</gatha>
    <gatha type="1">‘‘Svāgataṃ vata no āsi, buddhaseṭṭhassa santike;</gatha>
    <gatha type="last">Tisso vijjā anuppattā, kataṃ buddhassa sāsanaṃ.</gatha>
    <gatha type="1">‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsanaṃ.</gatha>
    <gatha type="1">‘‘Iddhīsu ca vasī homa, dibbāya sotadhātuyā;</gatha>
    <gatha type="last">Cetopariyañāṇassa, vasī homa mahāmune.</gatha>
    <gatha type="1">‘‘Pubbenivāsaṃ  jānāma, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavā.</gatha>
    <gatha type="1">‘‘Atthe  dhamme ca nerutte, paṭibhāne ca vijjati;</gatha>
    <gatha type="last">Ñāṇaṃ amhaṃ mahāvīra, uppannaṃ tava santike.</gatha>
    <gatha type="1">‘‘Asmābhi pariciṇṇosi, mettacittā hi nāyaka;</gatha>
    <gatha type="last">Anujānāhi sabbāsaṃ, nibbānāya mahāmune.</gatha>
    <gatha type="1">‘‘Nibbāyissāma iccevaṃ, kiṃ vakkhāmi vadantiyo;</gatha>
    <gatha type="last">Yassa dāni ca vo kālaṃ, maññathāti jinobravi.</gatha>
    <gatha type="1">‘‘Gotamīādikā tāyo, tadā bhikkhuniyo jinaṃ;</gatha>
    <gatha type="last">Vanditvā āsanā tamhā, vuṭṭhāya āgamiṃsu tā.</gatha>
    <gatha type="1">‘‘Mahatā janakāyena, saha lokagganāyako;</gatha>
    <gatha type="last">Anusaṃyāyī so vīro, mātucchaṃ yāvakoṭṭhakaṃ.</gatha>
    <gatha type="1">‘‘Tadā  nipati pādesu, gotamī lokabandhuno;</gatha>
    <gatha type="last">Saheva tāhi sabbāhi, pacchimaṃ pādavandanaṃ.</gatha>
    <gatha type="1">‘‘Idaṃ pacchimakaṃ mayhaṃ, lokanāthassa dassanaṃ;</gatha>
    <gatha type="last">Na puno amatākāraṃ, passissāmi mukhaṃ tava.</gatha>
    <gatha type="1">‘‘Na ca me vandanaṃ vīra, tava pāde sukomale;</gatha>
    <gatha type="last">Samphusissati lokagga, ajja gacchāmi nibbutiṃ.</gatha>
    <gatha type="1">‘‘Rūpena kiṃ tavānena, diṭṭhe dhamme yathātathe;</gatha>
    <gatha type="last">Sabbaṃ saṅkhatamevetaṃ, anassāsikamittaraṃ.</gatha>
    <gatha type="1">‘‘Sā saha tāhi gantvāna, bhikkhunupassayaṃ sakaṃ;</gatha>
    <gatha type="last">Aḍḍhapallaṅkamābhujja, nisīdi paramāsane.</gatha>
    <gatha type="1">‘‘Tadā upāsikā tattha, buddhasāsanavacchalā;</gatha>
    <gatha type="last">Tassā pavattiṃ sutvāna, upesuṃ pādavandikā.</gatha>
    <gatha type="1">‘‘Karehi uraṃ pahantā, chinnamūlā yathā latā;</gatha>
    <gatha type="last">Rodantā karuṇaṃ ravaṃ, sokaṭṭā bhūmipātitā.</gatha>
    <gatha type="1">‘‘Mā  no saraṇade nāthe, vihāya gami nibbutiṃ;</gatha>
    <gatha type="last">Nipatitvāna yācāma, sabbāyo sirasā mayaṃ.</gatha>
    <gatha type="1">‘‘Yā padhānatamā tāsaṃ, saddhā paññā upāsikā;</gatha>
    <gatha type="last">Tassā sīsaṃ pamajjantī, idaṃ vacanamabravi.</gatha>
    <gatha type="1">‘‘Alaṃ puttā visādena, mārapāsānuvattinā;</gatha>
    <gatha type="last">Aniccaṃ saṅkhataṃ sabbaṃ, viyogantaṃ calācalaṃ.</gatha>
    <gatha type="1">‘‘Tato  sā tā visajjitvā, paṭhamaṃ jhānamuttamaṃ;</gatha>
    <gatha type="last">Dutiyañca tatiyañca, samāpajji catutthakaṃ.</gatha>
    <gatha type="1">‘‘Ākāsāyatanañceva, viññāṇāyatanaṃ tathā;</gatha>
    <gatha type="last">Ākiñcaṃ nevasaññañca, samāpajji yathākkamaṃ.</gatha>
    <gatha type="1">‘‘Paṭilomena jhānāni, samāpajjittha gotamī;</gatha>
    <gatha type="last">Yāvatā paṭhamaṃ jhānaṃ, tato yāvacatutthakaṃ.</gatha>
    <gatha type="1">‘‘Tato vuṭṭhāya nibbāyi, dīpaccīva nirāsavā;</gatha>
    <gatha type="last">Bhūmicālo mahā āsi, nabhasā vijjutā pati.</gatha>
    <gatha type="1">‘‘Panāditā dundubhiyo, parideviṃsu devatā;</gatha>
    <gatha type="last">Pupphavuṭṭhī ca gaganā, abhivassatha medaniṃ.</gatha>
    <gatha type="1">‘‘Kampito merurājāpi, raṅgamajjhe yathā naṭo;</gatha>
    <gatha type="last">Sokena cātidīnova, viravo āsi sāgaro.</gatha>
    <gatha type="1">‘‘Devā nāgāsurā brahmā, saṃviggāhiṃsu taṅkhaṇe;</gatha>
    <gatha type="last">Aniccā vata saṅkhārā, yathāyaṃ vilayaṃ gatā.</gatha>
    <gatha type="1">‘‘Yā ce maṃ parivāriṃsu, satthu sāsanakārikā;</gatha>
    <gatha type="last">Tayopi anupādānā, dīpacci viya nibbutā.</gatha>
    <gatha type="1">‘‘Hā yogā vippayogantā, hāniccaṃ sabbasaṅkhataṃ;</gatha>
    <gatha type="last">Hā jīvitaṃ vināsantaṃ, iccāsi paridevanā.</gatha>
    <gatha type="1">‘‘Tato devā ca brahmā ca, lokadhammānuvattanaṃ;</gatha>
    <gatha type="last">Kālānurūpaṃ kubbanti, upetvā isisattamaṃ.</gatha>
    <gatha type="1">‘‘Tadā  āmantayī satthā, ānandaṃ sutasāgaraṃ;</gatha>
    <gatha type="last">Gacchānanda nivedehi, bhikkhūnaṃ mātu nibbutiṃ.</gatha>
    <gatha type="1">‘‘Tadānando nirānando, assunā puṇṇalocano;</gatha>
    <gatha type="last">Gaggarena sarenāha, samāgacchantu bhikkhavo.</gatha>
    <gatha type="1">‘‘Pubbadakkhiṇapacchāsu, uttarāya ca santike;</gatha>
    <gatha type="last">Suṇantu bhāsitaṃ mayhaṃ, bhikkhavo sugatorasā.</gatha>
    <gatha type="1">‘‘Yā vaḍḍhayi payattena, sarīraṃ pacchimaṃ mune;</gatha>
    <gatha type="last">Sā gotamī gatā santiṃ, tārāva sūriyodaye.</gatha>
    <gatha type="1">‘‘Buddhamātāpi  paññattiṃ, ṭhapayitvā gatāsamaṃ;</gatha>
    <gatha type="last">Na yattha pañcanettopi, gatiṃ dakkhati nāyako.</gatha>
    <gatha type="1">‘‘Yassatthi sugate saddhā, yo ca piyo mahāmune;</gatha>
    <gatha type="last">Buddhamātussa sakkāraṃ, karotu sugatoraso.</gatha>
    <gatha type="1">‘‘Sudūraṭṭhāpi taṃ sutvā, sīghamāgacchu bhikkhavo;</gatha>
    <gatha type="last">Keci buddhānubhāvena, keci iddhīsu kovidā.</gatha>
    <gatha type="1">‘‘Kūṭāgāravare ramme, sabbasoṇṇamaye subhe;</gatha>
    <gatha type="last">Mañcakaṃ samāropesuṃ, yattha suttāsi gotamī.</gatha>
    <gatha type="1">‘‘Cattāro lokapālā te, aṃsehi samadhārayuṃ;</gatha>
    <gatha type="last">Sesā sakkādikā devā, kūṭāgāre samaggahuṃ.</gatha>
    <gatha type="1">‘‘Kūṭāgārāni sabbāni, āsuṃ pañcasatānipi;</gatha>
    <gatha type="last">Saradādiccavaṇṇāni, vissakammakatāni hi.</gatha>
    <gatha type="1">‘‘Sabbā  tāpi bhikkhuniyo, āsuṃ mañcesu sāyitā;</gatha>
    <gatha type="last">Devānaṃ khandhamāruḷhā, niyyanti anupubbaso.</gatha>
    <gatha type="1">‘‘Sabbaso chāditaṃ āsi, vitānena nabhattalaṃ;</gatha>
    <gatha type="last">Satārā candasūrā ca, lañchitā kanakāmayā.</gatha>
    <gatha type="1">‘‘Paṭākā ussitānekā, vitatā pupphakañcukā;</gatha>
    <gatha type="last">Ogatākāsapadumā, mahiyā pupphamuggataṃ.</gatha>
    <gatha type="1">‘‘Dissanti  candasūriyā, pajjalanti ca tārakā;</gatha>
    <gatha type="last">Majjhaṃ gatopi cādicco, na tāpesi sasī yathā.</gatha>
    <gatha type="1">‘‘Devā dibbehi gandhehi, mālehi surabhīhi ca;</gatha>
    <gatha type="last">Vāditehi ca naccehi, saṅgītīhi ca pūjayuṃ.</gatha>
    <gatha type="1">‘‘Nāgāsurā ca brahmāno, yathāsatti yathābalaṃ;</gatha>
    <gatha type="last">Pūjayiṃsu ca niyyantiṃ, nibbutaṃ buddhamātaraṃ.</gatha>
    <gatha type="1">‘‘Sabbāyo purato nītā, nibbutā sugatorasā;</gatha>
    <gatha type="last">Gotamī niyyate pacchā, sakkatā buddhaposikā.</gatha>
    <gatha type="1">‘‘Purato  devamanujā, sanāgāsurabrahmakā;</gatha>
    <gatha type="last">Pacchā sasāvako buddho, pūjatthaṃ yāti mātuyā.</gatha>
    <gatha type="1">‘‘Buddhassa parinibbānaṃ, nedisaṃ āsi yādisaṃ;</gatha>
    <gatha type="last">Gotamīparinibbānaṃ, atevacchariyaṃ ahu.</gatha>
    <gatha type="1">‘‘Buddho buddhassa nibbāne, nopaṭiyādi bhikkhavo;</gatha>
    <gatha type="last">Buddho gotaminibbāne, sāriputtādikā tathā.</gatha>
    <gatha type="1">‘‘Citakāni  karitvāna, sabbagandhamayāni te;</gatha>
    <gatha type="last">Gandhacuṇṇapakiṇṇāni, jhāpayiṃsu ca tā tahiṃ.</gatha>
    <gatha type="1">‘‘Sesabhāgāni ḍayhiṃsu, aṭṭhī sesāni sabbaso;</gatha>
    <gatha type="last">Ānando ca tadāvoca, saṃvegajanakaṃ vaco.</gatha>
    <gatha type="1">‘‘Gotamī nidhanaṃ yātā, ḍayhañcassa sarīrakaṃ;</gatha>
    <gatha type="last">Saṅketaṃ buddhanibbānaṃ, na cirena bhavissati.</gatha>
    <gatha type="1">‘‘Tato gotamidhātūni, tassā pattagatāni so;</gatha>
    <gatha type="last">Upanāmesi nāthassa, ānando buddhacodito.</gatha>
    <gatha type="1">‘‘Pāṇinā tāni paggayha, avoca isisattamo;</gatha>
    <gatha type="last">Mahato sāravantassa, yathā rukkhassa tiṭṭhato.</gatha>
    <gatha type="1">‘‘Yo so mahattaro khandho, palujjeyya aniccatā;</gatha>
    <gatha type="last">Tathā bhikkhunisaṅghassa, gotamī parinibbutā.</gatha>
    <gatha type="1">‘‘Aho  acchariyaṃ mayhaṃ, nibbutāyapi mātuyā;</gatha>
    <gatha type="last">Sārīramattasesāya, natthi sokapariddavo.</gatha>
    <gatha type="1">‘‘Na sociyā paresaṃ sā, tiṇṇasaṃsārasāgarā;</gatha>
    <gatha type="last">Parivajjitasantāpā, sītibhūtā sunibbutā.</gatha>
    <gatha type="1">‘‘Paṇḍitāsi mahāpaññā, puthupaññā tatheva ca;</gatha>
    <gatha type="last">Rattaññū bhikkhunīnaṃ sā, evaṃ dhāretha bhikkhavo.</gatha>
    <gatha type="1">‘‘Iddhīsu ca vasī āsi, dibbāya sotadhātuyā;</gatha>
    <gatha type="last">Cetopariyañāṇassa, vasī āsi ca gotamī.</gatha>
    <gatha type="1">‘‘Pubbenivāsamaññāsi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi tassā punabbhavo.</gatha>
    <gatha type="1">‘‘Atthadhammaniruttīsu , paṭibhāne tatheva ca;</gatha>
    <gatha type="last">Parisuddhaṃ ahu ñāṇaṃ, tasmā socaniyā na sā.</gatha>
    <gatha type="1">‘‘Ayoghanahatasseva , jalato jātavedassa;</gatha>
    <gatha type="last">Anupubbūpasantassa, yathā na ñāyate gati.</gatha>
    <gatha type="1">‘‘Evaṃ sammā vimuttānaṃ, kāmabandhoghatārinaṃ;</gatha>
    <gatha type="last">Paññāpetuṃ gati natthi, pattānaṃ acalaṃ sukhaṃ.</gatha>
    <gatha type="1">‘‘Attadīpā tato hotha, satipaṭṭhānagocarā;</gatha>
    <gatha type="last">Bhāvetvā sattabojjhaṅge, dukkhassantaṃ karissathā’’ti. (apa. therī 2.2.97-288);</gatha>
    <centered>Mahāpajāpatigotamītherīgāthāvaṇṇanā niṭṭhitā.</centered>
    <subhead>7. Guttātherīgāthāvaṇṇanā</subhead>
    <paragraph>Gutte yadatthaṃ pabbajjātiādikā guttāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī anukkamena sambhatavimokkhasambhārā hutvā, paripakkakusalamūlā sugatīsuyeva saṃsarantī imasmiṃ buddhuppāde sāvatthiyaṃ brāhmaṇakule nibbattā, guttātissā nāmaṃ ahosi. Sā viññutaṃ patvā upanissayasampattiyā codiyamānā gharāvāsaṃ jigucchantī mātāpitaro anujānāpetvā mahāpajāpatigotamiyā santike pabbaji. Pabbajitvā  ca vipassanaṃ paṭṭhapetvā bhāvanaṃ anuyuñjantiyā tassā cittaṃ cirakālaparicayena bahiddhārammaṇe vidhāvati, ekaggaṃ nāhosi. Satthā disvā taṃ anuggaṇhanto, gandhakuṭiyaṃ yathānisinnova obhāsaṃ pharitvā tassā āsanne ākāse nisinnaṃ viya attānaṃ dassetvā ovadanto –</paragraph>
    <hangnum nr="163"/>
    <gatha type="1"> ‘‘Gutte yadatthaṃ pabbajjā, hitvā puttaṃ vasuṃ piyaṃ;</gatha>
    <gatha type="last">Tameva anubrūhehi, mā cittassa vasaṃ gami.</gatha>
    <hangnum nr="164"/>
    <gatha type="1"> ‘‘Cittena  vañcitā sattā, mārassa visaye ratā;</gatha>
    <gatha type="last">Anekajātisaṃsāraṃ, sandhāvanti aviddasū.</gatha>
    <hangnum nr="165"/>
    <gatha type="1"> ‘‘Kāmācchandañca  byāpādaṃ, sakkāyadiṭṭhimeva ca;</gatha>
    <gatha type="last">Sīlabbataparāmāsaṃ, vicikicchaṃ ca pañcamaṃ.</gatha>
    <hangnum nr="166"/>
    <gatha type="1"> ‘‘Saṃyojanāni etāni, pajahitvāna bhikkhunī;</gatha>
    <gatha type="last">Orambhāgamanīyāni, nayidaṃ punarehisi.</gatha>
    <hangnum nr="167"/>
    <gatha type="1"> ‘‘Rāgaṃ mānaṃ avijjañca, uddhaccañca vivajjiya;</gatha>
    <gatha type="last">Saṃyojanāni chetvāna, dukkhassantaṃ karissasi.</gatha>
    <hangnum nr="168"/>
    <gatha type="1"> ‘‘Khepetvā jātisaṃsāraṃ, pariññāya punabbhavaṃ;</gatha>
    <gatha type="last">Diṭṭheva dhamme nicchātā, upasantā carissasī’’ti. – imā gāthā ābhāsi;</gatha>
    <paragraph>Tattha tameva anubrūhehīti yadatthaṃ yassa kilesaparinibbānassa khandhaparinibbānassa ca atthāya. Hitvā puttaṃ vasuṃ piyanti piyāyitabbaṃ ñātiparivaṭṭaṃ bhogakkhandhañca hitvā mama sāsane pabbajjā brahmacariyavāso icchito, tameva vaḍḍheyyāsi sampādeyyāsi. Mā cittassa vasaṃ gamīti dīgharattaṃ rūpādiārammaṇavasena vaḍḍhitassa kūṭacittassa vasaṃ mā gacchi.</paragraph>
    <paragraph>Yasmā cittaṃ nāmetaṃ māyūpamaṃ, yena vañcitā andhaputhujjanā māravasānugā saṃsāraṃ nātivattanti. Tena vuttaṃ ‘‘cittena vañcitā’’tiādi.</paragraph>
    <paragraph>Saṃyojanānietānīti etāni ‘‘kāmacchandañca byāpāda’’ntiādinā yathāvuttāni pañca bandhanaṭṭhena saṃyojanāni. Pajahitvānāti anāgāmimaggena samucchinditvā. Bhikkhunīti tassā ālapanaṃ. Orambhāgamanīyānīti rūpārūpadhātuto heṭṭhābhāge kāmadhātuyaṃ manussajīvassa hitāni upakārāni tattha paṭisandhiyā paccayabhāvato. Ma-kāro padasandhikaro. ‘‘Oramāgamanīyānī’’ti pāḷi, so evattho. Nayidaṃ punarehisīti orambhāgiyānaṃ saṃyojanānaṃ pahānena idaṃ kāmaṭṭhānaṃ kāmabhavaṃ  paṭisandhivasena puna nāgamissasi. Ra-kāro padasandhikaro. ‘‘Ittha’’nti vā pāḷi, itthattaṃ kāmabhavamicceva attho.</paragraph>
    <paragraph>Rāganti rūparāgañca arūparāgañca. Mānanti aggamaggavajjhaṃ mānaṃ. Avijjañca uddhaccañcāti etthāpi  eseva nayo. Vivajjiyāti vipassanāya vikkhambhetvā. Saṃyojanāni chetvānāti etāni rūparāgādīni pañcuddhambhāgiyāni saṃyojanāni arahattamaggena samucchinditvā. Dukkhassantaṃ karissasīti sabbassāpi vaṭṭadukkhassa pariyantaṃ pariyosānaṃ pāpuṇissasi.</paragraph>
    <paragraph>Khepetvā jātisaṃsāranti jāti samūlikasaṃsārapavattiṃ pariyosāpetvā. Nicchātāti nittaṇhā. Upasantāti sabbaso kilesānaṃ vūpasamena upasantā. Sesaṃ vuttanayameva.</paragraph>
    <paragraph>Evaṃ satthārā imāsu gāthāsu bhāsitāsu gāthāpariyosāne therī saha paṭisambhidāhi arahattaṃ patvā udānavasena bhagavatā bhāsitaniyāmeneva imā gāthā abhāsi. Teneva tā theriyā gāthā nāma jātā.</paragraph>
    <centered>Guttātherīgāthāvaṇṇanā niṭṭhitā.</centered>
    <subhead>8. Vijayātherīgāthāvaṇṇanā</subhead>
    <paragraph>Catukkhattuntiādikā vijayāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī, anukkamena paribrūhitakusalamūlā devamanussesu saṃsarantī, imasmiṃ buddhuppāde rājagahe aññatarasmiṃ kulagehe nibbattitvā viññutaṃ patvā khemāya  theriyā gihikāle sahāyikā ahosi. Sā tassā pabbajitabhāvaṃ sutvā ‘‘sāpi nāma rājamahesī pabbajissati kimaṅgaṃ panāha’’nti pabbajitukāmāyeva hutvā khemātheriyā santikaṃ upasaṅkami. Therī tassā ajjhāsayaṃ ñatvā tathā dhammaṃ desesi, yathā saṃsāre saṃviggamānasā sāsane sā abhippasannā bhavissati. Sā taṃ dhammaṃ sutvā saṃvegajātā paṭiladdhasaddhā ca hutvā pabbajjaṃ yāci. Therī taṃ pabbājesi. Sā pabbajitvā katapubbakiccā vipassanaṃ paṭṭhapetvā hetusampannatāya, na cirasseva saha paṭisambhidāhi arahattaṃ patvā attano paṭipattiṃ paccavekkhitvā udānavasena –</paragraph>
    <hangnum nr="169"/>
    <gatha type="1"> ‘‘Catukkhattuṃ  pañcakkhattuṃ, vihārā upanikkhamiṃ;</gatha>
    <gatha type="last">Aladdhā cetaso santiṃ, citte avasavattinī.</gatha>
    <hangnum nr="170"/>
    <gatha type="1"> ‘‘Bhikkhuniṃ  upasaṅkamma, sakkaccaṃ paripucchahaṃ;</gatha>
    <gatha type="last">Sā me dhammamadesesi, dhātuāyatanāni ca.</gatha>
    <hangnum nr="171"/>
    <gatha type="1"> ‘‘Cattāri ariyasaccāni, indriyāni balāni ca;</gatha>
    <gatha type="last">Bojjhaṅgaṭṭhaṅgikaṃ maggaṃ, uttamatthassa pattiyā.</gatha>
    <hangnum nr="172"/>
    <gatha type="1"> ‘‘Tassāhaṃ vacanaṃ sutvā, karontī anusāsaniṃ;</gatha>
    <gatha type="last">Rattiyā purime yāme, pubbajātimanussariṃ.</gatha>
    <hangnum nr="173"/>
    <gatha type="1"> ‘‘Rattiyā majjhime yāme, dibbacakkhuṃ visodhayiṃ;</gatha>
    <gatha type="last">Rattiyā pacchime yāme, tamokhandhaṃ padālayiṃ.</gatha>
    <hangnum nr="174"/>
    <gatha type="1"> ‘‘Pītisukhena ca kāyaṃ, pharitvā vihariṃ tadā;</gatha>
    <gatha type="last">Sattamiyā pāde pasāresiṃ, tamokhandhaṃ padāliyā’’ti. –</gatha>
    <paragraph type="unindented">Imā gāthā abhāsi.</paragraph>
    <paragraph>Tattha bhikkhuninti khemātheriṃ sandhāya vadati.</paragraph>
    <paragraph>Bojjhaṅgaṭṭhaṅgikaṃ magganti sattabojjhaṅgañca aṭṭhaṅgikañca ariyamaggaṃ. Uttamatthassa pattiyāti arahattassa nibbānasseva vā pattiyā adhigamāya.</paragraph>
    <paragraph>Pītisukhenāti  phalasamāpattipariyāpannāya pītiyā sukhena ca. Kāyanti taṃsampayuttaṃ nāmakāyaṃ tadanusārena rūpakāyañca. Pharitvāti phusitvā byāpetvā vā. Sattamiyā pāde pasāresinti vipassanāya āraddhadivasato sattamiyaṃ pallaṅkaṃ bhinditvā pāde pasāresiṃ. Kathaṃ? Tamokhandhaṃ padāliya, appadālitapubbaṃ mohakkhandhaṃ aggamaggañāṇāsinā padāletvā. Sesaṃ heṭṭhā vuttanayameva.</paragraph>
    <centered>Vijayātherīgāthāvaṇṇanā niṭṭhitā.</centered>
    <centered>Chakkanipātavaṇṇanā niṭṭhitā.</centered>
  </text>
</tree>
