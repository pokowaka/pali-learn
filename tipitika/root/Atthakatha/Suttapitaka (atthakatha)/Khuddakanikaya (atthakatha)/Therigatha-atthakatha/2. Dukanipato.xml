<?xml version='1.0' encoding='UTF-8'?>
<tree text="2. Dukanip&#x101;to" target="text">
  <text>
    <subhead>1. Abhirūpanandātherīgāthāvaṇṇanā</subhead>
    <paragraph>Dukanipāte āturaṃ asuciṃ pūtintiādikā abhirūpanandāya sikkhamānāya gāthā. Ayaṃ kira vipassissa bhagavato  kāle bandhumatīnagare gahapatimahāsālassa dhītā hutvā satthu santike dhammaṃ sutvā saraṇesu ca sīlesu ca patiṭṭhitā satthari parinibbute dhātucetiyaṃ ratanapaṭimaṇḍitena suvaṇṇacchattena pūjaṃ katvā, kālaṅkatvā sagge nibbattitvā aparāparaṃ sugatīsuyeva saṃsarantī imasmiṃ buddhuppāde kapilavatthunagare khemakassa sakkassa aggamahesiyā kucchismiṃ nibbatti. Nandātissā nāmaṃ ahosi. Sā attabhāvassa ativiya rūpasobhaggappattiyā abhirūpā dassanīyā pāsādikā abhirūpanandātveva paññāyittha. Tassā vayappattāya vāreyyadivaseyeva varabhūto sakyakumāro kālamakāsi. Atha naṃ mātāpitaro akāmaṃ pabbājesuṃ.</paragraph>
    <paragraph>Sā pabbajitvāpi rūpaṃ nissāya uppannamadā ‘‘satthā rūpaṃ vivaṇṇeti garahati anekapariyāyena rūpe ādīnavaṃ dassetī’’ti buddhupaṭṭhānaṃ na gacchati. Bhagavā tassā ñāṇaparipākaṃ ñatvā mahāpajāpatiṃ āṇāpesi ‘‘sabbāpi bhikkhuniyo paṭipāṭiyā ovādaṃ āgacchantū’’ti. Sā attano vāre sampatte aññaṃ pesesi. Bhagavā ‘‘vāre sampatte attanāva āgantabbaṃ, na aññā pesetabbā’’ti āha. Sā satthu āṇaṃ laṅghituṃ asakkontī bhikkhunīhi saddhiṃ buddhupaṭṭhānaṃ agamāsi. Bhagavā iddhiyā ekaṃ abhirūpaṃ itthirūpaṃ māpetvā puna jarājiṇṇaṃ dassetvā saṃvegaṃ uppādetvā –</paragraph>
    <hangnum nr="19"/>
    <gatha type="1"> ‘‘Āturaṃ asuciṃ pūtiṃ, passa nande samussayaṃ;</gatha>
    <gatha type="last">Asubhāya cittaṃ bhāvehi, ekaggaṃ susamāhitaṃ.</gatha>
    <hangnum nr="20"/>
    <gatha type="1"> ‘‘Animittañca bhāvehi, mānānusayamujjaha;</gatha>
    <gatha type="last">Tato mānābhisamayā, upasantā carissasī’’ti. –</gatha>
    <paragraph type="unindented">Imā  dve gāthā abhāsi. Tāsaṃ attho heṭṭhā vuttanayo eva. Gāthāpariyosāne abhirūpanandā arahattaṃ pāpuṇi. Tena vuttaṃ apadāne –</paragraph>
    <gatha type="1">‘‘Nagare bandhumatiyā, bandhumā nāma khattiyo;</gatha>
    <gatha type="last">Tassa rañño ahuṃ bhariyā, ekajjhaṃ cārayāmahaṃ.</gatha>
    <gatha type="1">‘‘Rahogatā  nisīditvā, evaṃ cintesahaṃ tadā;</gatha>
    <gatha type="last">Ādāya gamanīyañhi, kusalaṃ natthi me kataṃ.</gatha>
    <gatha type="1">‘‘Mahābhitāpaṃ kaṭukaṃ, ghorarūpaṃ sudāruṇaṃ;</gatha>
    <gatha type="last">Nirayaṃ nūna gacchāmi, ettha me natthi saṃsayo.</gatha>
    <gatha type="1">‘‘Evāhaṃ cintayitvāna, pahaṃsetvāna mānasaṃ;</gatha>
    <gatha type="last">Rājānaṃ upagantvāna, idaṃ vacanamabraviṃ.</gatha>
    <gatha type="1">‘‘Itthī nāma mayaṃ deva, purisānugatā sadā;</gatha>
    <gatha type="last">Ekaṃ me samaṇaṃ dehi, bhojayissāmi khattiya.</gatha>
    <gatha type="1">‘‘Adāsi me mahārājā, samaṇaṃ bhāvitindriyaṃ;</gatha>
    <gatha type="last">Tassa pattaṃ gahetvāna, paramannena pūrayiṃ.</gatha>
    <gatha type="1">‘‘Pūrayitvā paramannaṃ, sahassagghanakenahaṃ;</gatha>
    <gatha type="last">Vatthayugena chādetvā, adāsiṃ tuṭṭhamānasā.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Sahassaṃ devarājūnaṃ, mahesittamakārayiṃ;</gatha>
    <gatha type="last">Sahassaṃ cakkavattīnaṃ, mahesittamakārayiṃ.</gatha>
    <gatha type="1">‘‘Padesarajjaṃ  vipulaṃ, gaṇanāto asaṅkhiyaṃ;</gatha>
    <gatha type="last">Nānāvidhaṃ bahuṃ puññaṃ, tassa kammaphalā tato.</gatha>
    <gatha type="1">‘‘Uppalasseva me vaṇṇā, abhirūpā sudassanā;</gatha>
    <gatha type="last">Itthī sabbaṅgasampannā, abhijātā jutindharā.</gatha>
    <gatha type="1">‘‘Pacchime  bhavasampatte, ajāyiṃ sākiye kule;</gatha>
    <gatha type="last">Nārīsahassapāmokkhā, suddhodanasutassahaṃ.</gatha>
    <gatha type="1">‘‘Nibbinditvā agārehaṃ, pabbajiṃ anagāriyaṃ;</gatha>
    <gatha type="last">Sattamiṃ rattiṃ sampatvā, catusaccaṃ apāpuṇiṃ.</gatha>
    <gatha type="1">‘‘Cīvarapiṇḍapātañca, paccayañca senāsanaṃ;</gatha>
    <gatha type="last">Parimetuṃ na sakkomi, piṇḍapātassidaṃ phalaṃ.</gatha>
    <gatha type="1">‘‘Yaṃ mayhaṃ purimaṃ kammaṃ, kusalaṃ janitaṃ muni;</gatha>
    <gatha type="last">Tuyhatthāya mahāvīra, pariciṇṇaṃ bahuṃ mayā.</gatha>
    <gatha type="1">‘‘Ekatiṃse ito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, piṇḍapātassidaṃ phalaṃ.</gatha>
    <gatha type="1">‘‘Duve gatī pajānāmi, devattaṃ atha mānusaṃ;</gatha>
    <gatha type="last">Aññaṃ gatiṃ na jānāmi, piṇḍapātassidaṃ phalaṃ.</gatha>
    <gatha type="1">‘‘Ucce  kule pajānāmi, tayo sāle mahādhane;</gatha>
    <gatha type="last">Aññaṃ kulaṃ na jānāmi, piṇḍapātassidaṃ phalaṃ.</gatha>
    <gatha type="1">‘‘Bhavābhave saṃsaritvā, sukkamūlena coditā;</gatha>
    <gatha type="last">Amanāpaṃ na passāmi, somanassakataṃ phalaṃ.</gatha>
    <gatha type="1">‘‘Iddhīsu  ca vasī homi, dibbāya sotadhātuyā;</gatha>
    <gatha type="last">Cetopariyañāṇassa, vasī homi mahāmune.</gatha>
    <gatha type="1">‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <gatha type="1">‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ mama mahāvīra, uppannaṃ tava santike.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ patvā pana sā sayampi udānavasena tāyeva gāthā abhāsi, idameva cassā aññābyākaraṇaṃ ahosīti.</paragraph>
    <centered>Abhirūpanandātherīgāthāvaṇṇanā niṭṭhitā.</centered>
    <subhead>2. Jentātherīgāthāvaṇṇanā</subhead>
    <paragraph>Yeime satta bojjhaṅgātiādikā jentāya theriyā gāthā. Tassā atītaṃ paccuppannañca vatthu abhirūpanandāvatthusadisaṃ. Ayaṃ pana vesāliyaṃ licchavirājakule nibbattīti ayameva viseso. Satthārā desitaṃ dhammaṃ sutvā desanāpariyosāne arahattaṃ patvā attanā adhigataṃ visesaṃ paccavekkhitvā pītivasena –</paragraph>
    <hangnum nr="21"/>
    <gatha type="1"> ‘‘Ye ime satta bojjhaṅgā, maggā nibbānapattiyā;</gatha>
    <gatha type="last">Bhāvitā te mayā sabbe, yathā buddhena desitā.</gatha>
    <hangnum nr="22"/>
    <gatha type="1"> ‘‘Diṭṭho hi me so bhagavā, antimoyaṃ samussayo;</gatha>
    <gatha type="last">Vikkhīṇo jātisaṃsāro, natthi dāni punabbhavo’’ti. –</gatha>
    <paragraph type="unindented">Imā dve gāthā abhāsi.</paragraph>
    <paragraph>Tattha ye ime satta bojjhaṅgāti ye ime satidhammavicayavīriyapītipassaddhisamādhiupekkhāsaṅkhātā bodhiyā yathāvuttāya dhammasāmaggiyā , bodhissa vā bujjhanakassa taṃsamaṅgino puggalassa aṅgabhūtattā ‘‘bojjhaṅgā’’ti laddhanāmā satta dhammā. Maggā nibbānapattiyāti nibbānādhigamassa upāyabhūtā. Bhāvitā te mayā sabbe, yathā buddhena desitāti te sattatiṃsa bodhipakkhiyadhammā sabbepi mayā yathā buddhena bhagavatā desitā, tathā mayā uppāditā ca vaḍḍhitā ca.</paragraph>
    <paragraph>Diṭṭho hi me so bhagavāti hi-saddo hetuattho. Yasmā so bhagavā dhammakāyo sammāsambuddho attanā adhigataariyadhammadassanena diṭṭho, tasmā antimoyaṃ samussayoti yojanā. Ariyadhammadassanena hi buddhā bhagavanto aññe ca ariyā diṭṭhā nāma honti, na rūpakāyadassanamattena. Yathāha – ‘‘yo kho, vakkali, dhammaṃ passati, so maṃ passatī’’ti (saṃ. ni. 3.87) ca ‘‘sutavā ca kho, bhikkhave, ariyasāvako ariyānaṃ dassāvī’’ti (ma. ni. 1.20; saṃ. ni. 3.1) ca ādi. Sesaṃ vuttanayameva.</paragraph>
    <centered>Jentātherīgāthāvaṇṇanā niṭṭhitā.</centered>
    <subhead>3. Sumaṅgalamātutherīgāthāvaṇṇanā</subhead>
    <paragraph>Sumuttikātiādikā  sumaṅgalamātāya theriyā gāthā. Ayampi purimabuddhesu katādhikārā tattha tattha bhave kusalaṃ upacinitvā imasmiṃ buddhuppāde sāvatthiyaṃ daliddakule nibbattitvā vayappattā aññatarassa naḷakārassa dinnā paṭhamagabbheyeva pacchimabhavikaṃ puttaṃ labhi. Tassa sumaṅgaloti nāmaṃ ahosi. Tato paṭṭhāya sā sumaṅgalamātāti paññāyittha. Yasmā panassā nāmagottaṃ na pākaṭaṃ, tasmā ‘‘aññatarā therī bhikkhunī apaññātā’’ti pāḷiyaṃ vuttaṃ. Sopissā putto viññutaṃ patto pabbajitvā saha paṭisambhidāhi arahattaṃ patvā sumaṅgalattheroti pākaṭo ahosi. Tassa mātā bhikkhunīsu pabbajitvā vipassanāya kammaṃ karontī ekadivasaṃ gihikāle attanā laddhadukkhaṃ paccavekkhitvā saṃvegajātā vipassanaṃ  vaḍḍhetvā saha paṭisambhidāhi arahattaṃ patvā udānentī –</paragraph>
    <hangnum nr="23"/>
    <gatha type="1"> ‘‘Sumuttikā  sumuttikā, sādhumuttikāmhi musalassa;</gatha>
    <gatha type="last">Ahiriko me chattakaṃ vāpi, ukkhalikā me deḍḍubhaṃ vāti.</gatha>
    <hangnum nr="24"/>
    <gatha type="1"> ‘‘Rāgañca ahaṃ dosañca, cicciṭi cicciṭīti vihanāmi;</gatha>
    <gatha type="last">Sā rukkhamūlamupagamma, ‘aho sukha’nti sukhato jhāyāmī’’ti. –</gatha>
    <paragraph type="unindented">Imā dve gāthā abhāsi.</paragraph>
    <paragraph>Tattha sumuttikāti sumuttā. Ka-kāro padapūraṇamattaṃ, suṭṭhu muttā vatāti attho. Sā sāsane attanā paṭiladdhasampattiṃ disvā pasādavasena, tassā vā pasaṃsāvasena āmantetvā vuttaṃ ‘‘sumuttikā sumuttikā’’ti. Yaṃ pana gihikāle visesato jigucchati, tato vimuttiṃ dassentī ‘‘sādhumuttikāmhī’’tiādimāha. Tattha sādhumuttikāmhīti sammadeva muttā vata amhi. Musalassāti musalato. Ayaṃ kira daliddabhāvena gihikāle sayameva musalakammaṃ karoti, tasmā evamāha. Ahiriko meti mama sāmiko ahiriko nillajjo, so mama na ruccatīti vacanaseso. Pakatiyāva kāmesu virattacittatāya kāmādhimuttānaṃ pavattiṃ jigucchantī vadati. Chattakaṃ vāpīti jīvitahetukena karīyamānaṃ chattakampi me na ruccatīti attho. Vā-saddo avuttasamuccayattho, tena  peḷācaṅkoṭakādiṃ saṅgaṇhāti. Veḷudaṇḍādīni gahetvā divase divase chattādīnaṃ karaṇavasena dukkhajīvitaṃ jigucchantī vadati. ‘‘Ahitako me vāto vātī’’ti keci vatvā ahitako jarāvaho gihikāle mama sarīre vāto vāyatīti atthaṃ vadanti. Apare pana ‘‘ahitako paresaṃ duggandhataro ca mama sarīrato vāto vāyatī’’ti atthaṃ vadanti. Ukkhalikā me deḍḍubhaṃ vātīti me mama bhattapacanabhājanaṃ cirapārivāsikabhāvena aparisuddhatāya  udakasappagandhaṃ vāyati, tato ahaṃ sādhumuttikāmhīti yojanā.</paragraph>
    <paragraph>Rāgañca ahaṃ dosañca, cicciṭi cicciṭīti vihanāmīti ahaṃ kilesajeṭṭhakaṃ rāgañca dosañca cicciṭi cicciṭīti iminā saddena saddhiṃ vihanāmi vināsemi, pajahāmīti attho. Sā kira attano sāmikaṃ jigucchantī tena divase divase phāliyamānānaṃ sukkhānaṃ veḷudaṇḍādīnaṃ saddaṃ garahantī tassa pahānaṃ rāgadosapahānena samaṃ katvā avoca. Sā rukkhamūlamupagammāti sā ahaṃ sumaṅgalamātā vivittaṃ rukkhamūlaṃ upasaṅkamitvā. Sukhato jhāyāmīti sukhanti jhāyāmi, kālena kālaṃ samāpajjantī phalasukhaṃ nibbānasukhañca paṭisaṃvediyamānā  phalajjhānena jhāyāmīti attho. Aho sukhanti idaṃ panassā samāpattito pacchā pavattamanasikāravasena vuttaṃ, pubbābhogavasenātipi yujjateva.</paragraph>
    <centered>Sumaṅgalamātutherīgāthāvaṇṇanā niṭṭhitā.</centered>
    <subhead>4. Aḍḍhakāsitherīgāthāvaṇṇanā</subhead>
    <paragraph>Yāva kāsijanapadotiādikā aḍḍhakāsiyā theriyā gāthā. Ayaṃ kira kassapassa dasabalassa kāle kulagehe nibbattitvā viññutaṃ patvā bhikkhunīnaṃ santikaṃ gantvā dhammaṃ sutvā paṭiladdhasaddhā pabbajitvā bhikkhunisīle ṭhitaṃ aññataraṃ paṭisambhidāppattaṃ khīṇāsavattheriṃ gaṇikāvādena akkositvā, tato cutā niraye paccitvā imasmiṃ buddhuppāde kāsikaraṭṭhe uḷāravibhave seṭṭhikule nibbattitvā vuddhippattā pubbe katassa vacīduccaritassa nissandena ṭhānato paribhaṭṭhā gaṇikā ahosi. Nāmena aḍḍhakāsī nāma. Tassā pabbajjā ca dūtena upasampadā ca khandhake āgatāyeva. Vuttañhetaṃ –</paragraph>
    <paragraph type="indent">Tena kho pana samayena aḍḍhakāsī gaṇikā bhikkhunīsu pabbajitā hoti. Sā ca sāvatthiṃ gantukāmā hoti ‘‘bhagavato santike upasampajjissāmī’’ti. Assosuṃ kho dhuttā – ‘‘aḍḍhakāsī kira gaṇikā  sāvatthiṃ gantukāmā’’ti. Te magge pariyuṭṭhiṃsu. Assosi kho aḍḍhakāsī gaṇikā ‘‘dhuttā kira magge pariyuṭṭhitā’’ti. Bhagavato santike dūtaṃ pāhesi – ‘‘ahañhi upasampajjitukāmā, kathaṃ nu kho mayā paṭipajjitabba’’nti? Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi – ‘‘anujānāmi, bhikkhave, dūtenapi upasampādetu’’nti (cūḷava. 430).</paragraph>
    <paragraph>Evaṃ laddhūpasampadā pana vipassanāya kammaṃ karontī na cirasseva saha paṭisambhidāhi arahattaṃ pāpuṇi. Tena vuttaṃ apadāne (apa. therī 2.4.168-183) –</paragraph>
    <gatha type="1">‘‘Imamhi bhaddake kappe, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <gatha type="1">‘‘Tadāhaṃ  pabbajitvāna, tassa buddhassa sāsane;</gatha>
    <gatha type="last">Saṃvutā pātimokkhamhi, indriyesu ca pañcasu.</gatha>
    <gatha type="1">‘‘Mattaññunī ca asane, yuttā jāgariyepi ca;</gatha>
    <gatha type="last">Vasantī yuttayogāhaṃ, bhikkhuniṃ vigatāsavaṃ.</gatha>
    <gatha type="1">‘‘Akkosiṃ duṭṭhacittāhaṃ, gaṇiketi bhaṇiṃ tadā;</gatha>
    <gatha type="last">Tena pāpena kammena, nirayamhi apaccisaṃ.</gatha>
    <gatha type="1">‘‘Tena kammāvasesena, ajāyiṃ gaṇikākule;</gatha>
    <gatha type="last">Bahusova parādhīnā, pacchimāya ca jātiyaṃ.</gatha>
    <gatha type="1">‘‘Kāsīsu seṭṭhikulajā, brahmacārībalenahaṃ;</gatha>
    <gatha type="last">Accharā viya devesu, ahosiṃ rūpasampadā.</gatha>
    <gatha type="1">‘‘Disvāna dassanīyaṃ maṃ, giribbajapuruttame;</gatha>
    <gatha type="last">Gaṇikatte nivesesuṃ, akkosanabalena me.</gatha>
    <gatha type="1">‘‘Sāhaṃ  sutvāna saddhammaṃ, buddhaseṭṭhena desitaṃ;</gatha>
    <gatha type="last">Pubbavāsanasampannā, pabbajiṃ anagāriyaṃ.</gatha>
    <gatha type="1">‘‘Tadūpasampadatthāya, gacchantī jinasantikaṃ;</gatha>
    <gatha type="last">Magge dhutte ṭhite sutvā, labhiṃ dūtopasampadaṃ.</gatha>
    <gatha type="1">‘‘Sabbakammaṃ parikkhīṇaṃ, puññaṃ pāpaṃ tatheva ca;</gatha>
    <gatha type="last">Sabbasaṃsāramuttiṇṇā , gaṇikattañca khepitaṃ.</gatha>
    <gatha type="1">‘‘Iddhīsu ca vasī homi, dibbāya sotadhātuyā;</gatha>
    <gatha type="last">Cetopariyañāṇassa, vasī homi mahāmune.</gatha>
    <gatha type="1">‘‘Pubbenivāsaṃ  jānāmi, dibbacakkhu visodhitaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <gatha type="1">‘‘Atthadhammaniruttīsu, paṭibhāne tatheva ca;</gatha>
    <gatha type="last">Ñāṇaṃ mama mahāvīra, uppannaṃ tava santike.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti. (apa. therī 2.4.168-183);</gatha>
    <paragraph>Arahattaṃ pana patvā udānavasena –</paragraph>
    <hangnum nr="25"/>
    <gatha type="1"> ‘‘Yāva kāsijanapado, suṅko me tattako ahu;</gatha>
    <gatha type="last">Taṃ katvā negamo agghaṃ, aḍḍhenagghaṃ ṭhapesi maṃ.</gatha>
    <hangnum nr="26"/>
    <gatha type="1"> ‘‘Atha nibbindahaṃ rūpe, nibbindañca virajjahaṃ;</gatha>
    <gatha type="2">Mā puna jātisaṃsāraṃ, sandhāveyyaṃ punappunaṃ;</gatha>
    <gatha type="last">Tisso vijjā sacchikatā, kataṃ buddhassa sāsana’’nti. –</gatha>
    <paragraph type="unindented">Imā gāthā abhāsi.</paragraph>
    <paragraph>Tattha yāva kāsijanapado, suṅko me tattako ahūti kāsīsu janapadesu bhavo suṅko kāsijanapado, so yāva yattako, tattako mayhaṃ suṅko ahu ahosi. Kittako pana soti? Sahassamatto. Kāsiraṭṭhe kira tadā suṅkavasena ekadivasaṃ rañño uppajjanakaāyo ahosi sahassamatto, imāyapi purisānaṃ hatthato ekadivasaṃ laddhadhanaṃ tattakaṃ. Tena vuttaṃ – ‘‘yāva kāsijanapado, suṅko  me tattako ahū’’ti. Sā pana kāsisuṅkaparimāṇatāya kāsīti samaññaṃ labhi. Tattha yebhuyyena manussā sahassaṃ dātuṃ asakkontā tato upaḍḍhaṃ datvā divasabhāgameva ramitvā gacchanti, tesaṃ vasenāyaṃ aḍḍhakāsīti paññāyittha. Tena vuttaṃ – ‘‘taṃ katvā negamo agghaṃ, aḍḍhenagghaṃ ṭhapesi ma’’nti. Taṃ pañcasatamattaṃ dhanaṃ agghaṃ  katvā negamo nigamavāsijano itthiratanabhāvena anagghampi  samānaṃ aḍḍhena agghaṃ nimittaṃ aḍḍhakāsīti samaññāvasena maṃ ṭhapesi, tathā maṃ voharīti attho.</paragraph>
    <paragraph>Atha nibbindahaṃ rūpeti evaṃ rūpūpajīvinī hutvā ṭhitā. Atha pacchā sāsanaṃ nissāya rūpe ahaṃ nibbindiṃ ‘‘itipi rūpaṃ aniccaṃ, itipidaṃ rūpaṃ dukkhaṃ, asubha’’nti passantī tattha ukkaṇṭhiṃ. Nibbindañca virajjahanti nibbindantī cāhaṃ tato paraṃ virāgaṃ āpajjiṃ. Nibbindaggahaṇena cettha taruṇavipassanaṃ dasseti, virāgaggahaṇena balavavipassanaṃ. ‘‘Nibbindanto virajjati virāgā vimuccatī’’ti hi vuttaṃ. Mā puna jātisaṃsāraṃ, sandhāveyyaṃ punappunanti iminā nibbindanavirajjanākāre nidasseti. Tisso vijjātiādinā tesaṃ matthakappattiṃ, taṃ vuttanayameva.</paragraph>
    <centered>Aḍḍhakāsitherīgāthāvaṇṇanā niṭṭhitā.</centered>
    <subhead>5. Cittātherīgāthāvaṇṇanā</subhead>
    <paragraph>Kiñcāpi khomhi kisikātiādikā cittāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī ito catunnavutikappe candabhāgāya nadiyā tīre kinnarayoniyaṃ nibbatti. Sā ekadivasaṃ ekaṃ paccekabuddhaṃ rukkhamūle nisinnaṃ disvā pasannamānasā naḷapupphehi pūjaṃ katvā vanditvā añjaliṃ paggahetvā padakkhiṇaṃ katvā pakkāmi. Sā tena puññakammena devamanussesu saṃsarantī imasmiṃ buddhuppāde rājagahe gahapatimahāsālakule nibbattitvā viññutaṃ patvā satthu rājagahappavesane paṭiladdhasaddhā pacchā mahāpajāpatigotamiyā santike pabbajitvā mahallikākāle gijjhakūṭapabbataṃ abhiruhitvā samaṇadhammaṃ karontī vipassanaṃ vaḍḍhetvā saha paṭisambhidāhi arahattaṃ pāpuṇi. Tena vuttaṃ apadāne –</paragraph>
    <gatha type="1">‘‘Candabhāgānadītīre , ahosiṃ kinnarī tadā;</gatha>
    <gatha type="last">Addasaṃ virajaṃ buddhaṃ, sayambhuṃ aparājitaṃ.</gatha>
    <gatha type="1">‘‘Pasannacittā  sumanā, vedajātā katañjalī;</gatha>
    <gatha type="last">Naḷamālaṃ gahetvāna, sayambhuṃ abhipūjayiṃ.</gatha>
    <gatha type="1">‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā kinnarīdehaṃ, agacchiṃ tidasaṃ gatiṃ.</gatha>
    <gatha type="1">‘‘Chattiṃsadevarājūnaṃ, mahesittamakārayiṃ;</gatha>
    <gatha type="2">Dasannaṃ cakkavattīnaṃ, mahesittamakārayiṃ;</gatha>
    <gatha type="last">Saṃvejetvāna me cittaṃ, pabbajiṃ anagāriyaṃ.</gatha>
    <gatha type="1">‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <gatha type="1">‘‘Catunnavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, pupphapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Sā pana arahattaṃ patvā attano paṭipattiṃ paccavekkhitvā –</paragraph>
    <hangnum nr="27"/>
    <gatha type="1"> ‘‘Kiñcāpi khomhi kisikā, gilānā bāḷhadubbalā;</gatha>
    <gatha type="last">Daṇḍamolubbha gacchāmi, pabbataṃ abhirūhiya.</gatha>
    <hangnum nr="28"/>
    <gatha type="1"> ‘‘Saṅghāṭiṃ nikkhipitvāna, pattakañca nikujjiya;</gatha>
    <gatha type="last">Sele khambhesimattānaṃ, tamokhandhaṃ padāliyā’’ti. –</gatha>
    <paragraph type="unindented">Imā dve gāthā abhāsi.</paragraph>
    <paragraph>Tattha kiñcāpi khomhi kisikāti yadipi ahaṃ jarājiṇṇā appamaṃsalohitabhāvena kisasarīrā amhi. Gilānā bāḷhadubbalāti dhātvādivikārena gilānā, teneva gelaññena ativiya dubbalā. Daṇḍamolubbha gacchāmīti yattha katthaci gacchantī kattarayaṭṭhiṃ ālambitvāva gacchāmi. Pabbataṃ abhirūhiyāti evaṃ bhūtāpi vivekakāmatāya gijjhakūṭapabbataṃ abhiruhitvā.</paragraph>
    <paragraph>Saṅghāṭiṃnikkhipitvānāti santaruttarā eva hutvā yathāsaṃhataṃ aṃse ṭhapitaṃ saṅghāṭiṃ hatthapāse  ṭhapetvā. Pattakañca nikujjiyāti mayhaṃ valañjanamattikāpattaṃ adhomukhaṃ katvā ekamante ṭhapetvā. Sele khambhesimattānaṃ, tamokhandhaṃ padāliyāti pabbate nisinnā iminā dīghena addhunā apadālitapubbaṃ mohakkhandhaṃ padāletvā, teneva ca mohakkhandhapadālanena attānaṃ  attabhāvaṃ khambhesiṃ, mama santānaṃ āyatiṃ anuppattidhammatāpādanena vikkhambhesinti attho.</paragraph>
    <centered>Cittātherīgāthāvaṇṇanā niṭṭhitā.</centered>
    <subhead>6. Mettikātherīgāthāvaṇṇanā</subhead>
    <paragraph>Kiñcāpi khomhi dukkhitātiādikā mettikāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ puññaṃ upacinantī siddhatthassa bhagavato kāle gahapatikule nibbattitvā viññutaṃ patvā satthu cetiye ratanena paṭimaṇḍitāya mekhalāya pūjaṃ akāsi. Sā tena puññakammena devamanussesu saṃsarantī imasmiṃ buddhuppāde rājagahe brāhmaṇamahāsālakule nibbatti. Sesaṃ anantare vuttasadisaṃ. Ayaṃ pana paṭibhāgakūṭaṃ abhiruhitvā samaṇadhammaṃ karontī vipassanaṃ vaḍḍhetvā saha paṭisambhidāhi arahattaṃ pāpuṇi. Tena vuttaṃ apadāne (apa. therī 2.1.20-25) –</paragraph>
    <gatha type="1">‘‘Siddhatthassa bhagavato, thūpakārāpikā ahuṃ;</gatha>
    <gatha type="last">Mekhalikā mayā dinnā, navakammāya satthuno.</gatha>
    <gatha type="1">‘‘Niṭṭhite ca mahāthūpe, mekhalaṃ punadāsahaṃ;</gatha>
    <gatha type="last">Lokanāthassa munino, pasannā sehi pāṇibhi.</gatha>
    <gatha type="1">‘‘Catunnavutito kappe, yaṃ mekhalamadaṃ tadā;</gatha>
    <gatha type="last">Duggatiṃ nābhijānāmi, thūpakārassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ  pana patvā attano paṭipattiṃ paccavekkhitvā udānavasena –</paragraph>
    <hangnum nr="29"/>
    <gatha type="1"> ‘‘Kiñcāpi  khomhi dukkhitā, dubbalā gatayobbanā;</gatha>
    <gatha type="last">Daṇḍamolubbha gacchāmi, pabbataṃ abhirūhiya.</gatha>
    <hangnum nr="30"/>
    <gatha type="1"> ‘‘Nikkhipitvāna saṅghāṭiṃ, pattakañca nikujjiya;</gatha>
    <gatha type="2">Nisinnā  camhi selamhi, atha cittaṃ vimucci me;</gatha>
    <gatha type="last">Tisso vijjā anuppattā, kataṃ buddhassa sāsana’’nti. –</gatha>
    <paragraph type="unindented">Imā dve gāthā abhāsi.</paragraph>
    <paragraph>Tattha dukkhitāti rogābhibhavena dukkhitā sañjātadukkhā dukkhappattā. Dubbalāti tāya ceva dukkhappattiyā, jarājiṇṇatāya ca balavirahitā. Tenāha ‘‘gatayobbanā’’ti, addhagatāti attho.</paragraph>
    <paragraph>Atha cittaṃ vimucci meti selamhi pāsāṇe nisinnā camhi, atha tadanantaraṃ vīriyasamatāya sammadeva yojitattā maggapaṭipāṭiyā sabbehipi āsavehi mama cittaṃ vimucci. Sesaṃ vuttanayameva.</paragraph>
    <centered>Mettikātherīgāthāvaṇṇanā niṭṭhitā.</centered>
    <subhead>7. Mittātherīgāthāvaṇṇanā</subhead>
    <paragraph>Cātuddasiṃ pañcadasintiādikā aparāya mittāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinantī vipassissa bhagavato kāle khattiyakule nibbattitvā viññutaṃ patvā bandhumassa rañño antepurikā hutvā vipassissa bhagavato sāvikaṃ ekaṃ khīṇāsavattheriṃ disvā pasannamānasā hutvā tassā hatthato pattaṃ gahetvā paṇītassa khādanīyabhojanīyassa pūretvā mahagghena sāṭakayugena saddhiṃ adāsi. Sā tena puññakammena devamanussesu saṃsarantī imasmiṃ buddhuppāde kapilavatthusmiṃ sakyarājakule nibbattitvā viññutaṃ patvā satthu santike dhammaṃ sutvā paṭiladdhasaddhā upāsikā ahosi. Sā aparabhāge mahāpajāpatigotamiyā santike pabbajitvā  katapubbakiccā vipassanāya kammaṃ karontī  na cirasseva saha paṭisambhidāhi arahattaṃ pāpuṇi. Tena vuttaṃ apadāne (apa. therī 2.1.46-59) –</paragraph>
    <gatha type="1">‘‘Nagare bandhumatiyā, bandhumā nāma khattiyo;</gatha>
    <gatha type="last">Tassa rañño ahuṃ bhariyā, ekajjhaṃ cārayāmahaṃ.</gatha>
    <gatha type="1">‘‘Rahogatā nisīditvā, evaṃ cintesahaṃ tadā;</gatha>
    <gatha type="last">Ādāya  gamanīyañhi, kusalaṃ natthi me kataṃ.</gatha>
    <gatha type="1">‘‘Mahābhitāpaṃ kaṭukaṃ, ghorarūpaṃ sudāruṇaṃ;</gatha>
    <gatha type="last">Nirayaṃ nūna gacchāmi, ettha me natthi saṃsayo.</gatha>
    <gatha type="1">‘‘Rājānaṃ upasaṅkamma, idaṃ vacanamabraviṃ;</gatha>
    <gatha type="last">Ekaṃ me samaṇaṃ dehi, bhojayissāmi khattiya.</gatha>
    <gatha type="1">‘‘Adāsi me mahārājā, samaṇaṃ bhāvitindriyaṃ;</gatha>
    <gatha type="last">Tassa pattaṃ gahetvāna, paramannena pūrayiṃ.</gatha>
    <gatha type="1">‘‘Pūrayitvā paramannaṃ, gandhālepaṃ akāsahaṃ;</gatha>
    <gatha type="last">Jālena pidahitvāna, vatthayugena chādayiṃ.</gatha>
    <gatha type="1">‘‘Ārammaṇaṃ mamaṃ etaṃ, sarāmi yāvajīvitaṃ;</gatha>
    <gatha type="last">Tattha cittaṃ pasādetvā, tāvatiṃsamagacchahaṃ.</gatha>
    <gatha type="1">‘‘Tiṃsānaṃ devarājūnaṃ, mahesittamakārayiṃ;</gatha>
    <gatha type="last">Manasā patthitaṃ mayhaṃ, nibbattati yathicchitaṃ.</gatha>
    <gatha type="1">‘‘Vīsānaṃ cakkavattīnaṃ, mahesittamakārayiṃ;</gatha>
    <gatha type="last">Ocitattāva hutvāna, saṃsarāmi bhavesvahaṃ.</gatha>
    <gatha type="1">‘‘Sabbabandhanamuttāhaṃ , apetā me upādikā;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <gatha type="1">‘‘Ekanavutito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, piṇḍapātassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti. (apa. therī 2.1.46-59);</gatha>
    <paragraph>Arahattaṃ  pana patvā attano paṭipattiṃ paccavekkhitvā pītisomanassajātā udānavasena –</paragraph>
    <hangnum nr="31"/>
    <gatha type="1"> ‘‘Cātuddasiṃ pañcadasiṃ, yā ca pakkhassa aṭṭhamī;</gatha>
    <gatha type="last">Pāṭihāriyapakkhañca, aṭṭhaṅgasusamāgataṃ.</gatha>
    <hangnum nr="32"/>
    <gatha type="1"> ‘‘Uposathaṃ upāgacchiṃ, devakāyābhinandinī;</gatha>
    <gatha type="2">Sājja ekena bhattena, muṇḍā saṅghāṭipārutā;</gatha>
    <gatha type="last">Devakāyaṃ na patthehaṃ, vineyya hadaye dara’’nti. – imā dve gāthā abhāsi;</gatha>
    <paragraph>Tattha cātuddasiṃ pañcadasinti  catuddasannaṃ pūraṇī cātuddasī, pañcadasannaṃ pūraṇī pañcadasī, taṃ cātuddasiṃ pañcadasiñca, pakkhassāti sambandho. Accantasaṃyoge cetaṃ upayogavacanaṃ. Yā ca pakkhassa aṭṭhamī, tañcāti yojanā. Pāṭihāriyapakkhañcāti pariharaṇakapakkhañca cātuddasīpañcadasīaṭṭhamīnaṃ yathākkamaṃ ādito antato vā pavesaniggamavasena uposathasīlassa pariharitabbapakkhañca terasīpāṭipadasattamīnavamīsu cāti attho. Aṭṭhaṅgasusamāgatanti pāṇātipātā veramaṇiādīhi aṭṭhahi aṅgehi suṭṭhu samannāgataṃ. Uposathaṃ upāgacchinti upavāsaṃ upagamiṃ, upavasinti attho. Yaṃ sandhāya vuttaṃ –</paragraph>
    <gatha type="1">‘‘Pāṇaṃ na hane na cādinnamādiye, musā na bhāse na ca majjapo siyā;</gatha>
    <gatha type="last">Abrahmacariyā virameyya methunā, rattiṃ na bhuñjeyya vikālabhojanaṃ.</gatha>
    <gatha type="1">‘‘Mālaṃ  na dhāre na ca gandhamācare, mañce chamāyaṃ va sayetha santhate;</gatha>
    <gatha type="last">Etañhi aṭṭhaṅgikamāhuposathaṃ, buddhena dukkhantagunā pakāsita’’nti. (su. ni. 402-403);</gatha>
    <paragraph>Devakāyābhinandinīti tatrūpapattiākaṅkhāvasena cātumahārājikādiṃ devakāyaṃ abhipatthentī uposathaṃ upāgacchinti yojanā. Sājja ekenabhattenāti sā ahaṃ ajja imasmiṃyeva divase ekena bhattabhojanakkhaṇena. Muṇḍā saṅghāṭipārutāti muṇḍitakesā saṅghāṭipārutasarīrā ca hutvā pabbajitāti attho. Devakāyaṃ na patthehanti aggamaggassa adhigatattā kañci devanikāyaṃ ahaṃ na patthaye. Tenevāha – ‘‘vineyya hadaye dara’’nti, cittagataṃ kilesadarathaṃ samucchedavasena vinetvāti attho. Idameva cassā aññābyākaraṇaṃ ahosi.</paragraph>
    <centered>Mittātherīgāthāvaṇṇanā niṭṭhitā.</centered>
    <subhead>8. Abhayamātutherīgāthāvaṇṇanā</subhead>
    <paragraph>Uddhaṃpādatalātiādikā abhayamātāya theriyā gāthā. Ayampi purimabuddhesu katādhikārā tattha tattha bhave puññāni upacinantī tissassa bhagavato kāle kulagehe nibbattitvā viññutaṃ patvā ekadivasaṃ satthāraṃ piṇḍāya carantaṃ disvā pasannamānasā pattaṃ gahetvā kaṭacchumattaṃ bhikkhaṃ adāsi. Sā tena puññakammena devamanussesu saṃsarantī imasmiṃ buddhuppāde tādisena kammanissandena ujjeniyaṃ padumavatī nāma nagarasobhiṇī ahosi. Rājā bimbisāro tassā rūpasampattiādike guṇe sutvā purohitassa ācikkhi – ‘‘ujjeniyaṃ kira padumavatī nāma gaṇikā ahosi, tamahaṃ daṭṭhukāmomhī’’ti. Purohito ‘‘sādhu, devā’’ti mantabalena kumbhīraṃ nāma yakkhaṃ āvahetvā yakkhānubhāvena rājānaṃ tāvadeva ujjenīnagaraṃ nesi. Rājā tāya saddhiṃ ekarattiṃ saṃvāsaṃ kappesi. Sā tena gabbhaṃ gaṇhi. Rañño ca ārocesi – ‘‘mama kucchiyaṃ gabbho patiṭṭhahī’’ti. Taṃ sutvā rājā naṃ ‘‘sace putto bhaveyya, vaḍḍhetvā mamaṃ dassehī’’ti vatvā nāmamuddikaṃ datvā agamāsi. Sā dasamāsaccayena puttaṃ vijāyitvā nāmaggahaṇadivase abhayoti nāmaṃ akāsi. Puttañca sattavassikakāle ‘‘tava pitā bimbisāramahārājā’’ti rañño santikaṃ pahiṇi. Rājā taṃ puttaṃ passitvā puttasinehaṃ paṭilabhitvā kumārakaparihārena vaḍḍhesi. Tassa saddhāpaṭilābho pabbajjā visesādhigamo ca heṭṭhā āgatoyeva. Tassa mātā aparabhāge puttassa abhayattherassa santike dhammaṃ sutvā paṭiladdhasaddhā  bhikkhunīsu pabbajitvā vipassanāya  kammaṃ karontī nacirasseva saha paṭisambhidāhi arahattaṃ pāpuṇi. Tena vuttaṃ apadāne (apa. therī 2.1.60-70) –</paragraph>
    <gatha type="1">‘‘Piṇḍacāraṃ carantassa, tissanāmassa satthuno;</gatha>
    <gatha type="last">Kaṭacchubhikkhaṃ paggayha, buddhaseṭṭhassadāsahaṃ.</gatha>
    <gatha type="1">‘‘Paṭiggahetvā sambuddho, tisso lokagganāyako;</gatha>
    <gatha type="last">Vīthiyā saṇṭhito satthā, akā me anumodanaṃ.</gatha>
    <gatha type="1">‘‘Kaṭacchubhikkhaṃ  datvāna, tāvatiṃsaṃ gamissasi;</gatha>
    <gatha type="last">Chattiṃsadevarājūnaṃ, mahesittaṃ karissasi.</gatha>
    <gatha type="1">‘‘Paññāsaṃ cakkavattīnaṃ, mahesittaṃ karissasi;</gatha>
    <gatha type="last">Manasā patthitaṃ sabbaṃ, paṭilacchasi sabbadā.</gatha>
    <gatha type="1">‘‘Sampattiṃ anubhotvāna, pabbajissasi kiñcanā;</gatha>
    <gatha type="last">Sabbāsave pariññāya, nibbāyissasināsavā.</gatha>
    <gatha type="1">‘‘Idaṃ vatvāna sambuddho, tisso lokagganāyako;</gatha>
    <gatha type="last">Nabhaṃ abbhuggamī vīro, haṃsarājāva ambare.</gatha>
    <gatha type="1">‘‘Sudinnaṃ me dānavaraṃ, suyiṭṭhā yāgasampadā;</gatha>
    <gatha type="last">Kaṭacchubhikkhaṃ datvāna, pattāhaṃ acalaṃ padaṃ.</gatha>
    <gatha type="1">‘‘Dvenavute ito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, bhikkhādānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ  pana patvā attano puttena abhayattherena dhammaṃ kathentena ovādavasena yā gāthā bhāsitā, udānavasena sayampi tā eva paccudāharantī –</paragraph>
    <hangnum nr="33"/>
    <gatha type="1"> ‘‘Uddhaṃ pādatalā amma, adho ve kesamatthakā;</gatha>
    <gatha type="last">Paccavekkhassumaṃ kāyaṃ, asuciṃ pūtigandhikaṃ.</gatha>
    <hangnum nr="34"/>
    <gatha type="1"> ‘‘Evaṃ viharamānāya, sabbo rāgo samūhato;</gatha>
    <gatha type="last">Pariḷāho samucchinno, sītibhūtāmhi nibbutā’’ti. – āha;</gatha>
    <paragraph>Tattha  paṭhamagāthāya tāva ayaṃ saṅkhepattho – amma padumavati, pādatalato uddhaṃ kesamatthakato adho nānappakāraasucipūritāya asuciṃ sabbakālaṃ pūtigandhavāyanato pūtigandhikaṃ, imaṃ kucchitānaṃ āyatanatāya kāyaṃ sarīraṃ ñāṇacakkhunā paccavekkhassūti. Ayañhi tassā puttena ovādadānavasena bhāsitā gāthā.</paragraph>
    <paragraph>Sā taṃ sutvā arahattaṃ patvā udānentī ācariyapūjāvasena tameva gāthaṃ paṭhamaṃ vatvā attano paṭipattiṃ kathentī ‘‘evaṃ viharamānāyā’’ti dutiyaṃ gāthamāha.</paragraph>
    <paragraph>Tattha evaṃ viharamānāyāti evaṃ mama puttena abhayattherena ‘‘uddhaṃ pādatalā’’tiādinā dinne ovāde ṭhatvā sabbakāyaṃ  asubhato disvā ekaggacittā tattha bhūtupādāyabhede rūpadhamme tappaṭibaddhe vedanādike arūpadhamme pariggahetvā tattha tilakkhaṇaṃ āropetvā aniccānupassanādivasena viharamānāya. Sabbo rāgo samūhatoti vuṭṭhānagāminivipassanāya maggena ghaṭitāya maggapaṭipāṭiyā aggamaggena sabbo rāgo mayā samūhato samugghāṭito. Pariḷāho samucchinnoti tato eva sabbo kilesapariḷāho sammadeva ucchinno, tassa ca samucchinnattā eva sītibhūtā saupādisesāya nibbānadhātuyā nibbutā amhīti.</paragraph>
    <centered>Abhayamātutherīgāthāvaṇṇanā niṭṭhitā.</centered>
    <subhead>9. Abhayātherīgāthāvaṇṇanā</subhead>
    <paragraph>Abhaye bhiduro kāyotiādikā abhayattheriyā gāthā. Ayampi purimabuddhesu katādhikārā tattha  tattha bhave vivaṭṭūpanissayaṃ puññaṃ upacinantī sikhissa bhagavato kāle khattiyamahāsālakule nibbattitvā viññutaṃ patvā aruṇarañño aggamahesī ahosi. Rājā tassā ekadivasaṃ gandhasampannāni satta uppalāni adāsi. Sā tāni gahetvā ‘‘kiṃ me imehi piḷandhantehi. Yaṃnūnāhaṃ imehi bhagavantaṃ pūjessāmī’’ti cintetvā nisīdi. Bhagavā ca bhikkhācāravelāyaṃ rājanivesanaṃ pāvisi . Sā bhagavantaṃ disvā pasannamānasā paccuggantvā tehi pupphehi pūjetvā pañcapatiṭṭhitena vandi. Sā tena puññakammena devamanussesu saṃsarantī imasmiṃ buddhuppāde ujjeniyaṃ kulagehe nibbattitvā viññutaṃ patvā abhayamātusahāyikā hutvā tāya pabbajitāya tassā sinehena sayampi pabbajitvā tāya saddhiṃ rājagahe vasamānā ekadivasaṃ asubhadassanatthaṃ sītavanaṃ agamāsi. Satthā gandhakuṭiyaṃ nisinnova tassā anubhūtapubbaṃ ārammaṇaṃ purato katvā tassā uddhumātakādibhāvaṃ pakāsesi. Taṃ disvā saṃvegamānasā aṭṭhāsi. Satthā obhāsaṃ pharitvā purato nisinnaṃ viya attānaṃ dassetvā –</paragraph>
    <hangnum nr="35"/>
    <gatha type="1"> ‘‘Abhaye bhiduro kāyo, yattha sattā puthujjanā;</gatha>
    <gatha type="last">Nikkhipissāmimaṃ dehaṃ, sampajānā satīmatī.</gatha>
    <hangnum nr="36"/>
    <gatha type="1"> ‘‘Bahūhi  dukkhadhammehi, appamādaratāya me;</gatha>
    <gatha type="last">Taṇhakkhayo anuppatto, kataṃ buddhassa sāsana’’nti. –</gatha>
    <paragraph type="unindented">Imā gāthā abhāsi. Sā gāthāpariyosāne arahattaṃ pāpuṇi. Tena vuttaṃ apadāne (apa. therī 2.1.71-90) –</paragraph>
    <gatha type="1">‘‘Nagare aruṇavatiyā, aruṇo nāma khattiyo;</gatha>
    <gatha type="last">Tassa rañño ahuṃ bhariyā, vāritaṃ vārayāmahaṃ.</gatha>
    <gatha type="1">‘‘Sattamālaṃ gahetvāna, uppalā devagandhikā;</gatha>
    <gatha type="last">Nisajja pāsādavare, evaṃ cintesi tāvade.</gatha>
    <gatha type="1">‘‘Kiṃ me imāhi mālāhi, sirasāropitāhi me;</gatha>
    <gatha type="last">Varaṃ me buddhaseṭṭhassa, ñāṇamhi abhiropitaṃ.</gatha>
    <gatha type="1">‘‘Sambuddhaṃ  paṭimānentī, dvārāsanne nisīdahaṃ;</gatha>
    <gatha type="last">Yadā ehiti sambuddho, pūjayissaṃ mahāmuniṃ.</gatha>
    <gatha type="1">‘‘Kakudho vilasantova, migarājāva kesarī;</gatha>
    <gatha type="last">Bhikkhusaṅghena sahito, āgacchi vīthiyā jino.</gatha>
    <gatha type="1">‘‘Buddhassa raṃsiṃ disvāna, haṭṭhā saṃviggamānasā;</gatha>
    <gatha type="last">Dvāraṃ avāpuritvāna, buddhaseṭṭhamapūjayiṃ.</gatha>
    <gatha type="1">‘‘Satta  uppalapupphāni, parikiṇṇāni ambare;</gatha>
    <gatha type="last">Chadiṃ karonto buddhassa, matthake dhārayanti te.</gatha>
    <gatha type="1">‘‘Udaggacittā sumanā, vedajātā katañjalī;</gatha>
    <gatha type="last">Tattha cittaṃ pasādetvā, tāvatiṃsamagacchahaṃ.</gatha>
    <gatha type="1">‘‘Mahānelassa chādanaṃ, dhārenti mama muddhani;</gatha>
    <gatha type="last">Dibbagandhaṃ pavāyāmi, sattuppalassidaṃ phalaṃ.</gatha>
    <gatha type="1">‘‘Kadāci nīyamānāya, ñātisaṅghena me tadā;</gatha>
    <gatha type="last">Yāvatā parisā mayhaṃ, mahānelaṃ dharīyati.</gatha>
    <gatha type="1">‘‘Sattati devarājūnaṃ, mahesittamakārayiṃ;</gatha>
    <gatha type="last">Sabbattha issarā hutvā, saṃsarāmi bhavābhave.</gatha>
    <gatha type="1">‘‘Tesaṭṭhi cakkavattīnaṃ, mahesittamakārayiṃ;</gatha>
    <gatha type="last">Sabbe mamanuvattanti, ādeyyavacanā ahuṃ.</gatha>
    <gatha type="1">‘‘Uppalasseva  me vaṇṇo, gandho ceva pavāyati;</gatha>
    <gatha type="last">Dubbaṇṇiyaṃ na jānāmi, buddhapūjāyidaṃ phalaṃ.</gatha>
    <gatha type="1">‘‘Iddhipādesu  kusalā, bojjhaṅgabhāvanāratā;</gatha>
    <gatha type="last">Abhiññāpāramippattā, buddhapūjāyidaṃ phalaṃ.</gatha>
    <gatha type="1">‘‘Satipaṭṭhānakusalā, samādhijhānagocarā;</gatha>
    <gatha type="last">Sammappadhānamanuyuttā, buddhapūjāyidaṃ phalaṃ.</gatha>
    <gatha type="1">‘‘Vīriyaṃ me dhuradhorayhaṃ, yogakkhemādhivāhanaṃ;</gatha>
    <gatha type="last">Sabbāsavaparikkhīṇā, natthi dāni punabbhavo.</gatha>
    <gatha type="1">‘‘Ekatiṃse ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti. (apa. therī 2.1.71-90);</gatha>
    <paragraph>Arahattaṃ pana patvā udānentī tā eva gāthā parivattitvā abhāsi.</paragraph>
    <paragraph>Tattha abhayeti attānameva ālapati. Bhiduroti bhijjanasabhāvo, aniccoti attho. Yattha sattā puthujjanāti yasmiṃ khaṇena bhijjanasīle asuciduggandhajegucchapaṭikkūlasabhāve  kāye ime andhaputhujjanā sattā laggā laggitā. Nikkhipissāmimaṃ dehanti ahaṃ pana imaṃ dehaṃ pūtikāyaṃ puna anādānena nirapekkhā khipissāmi chaḍḍessāmi. Tattha kāraṇamāha ‘‘sampajānā satīmatī’’ti.</paragraph>
    <paragraph>Bahūhi dukkhadhammehīti jātijarādīhi anekehi dukkhadhammehi phuṭṭhāyāti adhippāyo. Appamādaratāyāti tāya eva dukkhotiṇṇatāya paṭiladdhasaṃvegattā satiavippavāsasaṅkhāte appamāde ratāya. Sesaṃ vuttanayameva. Ettha ca satthārā desitaniyāmena –</paragraph>
    <gatha type="1">‘‘Nikkhipāhi imaṃ dehaṃ, appamādaratāya te;</gatha>
    <gatha type="last">Taṇhakkhayaṃ pāpuṇāhi, karohi buddhasāsana’’nti. –</gatha>
    <paragraph type="unindented">Pāṭho , theriyā vuttaniyāmeneva pana saṃgītiṃ āropitattā. Appamādaratāya teti appamādaratāya tayā bhavitabbanti attho.</paragraph>
    <centered>Abhayātherīgāthāvaṇṇanā niṭṭhitā.</centered>
    <subhead>10. Sāmātherīgāthāvaṇṇanā</subhead>
    <paragraph>Catukkhattuṃpañcakkhattuntiādikā sāmāya theriyā gāthā. Ayampi purimabuddhesu katādhikārā tattha tattha bhave vivaṭṭūpanissayaṃ kusalaṃ upacinitvā sugatīsuyeva saṃsarantī imasmiṃ buddhuppāde kosambiyaṃ gahapatimahāsālakule nibbattitvā sāmātissā nāmaṃ ahosi. Sā viññutaṃ pattā sāmāvatiyā upāsikāya piyasahāyikā hutvā tāya kālaṅkatāya sañjātasaṃvegā pabbaji. Pabbajitvā ca sāmāvatikaṃ ārabbha uppannasokaṃ vinodetuṃ asakkontī ariyamaggaṃ gaṇhituṃ nāsakkhi. Aparabhāge āsanasālāya nisinnassa ānandattherassa ovādaṃ sutvā vipassanaṃ paṭṭhapetvā tato sattame divase saha paṭisambhidāhi arahattaṃ pāpuṇi.</paragraph>
    <paragraph>Arahattaṃ  pana patvā attano paṭipattiṃ paccavekkhitvā taṃ pakāsentī –</paragraph>
    <hangnum nr="37"/>
    <gatha type="1"> ‘‘Catukkhattuṃ pañcakkhattuṃ, vihārā upanikkhamiṃ;</gatha>
    <gatha type="2">Aladdhā cetaso santiṃ, citte avasavattinī;</gatha>
    <gatha type="last">Tassā me aṭṭhamī ratti, yato taṇhā samūhatā.</gatha>
    <hangnum nr="38"/>
    <gatha type="1"> ‘‘Bahūhi dukkhadhammehi, appamādaratāya me;</gatha>
    <gatha type="last">Taṇhakkhayo anuppatto, kataṃ buddhassa sāsana’’nti. –</gatha>
    <paragraph type="unindented">Udānavasena imā dve gāthā abhāsi.</paragraph>
    <paragraph>Tattha catukkhattuṃ pañcakkhattuṃ, vihārā upanikkhaminti ‘‘mama vasanakavihāre vipassanāmanasikārena nisinnā samaṇakiccaṃ matthakaṃ pāpetuṃ asakkontī utusappāyābhāvena nanu kho mayhaṃ vipassanā maggena ghaṭṭetī’’ti cintetvā cattāro pañca cāti nava vāre vihārā  upassayato bahi nikkhamiṃ. Tenāha ‘‘aladdhā cetaso santiṃ, citte avasavattinī’’ti. Tattha cetaso santinti ariyamaggasamādhiṃ sandhāyāha. Citte avasavattinīti vīriyasamatāya abhāvena mama bhāvanācitte na vasavattinī. Sā kira ativiya paggahitavīriyā ahosi. Tassā me aṭṭhamī rattīti yato paṭṭhāya ānandattherassa santike ovādaṃ paṭilabhiṃ, tato paṭṭhāya rattindivamatanditā vipassanāya  kammaṃ karontī rattiyaṃ catukkhattuṃ pañcakkhattuṃ vihārato nikkhamitvā manasikāraṃ pavattentī visesaṃ anadhigantvā aṭṭhamiyaṃ rattiyaṃ vīriyasamataṃ labhitvā maggapaṭipāṭiyā kilese khepesinti attho. Tena vuttaṃ – ‘‘tassā me aṭṭhamī ratti, yato taṇhā samūhatā’’ti. Sesaṃ vuttanayameva.</paragraph>
    <centered>Sāmātherīgāthāvaṇṇanā niṭṭhitā.</centered>
    <centered>Dukanipātavaṇṇanā niṭṭhitā.</centered>
  </text>
</tree>
