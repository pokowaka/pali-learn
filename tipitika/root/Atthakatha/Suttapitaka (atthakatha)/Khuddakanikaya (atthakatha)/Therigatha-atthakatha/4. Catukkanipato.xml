<?xml version='1.0' encoding='UTF-8'?>
<tree text="4. Catukkanip&#x101;to" target="text">
  <text>
    <subhead>1. Bhaddākāpilānītherīgāthāvaṇṇanā</subhead>
    <paragraph>Catukkanipāte putto buddhassa dāyādotiādikā bhaddāya kāpilāniyā theriyā gāthā. Sā kira padumuttarassa bhagavato kāle haṃsavatīnagare kulagehe nibbattitvā viññutaṃ patvā satthu santike dhammaṃ suṇantī satthāraṃ ekaṃ bhikkhuniṃ pubbenivāsaṃ anussarantīnaṃ  aggaṭṭhāne ṭhapentaṃ disvā adhikārakammaṃ katvā sayampi taṃ ṭhānantaraṃ patthetvā yāvajīvaṃ puññāni katvā tato cutā devamanussesu saṃsarantī anuppanne buddhe bārāṇasiyaṃ kulagehe nibbattitvā patikulaṃ gantvā, ekadivasaṃ attano nanandāya saddhiṃ kalahaṃ karontī tāya paccekabuddhassa piṇḍapāte dinne ‘‘ayaṃ imassa dānaṃ datvā uḷārasampattiṃ labhissatī’’ti paccekabuddhassa hatthato pattaṃ gahetvā bhattaṃ chaḍḍetvā kalalassa pūretvā adāsi. Mahājano garahi – ‘‘bāle, paccekabuddho te kiṃ aparajjhī’’ti? Sā tesaṃ vacanena lajjamānā puna pattaṃ gahetvā kalalaṃ nīharitvā dhovitvā gandhacuṇṇena ubbaṭṭetvā catumadhurassa pūretvā upari āsittena padumagabbhavaṇṇena sappinā vijjotamānaṃ paccekabuddhassa hatthe ṭhapetvā ‘‘yathā ayaṃ piṇḍapāto obhāsajāto, evaṃ obhāsajātaṃ me sarīraṃ hotū’’ti patthanaṃ paṭṭhapesi. Sā tato cavitvā sugatīsuyeva saṃsarantī kassapabuddhakāle bārāṇasiyaṃ mahāvibhavassa seṭṭhino dhītā hutvā nibbatti. Pubbakammaphalena duggandhasarīrā manussehi jigucchitabbā hutvā saṃvegajātā attano ābharaṇehi suvaṇṇiṭṭhakaṃ kāretvā bhagavato cetiye patiṭṭhapesi, uppalahatthena ca pūjaṃ akāsi. Tenassā sarīraṃ tasmiṃyeva bhave sugandhaṃ manoharaṃ jātaṃ. Sā patino piyā manāpā hutvā yāvajīvaṃ kusalaṃ katvā tato cutā sagge nibbatti. Tatthāpi yāvajīvaṃ dibbasukhaṃ anubhavitvā, tato cutā bārāṇasirañño dhītā hutvā tattha devasampattisadisaṃ sampattiṃ anubhavantī cirakālaṃ paccekabuddhe upaṭṭhahitvā, tesu parinibbutesu saṃvegajātā tāpasapabbajjāya pabbajitvā uyyāne vasantī jhānāni bhāvetvā brahmaloke nibbattitvā tato cutā sāgalanagare kosiyagottassa  brāhmaṇakulassa gehe nibbattitvā mahatā parihārena vaḍḍhitvā vayappattā mahātitthagāme pipphalikumārassa gehaṃ nītā. Tasmiṃ pabbajituṃ nikkhante mahantaṃ bhogakkhandhaṃ mahantañca ñātiparivaṭṭaṃ pahāya pabbajjatthāya nikkhamitvā pañca vassāni titthiyārāme pavisitvā aparabhāge  mahāpajāpatigotamiyā santike pabbajjaṃ upasampadañca  labhitvā vipassanaṃ paṭṭhapetvā na cirasseva arahattaṃ pāpuṇi. Tena vuttaṃ apadāne (apa. therī 2.3.244-313) –</paragraph>
    <gatha type="1">‘‘Padumuttaro nāma jino, sabbadhammāna pāragū;</gatha>
    <gatha type="last">Ito satasahassamhi, kappe uppajji nāyako.</gatha>
    <gatha type="1">‘‘Tadāhu haṃsavatiyaṃ, videho nāma nāmato;</gatha>
    <gatha type="last">Seṭṭhī pahūtaratano, tassa jāyā ahosahaṃ.</gatha>
    <gatha type="1">‘‘Kadāci so narādiccaṃ, upecca saparijjano;</gatha>
    <gatha type="last">Dhammamassosi buddhassa, sabbadukkhabhayappahaṃ.</gatha>
    <gatha type="1">‘‘Sāvakaṃ dhutavādānaṃ, aggaṃ kittesi nāyako;</gatha>
    <gatha type="last">Sutvā sattāhikaṃ dānaṃ, datvā buddhassa tādino.</gatha>
    <gatha type="1">‘‘Nipacca sirasā pāde, taṃ ṭhānamabhipatthayiṃ;</gatha>
    <gatha type="last">Sa hāsayanto parisaṃ, tadā hi narapuṅgavo.</gatha>
    <gatha type="1">‘‘Seṭṭhino anukampāya, imā gāthā abhāsatha;</gatha>
    <gatha type="last">Lacchase patthitaṃ ṭhānaṃ, nibbuto hohi puttaka.</gatha>
    <gatha type="1">‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tassa dhammesu dāyādo, oraso dhammanimmito;</gatha>
    <gatha type="last">Kassapo nāma gottena, hessati satthu sāvako.</gatha>
    <gatha type="1">‘‘Taṃ  sutvā mudito hutvā, yāvajīvaṃ tadā jinaṃ;</gatha>
    <gatha type="last">Mettacitto paricari, paccayehi vināyakaṃ.</gatha>
    <gatha type="1">‘‘Sāsanaṃ jotayitvāna, so madditvā kutitthiye;</gatha>
    <gatha type="last">Veneyyaṃ vinayitvā ca, nibbuto so sasāvako.</gatha>
    <gatha type="1">‘‘Nibbute  tamhi lokagge, pūjanatthāya satthuno;</gatha>
    <gatha type="last">Ñātimitte samānetvā, saha tehi akārayi.</gatha>
    <gatha type="1">‘‘Sattayojanikaṃ thūpaṃ, ubbiddhaṃ ratanāmayaṃ;</gatha>
    <gatha type="last">Jalantaṃ sataraṃsiṃva, sālarājaṃva phullitaṃ.</gatha>
    <gatha type="1">‘‘Sattasatasahassāni, pātiyo tattha kārayi;</gatha>
    <gatha type="last">Naḷaggī viya jotantī, rataneheva sattahi.</gatha>
    <gatha type="1">‘‘Gandhatelena pūretvā, dīpānujjalayī tahiṃ;</gatha>
    <gatha type="last">Pūjanatthāya  mahesissa, sabbabhūtānukampino.</gatha>
    <gatha type="1">‘‘Sattasatasahassāni, puṇṇakumbhāni kārayi;</gatha>
    <gatha type="last">Rataneheva puṇṇāni, pūjanatthāya mahesino.</gatha>
    <gatha type="1">‘‘Majjhe aṭṭhaṭṭhakumbhīnaṃ, ussitā kañcanagghiyo;</gatha>
    <gatha type="last">Atirocanti vaṇṇena, saradeva divākaro.</gatha>
    <gatha type="1">‘‘Catudvāresu sobhanti, toraṇā ratanāmayā;</gatha>
    <gatha type="last">Ussitā phalakā rammā, sobhanti ratanāmayā.</gatha>
    <gatha type="1">‘‘Virocanti parikkhittā, avaṭaṃsā sunimmitā;</gatha>
    <gatha type="last">Ussitāni paṭākāni, ratanāni virocare.</gatha>
    <gatha type="1">‘‘Surattaṃ  sukataṃ cittaṃ, cetiyaṃ ratanāmayaṃ;</gatha>
    <gatha type="last">Atirocati vaṇṇena, sasañjhova divākaro.</gatha>
    <gatha type="1">‘‘Thūpassa vediyo tisso, haritālena pūrayi;</gatha>
    <gatha type="last">Ekaṃ manosilāyekaṃ, añjanena ca ekikaṃ.</gatha>
    <gatha type="1">‘‘Pūjaṃ etādisaṃ rammaṃ, kāretvā varavādino;</gatha>
    <gatha type="last">Adāsi dānaṃ saṅghassa, yāvajīvaṃ yathābalaṃ.</gatha>
    <gatha type="1">‘‘Sahāva seṭṭhinā tena, tāni puññāni sabbaso;</gatha>
    <gatha type="last">Yāvajīvaṃ karitvāna, sahāva sugatiṃ gatā.</gatha>
    <gatha type="1">‘‘Sampattiyonubhotvāna, devatte atha mānuse;</gatha>
    <gatha type="last">Chāyā viya sarīrena, saha teneva saṃsariṃ.</gatha>
    <gatha type="1">‘‘Ekanavutito  kappe, vipassī nāma nāyako;</gatha>
    <gatha type="last">Uppajji cārudassano, sabbadhammavipassako.</gatha>
    <gatha type="1">‘‘Tadāyaṃ bandhupatiyaṃ, brāhmaṇo sādhusammato;</gatha>
    <gatha type="last">Aḍḍho santo guṇenāpi, dhanena ca suduggato.</gatha>
    <gatha type="1">‘‘Tadāpi tassāhaṃ āsiṃ, brāhmaṇī samacetasā;</gatha>
    <gatha type="last">Kadāci so dijavaro, saṅgamesi mahāmuniṃ.</gatha>
    <gatha type="1">‘‘Nisinnaṃ  janakāyamhi, desentaṃ amataṃ padaṃ;</gatha>
    <gatha type="last">Sutvā dhammaṃ pamudito, adāsi ekasāṭakaṃ.</gatha>
    <gatha type="1">‘‘Gharamekena vatthena, gantvānetaṃ sa mabravi;</gatha>
    <gatha type="last">Anumoda mahāpuññaṃ, dinnaṃ buddhassa sāṭakaṃ.</gatha>
    <gatha type="1">‘‘Tadāhaṃ  añjaliṃ katvā, anumodiṃ supīṇitā;</gatha>
    <gatha type="last">Sudinno sāṭako sāmi, buddhaseṭṭhassa tādino.</gatha>
    <gatha type="1">‘‘Sukhito sajjito hutvā, saṃsaranto bhavābhave;</gatha>
    <gatha type="last">Bārāṇasipure ramme, rājā āsi mahīpati.</gatha>
    <gatha type="1">‘‘Tadā tassa mahesīhaṃ, itthigumbassa uttamā;</gatha>
    <gatha type="last">Tassāti dayitā āsiṃ, pubbasnehena bhattuno.</gatha>
    <gatha type="1">‘‘Piṇḍāya vicarante te, aṭṭha paccekanāyake;</gatha>
    <gatha type="last">Disvā pamudito hutvā, datvā piṇḍaṃ mahārahaṃ.</gatha>
    <gatha type="1">‘‘Puno nimantayitvāna, katvā ratanamaṇḍapaṃ;</gatha>
    <gatha type="last">Kammārehi kataṃ pattaṃ, sovaṇṇaṃ vata tattakaṃ.</gatha>
    <gatha type="1">‘‘Samānetvāna te sabbe, tesaṃ dānamadāsi so;</gatha>
    <gatha type="last">Soṇṇāsane paviṭṭhānaṃ, pasanno sehi pāṇibhi.</gatha>
    <gatha type="1">‘‘Tampi dānaṃ sahādāsiṃ, kāsirājenahaṃ tadā;</gatha>
    <gatha type="last">Punāhaṃ bārāṇasiyaṃ, jātā kāsikagāmake.</gatha>
    <gatha type="1">‘‘Kuṭumbikakule phīte, sukhito so sabhātuko;</gatha>
    <gatha type="last">Jeṭṭhassa bhātuno jāyā, ahosiṃ supatibbatā.</gatha>
    <gatha type="1">‘‘Paccekabuddhaṃ  disvāna, kaniyassa mama bhattuno;</gatha>
    <gatha type="last">Bhāgannaṃ tassa datvāna, āgate tamhi pāvadiṃ.</gatha>
    <gatha type="1">‘‘Nābhinandittha so dānaṃ, tato tassa adāsahaṃ;</gatha>
    <gatha type="last">Ukhā āniya taṃ annaṃ, puno tasseva so adā.</gatha>
    <gatha type="1">‘‘Tadannaṃ  chaḍḍayitvāna, duṭṭhā buddhassahaṃ tadā;</gatha>
    <gatha type="last">Pattaṃ kalalapuṇṇaṃ taṃ, adāsiṃ tassa tādino.</gatha>
    <gatha type="1">‘‘Dāne  ca gahaṇe ceva, apace padusepi ca;</gatha>
    <gatha type="last">Samacittamukhaṃ disvā, tadāhaṃ saṃvijiṃ bhusaṃ.</gatha>
    <gatha type="1">‘‘Puno pattaṃ gahetvāna, sodhayitvā sugandhinā,</gatha>
    <gatha type="last">Pasannacittā pūretvā, saghataṃ sakkaraṃ adaṃ.</gatha>
    <gatha type="1">‘‘Yattha yatthūpapajjāmi, surūpā homi dānato;</gatha>
    <gatha type="last">Buddhassa apakārena, duggandhā vadanena ca.</gatha>
    <gatha type="1">‘‘Puna kassapavīrassa, nidhāyantamhi cetiye;</gatha>
    <gatha type="last">Sovaṇṇaṃ iṭṭhakaṃ varaṃ, adāsiṃ muditā ahaṃ.</gatha>
    <gatha type="1">‘‘Catujjātena gandhena, nicayitvā tamiṭṭhakaṃ;</gatha>
    <gatha type="last">Muttā duggandhadosamhā, sabbaṅgasusamāgatā.</gatha>
    <gatha type="1">‘‘Satta pātisahassāni, rataneheva sattahi;</gatha>
    <gatha type="last">Kāretvā ghatapūrāni, vaṭṭīni ca sahassaso.</gatha>
    <gatha type="1">‘‘Pakkhipitvā padīpetvā, ṭhapayiṃ sattapantiyo;</gatha>
    <gatha type="last">Pūjanatthaṃ lokanāthassa, vippasannena cetasā.</gatha>
    <gatha type="1">‘‘Tadāpi tamhi puññamhi, bhāginīyi visesato;</gatha>
    <gatha type="last">Puna kāsīsu sañjāto, sumittā iti vissuto.</gatha>
    <gatha type="1">‘‘Tassāhaṃ bhariyā āsiṃ, sukhitā sajjitā piyā;</gatha>
    <gatha type="last">Tadā paccekamunino, adāsiṃ ghanaveṭhanaṃ.</gatha>
    <gatha type="1">‘‘Tassāpi  bhāginī āsiṃ, moditvā dānamuttamaṃ;</gatha>
    <gatha type="last">Punāpi kāsiraṭṭhamhi, jāto koliyajātiyā.</gatha>
    <gatha type="1">‘‘Tadā  koliyaputtānaṃ, satehi saha pañcahi;</gatha>
    <gatha type="last">Pañca paccekabuddhānaṃ, satāni samupaṭṭhahi.</gatha>
    <gatha type="1">‘‘Temāsaṃ tappayitvāna, adāsi ca ticīvare;</gatha>
    <gatha type="last">Jāyā tassa tadā āsiṃ, puññakammapathānugā.</gatha>
    <gatha type="1">‘‘Tato cuto ahu rājā, nando nāma mahāyaso;</gatha>
    <gatha type="last">Tassāpi mahesī āsiṃ, sabbakāmasamiddhinī.</gatha>
    <gatha type="1">‘‘Tadā  rājā bhavitvāna, brahmadatto mahīpati;</gatha>
    <gatha type="last">Padumavatīputtānaṃ, paccekamuninaṃ tadā.</gatha>
    <gatha type="1">‘‘Satāni pañcanūnāni, yāvajīvaṃ upaṭṭhahiṃ;</gatha>
    <gatha type="last">Rājuyyāne nivāsetvā, nibbutāni ca pūjayiṃ.</gatha>
    <gatha type="1">‘‘Cetiyāni ca kāretvā, pabbajitvā ubho mayaṃ;</gatha>
    <gatha type="last">Bhāvetvā appamaññāyo, brahmalokaṃ agamhase.</gatha>
    <gatha type="1">‘‘Tato cuto mahātitthe, sujāto pipphalāyano;</gatha>
    <gatha type="last">Mātā sumanadevīti, kosigotto dijo pitā.</gatha>
    <gatha type="1">‘‘Ahaṃ madde janapade, sākalāya puruttame;</gatha>
    <gatha type="last">Kappilassa dijassāsiṃ, dhītā mātā sucīmati.</gatha>
    <gatha type="1">‘‘Gharakañcanabimbena, nimminitvāna maṃ pitā;</gatha>
    <gatha type="last">Adā kassapadhīrassa, kāmehi vajjitassamaṃ.</gatha>
    <gatha type="1">‘‘Kadāci  so kāruṇiko, gantvā kammantapekkhako;</gatha>
    <gatha type="last">Kākādikehi khajjante, pāṇe disvāna saṃviji.</gatha>
    <gatha type="1">‘‘Gharevāhaṃ tile jāte, disvānātapatāpane;</gatha>
    <gatha type="last">Kimī kākehi khajjante, saṃvegamalabhiṃ tadā.</gatha>
    <gatha type="1">‘‘Tadā so pabbajī dhīro, ahaṃ tamanupabbajiṃ;</gatha>
    <gatha type="last">Pañca vassāni nivasiṃ, paribbājavate ahaṃ.</gatha>
    <gatha type="1">‘‘Yadā pabbajitā āsi, gotamī jinaposikā;</gatha>
    <gatha type="last">Tadāhaṃ tamupagantvā, buddhena anusāsitā.</gatha>
    <gatha type="1">‘‘Na  cireneva kālena, arahattamapāpuṇiṃ;</gatha>
    <gatha type="last">Aho kalyāṇamittattaṃ, kassapassa sirīmato.</gatha>
    <gatha type="1">‘‘Suto buddhassa dāyādo, kassapo susamāhito;</gatha>
    <gatha type="last">Pubbenivāsaṃ yo vedi, saggāpāyañca passati.</gatha>
    <gatha type="1">‘‘Atho jātikkhayaṃ patto, abhiññāvosito muni;</gatha>
    <gatha type="last">Etāhi tīhi vijjāhi, tevijjo hoti brāhmaṇo.</gatha>
    <gatha type="1">‘‘Tatheva bhaddākāpilānī, tevijjā maccuhāyinī;</gatha>
    <gatha type="last">Dhāreti antimaṃ dehaṃ, jitvā māraṃ savāhanaṃ.</gatha>
    <gatha type="1">‘‘Disvā  ādīnavaṃ loke, ubho pabbajitā mayaṃ;</gatha>
    <gatha type="last">Tyamha khīṇāsavā dantā, sītibhūtāmha nibbutā.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti. (apa. therī 2.3.244-313);</gatha>
    <paragraph>Arahattaṃ  pana patvā pubbenivāsañāṇe ciṇṇavasī ahosi. Tattha sātisayaṃ katādhikārattā aparabhāge taṃ satthā jetavane ariyagaṇamajjhe nisinno bhikkhuniyo paṭipāṭiyā ṭhānantaresu ṭhapento pubbenivāsaṃ anussarantīnaṃ aggaṭṭhāne ṭhapesi. Sā ekadivasaṃ mahākassapattherassa guṇābhitthavanapubbakaṃ attano katakiccatādivibhāvanamukhena udānaṃ udānentī –</paragraph>
    <hangnum nr="63"/>
    <gatha type="1"> ‘‘Putto buddhassa dāyādo, kassapo susamāhito;</gatha>
    <gatha type="last">Pubbenivāsaṃ yovedi, saggāpāyañca passati.</gatha>
    <hangnum nr="64"/>
    <gatha type="1"> ‘‘Atho jātikkhayaṃ patto, abhiññāvosito muni;</gatha>
    <gatha type="last">Etāhi tīhi vijjāhi, tevijjo hoti brāhmaṇo.</gatha>
    <hangnum nr="65"/>
    <gatha type="1"> ‘‘Tatheva bhaddākāpilānī, tevijjā maccuhāyinī;</gatha>
    <gatha type="last">Dhāreti antimaṃ dehaṃ, jetvā māraṃ savāhanaṃ.</gatha>
    <hangnum nr="66"/>
    <gatha type="1"> ‘‘Disvā ādīnavaṃ loke, ubho pabbajitā mayaṃ;</gatha>
    <gatha type="last">Tyamha khīṇāsavā dantā, sītibhūtāmha nibbutā’’ti. –</gatha>
    <paragraph type="unindented">Imā gāthā abhāsi.</paragraph>
    <paragraph>Tattha putto buddhassa dāyādoti buddhānubuddhabhāvato sammāsambuddhassa anujātasuto tato eva tassa dāyabhūtassa navalokuttaradhammassa ādānena dāyādo kassapo lokiyalokuttarehi samādhīhi suṭṭhu samāhitacittatāya susamāhito. Pubbenivāsaṃ yovedīti yo mahākassapatthero pubbenivāsaṃ attano paresañca nivutthakkhandhasantānaṃ pubbenivāsānussatiñāṇena pākaṭaṃ katvā avedi aññāsi paṭivijjhi. Saggāpāyañca passatīti chabbīsatidevalokabhedaṃ saggaṃ catubbidhaṃ apāyañca dibbacakkhunā hatthatale āmalakaṃ viya passati.</paragraph>
    <paragraph>Atho jātikkhayaṃ pattoti tato paraṃ jātikkhayasaṅkhātaṃ arahattaṃ patto. Abhiññāya abhivisiṭṭhena ñāṇena abhiññeyyaṃ dhammaṃ abhijānitvā pariññeyyaṃ parijānitvā , pahātabbaṃ pahāya , sacchikātabbaṃ sacchikatvā vosito niṭṭhaṃ patto katakicco. Āsavakkhayapaññāsaṅkhātaṃ monaṃ pattattā muni.</paragraph>
    <paragraph>Tatheva bhaddākāpilānīti yathā mahākassapo etāhi yathāvuttāhi tīhi vijjāhi tevijjo maccuhāyī ca, tatheva bhaddākāpilānī tevijjā maccuhāyinīti. Tato eva dhāreti antimaṃ dehaṃ, jetvā māraṃ savāhananti attānameva paraṃ viya katvā dasseti.</paragraph>
    <paragraph>Idāni yathā therassa paṭipatti ādimajjhapariyosānakalyāṇā, evaṃ mamapīti dassentī ‘‘disvā ādīnava’’nti osānagāthamāha. Tattha tyamha khīṇāsavā dantāti te mayaṃ mahākassapatthero ahañca uttamena damena dantā sabbaso khīṇāsavā ca amha. Sītibhūtāmha nibbutāti tato eva kilesapariḷāhābhāvato sītibhūtā saupādisesāya nibbānadhātuyā nibbutā ca amha bhavāmāti attho.</paragraph>
    <centered>Bhaddākāpilānītherīgāthāvaṇṇanā niṭṭhitā.</centered>
    <centered>Catukkanipātavaṇṇanā niṭṭhitā.</centered>
  </text>
</tree>
