<?xml version='1.0' encoding='UTF-8'?>
<tree text="3. Tikanip&#x101;to" target="text">
  <text>
    <subhead>1. Aṅgaṇikabhāradvājattheragāthāvaṇṇanā</subhead>
    <paragraph>Tikanipāte ayoni suddhimanvesanti āyasmato aṅgaṇikabhāradvājattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto ito ekatiṃse kappe sikhissa bhagavato kāle kulagehe nibbattitvā viññutaṃ patto ekadivasaṃ satthāraṃ piṇḍāya carantaṃ disvā pasannamānaso pañcapatiṭṭhitena vanditvā añjaliṃ paggaṇhi. So tena puññakammena devamanussesu saṃsaranto imasmiṃ buddhuppāde himavantasamīpe ukkaṭṭhe nāma nagare vibhavasampannassa brāhmaṇassa gehe nibbattitvā aṅgaṇikabhāradvājoti laddhanāmo vayappatto vijjāsippesu nipphattiṃ gato nekkhammajjhāsayatāya paribbājakapabbajjaṃ pabbajitvā amaraṃ tapaṃ caranto tattha tattha vicaranto sammāsambuddhaṃ janapadacārikaṃ carantaṃ disvā pasannamānaso satthu santike dhammaṃ sutvā taṃ micchātapaṃ pahāya sāsane pabbajitvā vipassanāya kammaṃ karonto nacirasseva chaḷabhiñño ahosi. Tena vuttaṃ apadāne (apa. thera 1.23.48-51) –</paragraph>
    <gatha type="1">‘‘Usabhaṃ pavaraṃ vīraṃ, vessabhuṃ vijitāvinaṃ;</gatha>
    <gatha type="last">Pasannacitto sumano, buddhaseṭṭhamavandahaṃ.</gatha>
    <gatha type="1">‘‘Ekatiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, vandanāya idaṃ phalaṃ.</gatha>
    <gatha type="1">‘‘Catuvīsatikappamhi, vikatānandanāmako;</gatha>
    <gatha type="last">Sattaratanasampanno, cakkavattī mahabbalo.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā vimuttisukhena viharanto ñātīnaṃ anukampāya attano jātibhūmiṃ gantvā bahū ñātake saraṇesu ca sīlesu ca patiṭṭhāpetvā tato nivattitvā kururaṭṭhe kuṇḍiyassa  nāma nigamassa avidūre  araññe vasanto kenacideva karaṇīyena uggārāmaṃ gato uttarāpathato āgatehi sandiṭṭhehi brāhmaṇehi  samāgato tehi, ‘‘bho bhāradvāja, kiṃ disvā brāhmaṇānaṃ samayaṃ pahāya imaṃ samayaṃ gaṇhī’’ti pucchito tesaṃ ito buddhasāsanato bahiddhā suddhi natthīti dassento –</paragraph>
    <hangnum nr="219"/>
    <gatha type="1"> ‘‘Ayoni suddhimanvesaṃ, aggiṃ paricariṃ vane;</gatha>
    <gatha type="last">Suddhimaggaṃ ajānanto, akāsiṃ amaraṃ tapa’’nti. – paṭhamaṃ gāthamāha;</gatha>
    <paragraph>Tattha ayonīti ayoniso anupāyena. Suddhinti saṃsārasuddhiṃ bhavanissaraṇaṃ. Anvesanti gavesanto. Aggiṃ paricariṃ vaneti ‘‘ayaṃ suddhimaggo’’ti adhippāyena araññāyatane aggihutasālāyaṃ agyāgāraṃ katvā āhutiṃ paggaṇhanto aggidevaṃ paricariṃ vede vuttavidhinā pūjesiṃ. Suddhimaggaṃ ajānanto, akāsiṃ amaraṃ tapanti suddhiyā nibbānassa maggaṃ ajānanto aggiparicaraṇaṃ viya pañcatapatappanādiattakilamathānuyogaṃ ‘‘suddhimaggo’’ti maññāya akāsiṃ acariṃ paṭipajjiṃ.</paragraph>
    <paragraph>Evaṃ thero assamato assamaṃ gacchanto viya vede vuttavidhinā aggiparicaraṇādinā anuṭṭhāya suddhiyā appattabhāvena bahiddhā suddhiyā abhāvaṃ dassetvā idāni imasmiṃyeva sāsane suddhi ca mayā adhigatāti dassento –</paragraph>
    <hangnum nr="220"/>
    <gatha type="1"> ‘‘Taṃ sukhena sukhaṃ laddhaṃ, passa dhammasudhammataṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti. – dutiyagāthamāha;</gatha>
    <paragraph>Tattha tanti yassatthāya suddhiṃ anvesanto tassa maggaṃ ajānanto aggiṃ paricariṃ amaraṃ tapaṃ acariṃ, taṃ nibbānasukhaṃ sukhena samathavipassanāya sukhāya paṭipadāya attakilamathānuyogaṃ anupagamma mayā laddhaṃ pattaṃ adhigataṃ. Passa dhammasudhammatanti satthu sāsanadhammassa sudhammataṃ aviparītaniyyānikadhammasabhāvaṃ  passa jānāhīti dhammālapanavasena vadati, attānaṃ vā ālapati. Tassa laddhabhāvaṃ pana dassento –</paragraph>
    <gatha type="last">‘‘Tisso vijjā anuppattā, kataṃ buddhassa sāsana’’nti. –</gatha>
    <paragraph type="unindented">Āha , taṃ vuttatthameva. Evaṃ suddhiyā adhigatattā ‘‘ito paṭṭhāyāhaṃ paramatthato brāhmaṇo’’ti dassento –</paragraph>
    <hangnum nr="221"/>
    <gatha type="1"> ‘‘Brahmabandhu  pure āsiṃ, idāni khomhi brāhmaṇo;</gatha>
    <gatha type="last">Tevijjo nhātakocamhi, sottiyo camhi vedagū’’ti. – tatiyaṃ gāthamāha;</gatha>
    <paragraph>Tassattho – ito pubbe jātimattena brāhmaṇabhāvato brāhmaṇānaṃ samaññāya brahmabandhu nāma āsiṃ. Bāhitapāpattā pana idāni kho arahattādhigamena paramatthato brāhmaṇo ca amhi. Ito pubbe bhavasañcayakarānaṃ tissannaṃ vedasaṅkhātānaṃ vijjānaṃ ajjhayanena samaññāmattena tevijjo nāma hutvā idāni bhavakkhayakarāya vijjāya vasena tissannaṃ vijjānaṃ adhigatattā paramatthato tevijjo ca amhi. Tathā ito pubbe bhavassādagadhitāya nhātakavatanipphattiyā samaññāmattena nhātako nāma hutvā idāni aṭṭhaṅgikamaggajalena suvikkhālitakilesamalatāya paramatthato nhātako camhi. Ito pubbe avimuttabhavassādamantajjhānena vohāramattato sottiyo nāma hutvā idāni suvimuttabhavassādadhammajjhānena paramatthato sottiyo camhi. Ito pubbe appaṭinissaṭṭhapāpadhammānaṃ vedānaṃ gatamattena vedagū nāma hutvā idāni vedasaṅkhātena maggañāṇena saṃsāramahoghassa vedassa catusaccassa ca pāraṃ gatattā adhigatattā ñātattā paramatthato vedagū jātoti. Taṃ sutvā brāhmaṇā sāsane uḷāraṃ pasādaṃ pavedesuṃ.</paragraph>
    <centered>Aṅgaṇikabhāradvājattheragāthāvaṇṇanā niṭṭhitā.</centered>
    <subhead>2. Paccayattheragāthāvaṇṇanā</subhead>
    <paragraph>Pañcāhāhaṃpabbajitoti āyasmato paccayattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekanavute kappe vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ vinatāya nāma nadiyā tīre gacchantaṃ disvā pasannamānaso manuññadassanāni mahantāni udumbaraphalāni ocinitvā upanāmesi. So tena puññakammena sugatīsuyeva saṃsaranto imasmiṃ bhaddakappe kassape bhagavati loke uppajjitvā pavattavaradhammacakke veneyyajanānuggahaṃ karonte tassa sāsane pabbajitvā vipassanaṃ paṭṭhapetvā bhāvanamanuyuñjanto ekadivasaṃ saṃsāradukkhaṃ cintetvā</paragraph>
    <paragraph type="unindented">Ativiya  sañjātasaṃvego vihāre nisinno ‘‘arahattaṃ appatvā ito na nikkhamissāmī’’ti  cittaṃ adhiṭṭhāya vāyamanto ñāṇassa aparipakkattā vipassanaṃ ussukkāpetuṃ nāsakkhi. So kālaṅkatvā devamanussesu saṃsaranto imasmiṃ buddhuppāde rohitanagare khattiyakule nibbattitvā paccayoti laddhanāmo vayappatto pitu accayena rajje patiṭṭhito ekadivasaṃ mahārājabaliṃ kātuṃ ārabhi. Tattha mahājano sannipati. Tasmiṃ samāgame tassa pasādañjananatthaṃ satthā mahājanassa pekkhantasseva ākāse vessavaṇena nimmite ratanamayakūṭāgāre ratanamayasīhāsane nisīditvā dhammaṃ desesi. Mahato janakāyassa dhammābhisamayo ahosi. Taṃ dhammaṃ sutvā paccayarājāpi rajjaṃ pahāya purimahetusañcodito pabbaji. So yathā kassapassa bhagavato kāle paṭiññaṃ akāsi, evaṃ paṭiññaṃ katvā vihāraṃ pavisitvā vipassanaṃ vaḍḍhento ñāṇassa paripākaṃ gatattā tāvadeva arahattaṃ pāpuṇi. Tena vuttaṃ apadāne (apa. thera 1.39.15-20) –</paragraph>
    <gatha type="1">‘‘Vinatānadiyā tīre, vihāsi purisuttamo;</gatha>
    <gatha type="last">Addasaṃ virajaṃ buddhaṃ, ekaggaṃ susamāhitaṃ.</gatha>
    <gatha type="1">‘‘Tasmiṃ pasannamānaso, kilesamaladhovane;</gatha>
    <gatha type="last">Udumbaraphalaṃ gayha, buddhaseṭṭhassadāsahaṃ.</gatha>
    <gatha type="1">‘‘Ekanavutito  kappe, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Imamhi bhaddake kappe, saṃviggamānamānaso;</gatha>
    <gatha type="last">Kassapassa bhagavato, sāsane pabbajiṃ ahaṃ.</gatha>
    <gatha type="1">‘‘Tathā pabbajito santo, bhāvanaṃ anuyuñjisaṃ;</gatha>
    <gatha type="last">Na vihārā nikkhamissaṃ, iti katvāna mānasaṃ.</gatha>
    <gatha type="1">‘‘Uttamatthaṃ asampatto, na ca pattomhi tāvade;</gatha>
    <gatha type="last">Idāni pana ñāṇassa, paripākena nibbuto;</gatha>
    <gatha type="last">Pattomhi acalaṃ ṭhānaṃ, phusitvā accutaṃ padaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano paṭipattikittanamukhena aññaṃ byākaronto –</paragraph>
    <hangnum nr="222"/>
    <gatha type="1"> ‘‘Pañcāhāhaṃ  pabbajito, sekho appattamānaso;</gatha>
    <gatha type="last">Vihāraṃ me paviṭṭhassa, cetaso paṇidhī ahu.</gatha>
    <hangnum nr="223"/>
    <gatha type="1"> ‘‘Nāsissaṃ na pivissāmi, vihārato na nikkhame;</gatha>
    <gatha type="last">Napi passaṃ nipātessaṃ, taṇhāsalle anūhate.</gatha>
    <hangnum nr="224"/>
    <gatha type="1"> ‘‘Tassa mevaṃ viharato, passa vīriyaparakkamaṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti. –</gatha>
    <paragraph type="unindented">Imā tisso gāthā abhāsi.</paragraph>
    <paragraph>Tattha pañcāhāhaṃ pabbajitoti pañcāho ahaṃ, pabbajito hutvā pañcāho, pabbajitadivasato pañcamo aho niṭṭhitoti attho. Sekho appattamānasoti adhisīlasikkhādīnaṃ sikkhanato sekho. Anavasesato mānaṃ siyati samucchindatīti mānaso, aggamaggo, taṃnibbattito mānasato āgataṃ mānasaṃ, arahattaṃ, taṃ, so vā appatto  etenāti appattamānaso. Vihāraṃ me paviṭṭhassa, cetaso paṇidhī ahūti evaṃ sekhassa me vasanakavihāraṃ ovarakaṃ paviṭṭhassa sato evarūpo idāni vuccamānākāro cetopaṇidhi ahosi, evaṃ mayā cittaṃ paṇihitanti attho.</paragraph>
    <paragraph>Nāsissantiādinā  cittapaṇidhiṃ dasseti. Tattha nāsissanti yaṃkiñci bhojanaṃ na bhuñjissaṃ na bhuñjissāmi taṇhāsalle mama hadayagate anūhate anuddhateti evaṃ sabbapadesu yojetabbaṃ. Na pivissāmīti yaṃkiñci pātabbaṃ na pivissāmi. Vihārato na nikkhameti imasmā idāni mayā nisinnagabbhato na nikkhameyyaṃ. Napi passaṃ nipātessanti mama sarīrassa dvīsu passesu ekampi passaṃ kāyakilamathavinodanatthaṃ na nipātessaṃ, ekapassenapi na nipajjissāmīti attho.</paragraph>
    <paragraph>Tassa mevaṃ viharatoti tassa me evaṃ cittaṃ paṇidhāya daḷhavīriyādhiṭṭhānaṃ katvā vipassanānuyogavasena viharato. Passa vīriyaparakkamanti vidhinā īrayitabbato ‘‘vīriyaṃ’’ paraṃ ṭhānaṃ akkamanato ‘‘parakkamo’’ti ca laddhanāmaṃ ussoḷhībhūtaṃ vāyāmaṃ passa jānāhi. Yassa panānubhāvena mayā tisso vijjā anuppattā, kataṃ buddhassa sāsananti vuttatthameva.</paragraph>
    <centered>Paccayattheragāthāvaṇṇanā niṭṭhitā.</centered>
    <subhead>3. Bākulattheragāthāvaṇṇanā</subhead>
    <paragraph>Yopubbe karaṇīyānīti āyasmato bākulattherassa gāthā. Kā uppatti? Ayampi kira atīte ito kappasatasahassādhikassa asaṅkhyeyyassa matthake anomadassissa bhagavato uppattito puretarameva brāhmaṇakule nibbattitvā vayappatto tayo vede uggahetvā tattha sāraṃ apassanto ‘‘samparāyikatthaṃ gavesissāmī’’ti isipabbajjaṃ pabbajitvā pabbatapāde viharanto pañcābhiññāaṭṭhasamāpattilābhī hutvā viharanto buddhuppādaṃ sutvā satthu santikaṃ gantvā dhammaṃ sutvā saraṇesu  patiṭṭhito satthu udarābādhe uppanne araññato bhesajjāni āharitvā taṃ vūpasametvā tattha puññaṃ ārogyatthāya pariṇāmetvā tato cuto brahmaloke nibbattitvā ekaṃ asaṅkhyeyyaṃ devamanussesu saṃsaranto padumuttarabuddhakāle haṃsavatīnagare kulagehe nibbatto satthāraṃ ekaṃ bhikkhuṃ appābādhānaṃ aggaṭṭhāne ṭhapentaṃ disvā sayaṃ taṃ ṭhānantaraṃ ākaṅkhanto paṇidhānaṃ katvā yāvajīvaṃ kusalaṃ upacinitvā sugatīsuyeva saṃsaranto vipassissa bhagavato nibbattito puretarameva bandhumatīnagare brāhmaṇakule nibbatto purimanayeneva isipabbajjaṃ pabbajitvā jhānābhiññālābhī hutvā pabbatapāde vasanto buddhuppādaṃ sutvā satthu santikaṃ gantvā dhammaṃ sutvā saraṇesu  patiṭṭhito bhikkhūnaṃ tiṇapupphakaroge uppanne taṃ vūpasametvā tattha yāvatāyukaṃ ṭhatvā tato cuto brahmaloke nibbattitvā ekanavutikappe devamanussesu saṃsaranto kassapassa bhagavato kāle bārāṇasiyaṃ kulagehe nibbattitvā gharāvāsaṃ vasanto ekaṃ jiṇṇaṃ vinassamānaṃ mahāvihāraṃ disvā tattha uposathāgārādikaṃ sabbaṃ āvasathaṃ kāretvā tattha bhikkhusaṅghassa sabbaṃ bhesajjaṃ paṭiyādetvā yāvajīvaṃ kusalaṃ katvā ekaṃ buddhantaraṃ devamanussesu saṃsaranto amhākaṃ bhagavato uppattito puretarameva kosambiyaṃ seṭṭhigehe nibbatti. So arogabhāvāya mahāyamunāya nhāpiyamāno dhātiyā hatthato macchena gilito macche kevaṭṭahatthagate bārāṇasiseṭṭhibhariyāya vikkiṇitvā gahite phāliyamānepi puññabalena arogoyeva hutvā tāya puttoti gahetvā posiyamāno taṃ pavattiṃ sutvā janakehi mātāpitūhi ‘‘ayaṃ amhākaṃ putto, detha no putta’’nti anuyoge kate raññā ‘‘ubhayesampi sādhāraṇo hotū’’ti dvinnaṃ kulānaṃ dāyādabhāvena vinicchayaṃ katvā ṭhapitattā bākuloti laddhanāmo vayappatto hutvā mahatiṃ sampattiṃ anubhavanto āsītiko hutvā satthu santike dhammaṃ sutvā paṭiladdhasaddho pabbajitvā sattāhameva puthujjano ahosi, aṭṭhame aruṇe saha paṭisambhidāhi arahattaṃ pāpuṇi. Tena vuttaṃ apadāne (apa. thera 1.40.386-411) –</paragraph>
    <gatha type="1">‘‘Himavantassāvidūre , sobhito nāma pabbato;</gatha>
    <gatha type="last">Assamo sukato mayhaṃ, sakasissehi māpito.</gatha>
    <gatha type="1">‘‘Maṇḍapā ca bahū tattha, pupphitā sindhuvārakā;</gatha>
    <gatha type="last">Kapitthā ca bahū tattha, pupphitā jīvajīvakā.</gatha>
    <gatha type="1">‘‘Nigguṇḍiyo bahū tattha, badarāmalakāni ca;</gatha>
    <gatha type="last">Phārusakā alābū ca, puṇḍarīkā ca pupphitā.</gatha>
    <gatha type="1">‘‘Āḷakā beluvā tattha, kadalī mātuluṅgakā;</gatha>
    <gatha type="last">Mahānāmā bahū tattha, ajjunā ca piyaṅgukā.</gatha>
    <gatha type="1">‘‘Kosambā saḷalā nimbā, nigrodhā ca kapitthanā;</gatha>
    <gatha type="last">Ediso assamo mayhaṃ, sasissohaṃ tahiṃ vasiṃ.</gatha>
    <gatha type="1">‘‘Anomadassī bhagavā, sayambhū lokanāyako;</gatha>
    <gatha type="last">Gavesaṃ paṭisallānaṃ, mamassamamupāgami.</gatha>
    <gatha type="1">‘‘Upetamhi mahāvīre, anomadassimahāyase;</gatha>
    <gatha type="last">Khaṇena lokanāthassa, vātābādho samuṭṭhahi.</gatha>
    <gatha type="1">‘‘Vicaranto araññamhi, addasaṃ lokanāyakaṃ;</gatha>
    <gatha type="last">Upagantvāna sambuddhaṃ, cakkhumantaṃ mahāyasaṃ.</gatha>
    <gatha type="1">‘‘Iriyañcāpi disvāna, upalakkhesahaṃ tadā;</gatha>
    <gatha type="last">Asaṃsayañhi buddhassa, byādhi no udapajjatha.</gatha>
    <gatha type="1">‘‘Khippaṃ assamamāgañchiṃ, mama sissāna santike;</gatha>
    <gatha type="last">Bhesajjaṃ kattukāmohaṃ, sisse āmantayiṃ tadā.</gatha>
    <gatha type="1">‘‘Paṭissuṇitvāna me vākyaṃ, sissā sabbe sagāravā;</gatha>
    <gatha type="last">Ekajjhaṃ sannipatiṃsu, satthugāravatā mama.</gatha>
    <gatha type="1">‘‘Khippaṃ pabbatamāruyha, sabbosadhamahāsahaṃ;</gatha>
    <gatha type="last">Pānīyayogaṃ katvāna, buddhaseṭṭhassadāsahaṃ.</gatha>
    <gatha type="1">‘‘Paribhutte mahāvīre, sabbaññulokanāyake;</gatha>
    <gatha type="last">Khippaṃ vāto vūpasami, sugatassa mahesino.</gatha>
    <gatha type="1">‘‘Passaddhaṃ  darathaṃ disvā, anomadassī mahāyaso;</gatha>
    <gatha type="last">Sakāsane nisīditvā, imā gāthā abhāsatha.</gatha>
    <gatha type="1">‘‘Yo me pādāsi bhesajjaṃ, byādhiñca samayī mama;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <gatha type="1">‘‘Kappasatasahassāni, devaloke ramissati;</gatha>
    <gatha type="last">Vādite tūriye tattha, modissati sadā ayaṃ.</gatha>
    <gatha type="1">‘‘Manussalokamāgantvā , sukkamūlena codito;</gatha>
    <gatha type="last">Sahassakkhattuṃ rājā ca, cakkavattī bhavissati.</gatha>
    <gatha type="1">‘‘Pañcapaññāsakappamhi, anomo nāma khattiyo;</gatha>
    <gatha type="last">Cāturanto vijitāvī, jambumaṇḍassa issaro.</gatha>
    <gatha type="1">‘‘Sattaratanasampanno, cakkavattī mahabbalo;</gatha>
    <gatha type="last">Tāvatiṃsepi khobhetvā, issaraṃ kārayissati.</gatha>
    <gatha type="1">‘‘Devabhūto manusso vā, appābādho bhavissati;</gatha>
    <gatha type="last">Pariggahaṃ vivajjetvā, byādhiṃ loke tarissati.</gatha>
    <gatha type="1">‘‘Aparimeyye ito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tassa dhammesu dāyādo, oraso dhammanimmito;</gatha>
    <gatha type="last">Sabbāsave pariññāya, nibbāyissatināsavo.</gatha>
    <gatha type="1">‘‘Kilese jhāpayitvāna, taṇhāsotaṃ tarissati;</gatha>
    <gatha type="last">Bākulo nāma nāmena, hessati satthu sāvako.</gatha>
    <gatha type="1">‘‘Idaṃ sabbaṃ abhiññāya, gotamo sakyapuṅgavo;</gatha>
    <gatha type="last">Bhikkhusaṅghe nisīditvā, etadagge ṭhapessati.</gatha>
    <gatha type="1">‘‘Anomadassī bhagavā, sayambhū lokanāyako;</gatha>
    <gatha type="last">Vivekānuvilokento, mamassamamupāgami.</gatha>
    <gatha type="1">‘‘Upāgataṃ mahāvīraṃ, sabbaññuṃ lokanāyakaṃ;</gatha>
    <gatha type="last">Sabbosadhena tappesiṃ, pasanno sehi pāṇibhi.</gatha>
    <gatha type="1">‘‘Tassa  me sukataṃ kammaṃ, sukhette bījasampadā;</gatha>
    <gatha type="last">Khepetuṃ neva sakkomi, tadā hi sukataṃ mama.</gatha>
    <gatha type="1">‘‘Lābhā mama suladdhaṃ me, yohaṃ addakkhi nāyakaṃ;</gatha>
    <gatha type="last">Tena kammāvasesena, pattomhi acalaṃ padaṃ.</gatha>
    <gatha type="1">‘‘Sabbametaṃ abhiññāya, gotamo sakyapuṅgavo;</gatha>
    <gatha type="last">Bhikkhusaṅghe nisīditvā, etadagge ṭhapesi maṃ.</gatha>
    <gatha type="1">‘‘Aparimeyye ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, bhesajjassa idaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā ekadivasaṃ satthārā attano sāvake paṭipāṭiyā ṭhānantare ṭhapentena appābādhānaṃ  aggaṭṭhāne ṭhapito so parinibbānasamaye saṅghamajjhe bhikkhūnaṃ ovādamukhena aññaṃ byākaronto –</paragraph>
    <hangnum nr="225"/>
    <gatha type="1"> ‘‘Yo pubbe karaṇīyāni, pacchā so kātumicchati;</gatha>
    <gatha type="last">Sukhā so dhaṃsate ṭhānā, pacchā ca manutappati.</gatha>
    <hangnum nr="226"/>
    <gatha type="1"> ‘‘Yañhi kayirā tañhi vade, yaṃ na kayirā na taṃ vade;</gatha>
    <gatha type="last">Akarontaṃ bhāsamānaṃ, parijānanti paṇḍitā.</gatha>
    <hangnum nr="227"/>
    <gatha type="1"> ‘‘Susukhaṃ vata nibbānaṃ, sammāsambuddhadesitaṃ;</gatha>
    <gatha type="last">Asokaṃ virajaṃ khemaṃ, yattha dukkhaṃ nirujjhatī’’ti. – gāthāttayamabhāsi;</gatha>
    <paragraph>Tattha yo pubbe karaṇīyāni, pacchā so kātumicchatīti yo puggalo pubbe puretaraṃ jarārogādīhi anabhibhūtakāleyeva kātabbāni attano hitasukhāvahāni kammāni pamādavasena akatvā pacchā so kātabbakālaṃ atikkamitvā kātuṃ icchati. Soti ca nipātamattaṃ. Tadā pana jarārogādīhi abhibhūtattā kātuṃ na sakkoti, asakkonto ca sukhā so dhaṃsate ṭhānā, pacchā ca manutappatīti so puggalo sukhā  ṭhānā saggato nibbānato ca tadupāyassa anuppāditattā parihāyanto ‘‘akataṃ me kalyāṇa’’ntiādinā (ma. ni. 3.248; netti. 120) pacchā ca anutappati vippaṭisāraṃ āpajjati. Ma-kāro padasandhikaro. Ahaṃ pana karaṇīyaṃ katvā eva tumhe evaṃ vadāmīti dassento ‘‘yañhi kayirā’’ti dutiyaṃ gāthamāha.</paragraph>
    <paragraph>Tattha parijānantīti ‘‘ettako aya’’nti paricchijja jānanti na bahuṃ maññantīti attho. Sammāpaṭipattivasena hi yathāvādī tathākārī eva sobhati, na tato aññathā. Karaṇīyapariyāyena sādhāraṇato vuttamatthaṃ idāni sarūpato dassetuṃ ‘‘susukhaṃ vatā’’tiādinā tatiyaṃ gāthamāha. Tassattho – sammā sāmaṃ sabbadhammānaṃ buddhattā sammāsambuddhena bhagavatā desitaṃ sabbaso sokahetūnaṃ abhāvato asokaṃ vigatarāgādirajattā virajaṃ catūhi yogehi anupaddutattā khemaṃ nibbānaṃ suṭṭhu sukhaṃ vata, kasmā? Yattha yasmiṃ nibbāne sakalaṃ vaṭṭadukkhaṃ nirujjhati accantameva vūpasamatīti.</paragraph>
    <centered>Bākulattheragāthāvaṇṇanā niṭṭhitā.</centered>
    <subhead>4. Dhaniyattheragāthāvaṇṇanā</subhead>
    <paragraph>Sukhañcejīvituṃ iccheti āyasmato dhaniyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso naḷamālāya pūjaṃ akāsi. So tena puññakammena devamanussesu saṃsaranto imasmiṃ buddhuppāde rājagahe kumbhakārakule nibbattitvā dhaniyoti laddhanāmo vayappatto kumbhakārakammena jīvati. Tena ca samayena satthā dhaniyassa kumbhakārassa sālāyaṃ nisīditvā pukkusātissa kulaputtassa chadhātuvibhaṅgasuttaṃ (ma. ni. 3.342 ādayo) desesi. So taṃ sutvā katakicco ahosi. Dhaniyo tassa parinibbutabhāvaṃ sutvā ‘‘niyyānikaṃ vata buddhasāsanaṃ, yattha ekarattiparicayenāpi vaṭṭadukkhato muñcituṃ sakkā’’ti paṭiladdhasaddho pabbajitvā  kuṭimaṇḍanānuyutto  viharanto kuṭikaraṇaṃ paṭicca bhagavatā garahito saṅghike senāsane vasanto vipassanaṃ vaḍḍhetvā arahattaṃ pāpuṇi. Tena vuttaṃ apadāne (apa. thera 2.48.1-7) –</paragraph>
    <gatha type="1">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</gatha>
    <gatha type="last">Vipinaggena gacchantaṃ, addasaṃ lokanāyakaṃ.</gatha>
    <gatha type="1">‘‘Naḷamālaṃ gahetvāna, nikkhamanto ca tāvade;</gatha>
    <gatha type="last">Tatthaddasāsiṃ sambuddhaṃ, oghatiṇṇamanāsavaṃ.</gatha>
    <gatha type="1">‘‘Pasannacitto sumano, naḷamālamapūjayiṃ;</gatha>
    <gatha type="last">Dakkhiṇeyyaṃ mahāvīraṃ, sabbalokānukampakaṃ.</gatha>
    <gatha type="1">‘‘Ekatiṃse ito kappe, yaṃ mālamabhiropayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā ye bhikkhū dhutaṅgasamādhānena attānaṃ ukkaṃsetvā saṅghabhattādiṃ sādiyante aññe bhikkhū avajānanti, tesaṃ ovādadānamukhena aññaṃ byākaronto –</paragraph>
    <hangnum nr="228"/>
    <gatha type="1"> ‘‘Sukhañce jīvituṃ icche, sāmaññasmiṃ apekkhavā;</gatha>
    <gatha type="last">Saṅghikaṃ nātimaññeyya, cīvaraṃ pānabhojanaṃ.</gatha>
    <hangnum nr="229"/>
    <gatha type="1"> Sukhañce  jīvituṃ icche, sāmaññasmiṃ apekkhavā;</gatha>
    <gatha type="last">Ahi mūsikasobbhaṃva, sevetha sayanāsanaṃ.</gatha>
    <hangnum nr="230"/>
    <gatha type="1"> Sukhañce jīvituṃ icche, sāmaññasmiṃ apekkhavā;</gatha>
    <gatha type="last">Itarītarena tusseyya, ekadhammañca bhāvaye’’ti. – tisso gāthā abhāsi;</gatha>
    <paragraph>Tattha sukhañce jīvituṃ icche, sāmaññasmiṃ apekkhavāti sāmaññasmiṃ samaṇabhāve apekkhavā sikkhāya tibbagāravo hutvā sukhaṃ jīvituṃ iccheyya ce, anesanaṃ pahāya sāmaññasukhena sace jīvitukāmoti attho . Saṅghikaṃ nātimaññeyya, cīvaraṃ pānabhojananti saṅghato ābhataṃ cīvaraṃ āhāraṃ na avamaññeyya, saṅghassa uppajjanakalābho nāma parisuddhuppādo hotīti taṃ paribhuñjantassa ājīvapārisuddhisambhavena sāmaññasukhaṃ hatthagatamevāti adhippāyo. Ahi mūsikasobbhaṃvāti ahi viya mūsikāya khatabilaṃ sevetha seveyya senāsanaṃ. Yathā nāma sappo sayamattano āsayaṃ akatvā mūsikāya aññena vā kate āsaye vasitvā yena kāmaṃ pakkamati, evamevaṃ bhikkhu sayaṃ senāsanakaraṇā saṃkilesaṃ anāpajjitvā yattha katthaci vasitvā pakkameyyāti attho.</paragraph>
    <paragraph>Idāni vutte avutte ca paccaye yathālābhasantoseneva sāmaññasukhaṃ hoti, na aññathāti dassento āha ‘‘itarītarena tusseyyā’’ti, yena kenaci hīnena vā paṇītena vā yathāladdhena paccayena santosaṃ āpajjeyyāti attho. Ekadhammanti appamādabhāvaṃ, tañhi anuyuñjantassa anavajjaṃ sabbaṃ lokiyasukhaṃ lokuttarasukhañca hatthagatameva hoti. Tenāha bhagavā – ‘‘appamatto hi jhāyanto, pappoti vipulaṃ sukha’’nti (ma. ni. 2.352; dha. pa. 27).</paragraph>
    <centered>Dhaniyattheragāthāvaṇṇanā niṭṭhitā.</centered>
    <subhead>5. Mātaṅgaputtattheragāthāvaṇṇanā</subhead>
    <paragraph>Atisītanti  āyasmato mātaṅgaputtattherassa gāthā. Kā uppatti? Ayaṃ kira padumuttarassa bhagavato kāle himavantasamīpe mahato jātassarassa heṭṭhā mahati nāgabhavane mahānubhāvo nāgarājā hutvā nibbatto ekadivasaṃ nāgabhavanato nikkhamitvā vicaranto satthāraṃ ākāsena gacchantaṃ disvā pasannamānaso attano sīsamaṇinā pūjaṃ akāsi. So tena puññakammena devamanussesu saṃsaranto imasmiṃ buddhuppāde kosalaraṭṭhe mātaṅgassa nāma kuṭumbikassa putto  hutvā nibbatto mātaṅgaputtotveva paññāyittha. So viññutaṃ patto alasajātiko hutvā kiñci kammaṃ akaronto ñātakehi aññehi ca garahito ‘‘sukhajīvino ime samaṇā sakyaputtiyā’’ti sukhajīvitaṃ ākaṅkhanto bhikkhūhi kataparicayo hutvā satthāraṃ upasaṅkamitvā dhammaṃ sutvā paṭiladdhasaddho pabbajitvā aññe bhikkhū iddhimante disvā iddhibalaṃ patthetvā satthu santike kammaṭṭhānaṃ gahetvā bhāvanaṃ anuyuñjanto chaḷabhiñño ahosi. Tena vuttaṃ apadāne (apa. thera 2.48.8-29) –</paragraph>
    <gatha type="1">‘‘Padumuttaro nāma jino, sabbadhammāna pāragū;</gatha>
    <gatha type="last">Vivekakāmo sambuddho, gacchate anilañjase.</gatha>
    <gatha type="1">‘‘Avidūre himavantassa, mahājātassaro ahu;</gatha>
    <gatha type="last">Tattha me bhavanaṃ āsi, puññakammena saṃyutaṃ.</gatha>
    <gatha type="1">‘‘Bhavanā abhinikkhamma, addasaṃ lokanāyakaṃ;</gatha>
    <gatha type="last">Indīvaraṃva jalitaṃ, ādittaṃva hutāsanaṃ.</gatha>
    <gatha type="1">‘‘Vicinaṃ naddasaṃ pupphaṃ, pūjayissanti nāyakaṃ;</gatha>
    <gatha type="last">Sakaṃ cittaṃ pasādetvā, avandiṃ satthuno ahaṃ.</gatha>
    <gatha type="1">‘‘Mama sīse maṇiṃ gayha, pūjayiṃ lokanāyakaṃ;</gatha>
    <gatha type="last">Imāya maṇipūjāya, vipāko hotu bhaddako.</gatha>
    <gatha type="1">‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Antalikkhe ṭhito satthā, imaṃ gāthaṃ abhāsatha.</gatha>
    <gatha type="1">‘‘So te ijjhatu saṅkappo, labhassu vipulaṃ sukhaṃ;</gatha>
    <gatha type="last">Imāya maṇipūjāya, anubhohi mahāyasaṃ.</gatha>
    <gatha type="1">‘‘Idaṃ vatvāna bhagavā, jalajuttamanāmako;</gatha>
    <gatha type="last">Agamāsi buddhaseṭṭho, yattha cittaṃ paṇīhitaṃ.</gatha>
    <gatha type="1">‘‘Saṭṭhikappāni devindo, devarajjamakārayiṃ;</gatha>
    <gatha type="last">Anekasatakkhattuñca, cakkavattī ahosahaṃ.</gatha>
    <gatha type="1">‘‘Pubbakammaṃ sarantassa, devabhūtassa me sato;</gatha>
    <gatha type="last">Maṇi nibbattate mayhaṃ, ālokakaraṇo mamaṃ.</gatha>
    <gatha type="1">‘‘Chaḷasītisahassāni , nāriyo me pariggahā;</gatha>
    <gatha type="last">Vicittavatthābharaṇā, āmukkamaṇikuṇḍalā.</gatha>
    <gatha type="1">‘‘Aḷārapamhā hasulā, susaññā tanumajjhimā;</gatha>
    <gatha type="last">Parivārenti maṃ niccaṃ, maṇipūjāyidaṃ phalaṃ.</gatha>
    <gatha type="1">‘‘Soṇṇamayā  maṇimayā, lohitaṅkamayā tathā;</gatha>
    <gatha type="last">Bhaṇḍā me sukatā honti, yadicchasi piḷandhanā.</gatha>
    <gatha type="1">‘‘Kūṭāgārā gahā rammā, sayanañca mahārahaṃ;</gatha>
    <gatha type="last">Mama saṅkappamaññāya, nibbattanti yadicchakaṃ.</gatha>
    <gatha type="1">‘‘Lābhā tesaṃ suladdhañca, ye labhanti upassutiṃ;</gatha>
    <gatha type="last">Puññakkhettaṃ manussānaṃ, osadhaṃ sabbapāṇinaṃ.</gatha>
    <gatha type="1">‘‘Mayhampi sukataṃ kammaṃ, yohaṃ adakkhi nāyakaṃ;</gatha>
    <gatha type="last">Vinipātā pamuttomhi, pattomhi acalaṃ padaṃ.</gatha>
    <gatha type="1">‘‘Yaṃ yaṃ yonūpapajjāmi, devattaṃ atha mānusaṃ;</gatha>
    <gatha type="last">Divasañceva rattiñca, āloko hoti me sadā.</gatha>
    <gatha type="1">‘‘Tāyeva maṇipūjāya, anubhotvāna sampadā;</gatha>
    <gatha type="last">Ñāṇāloko mayā diṭṭho, pattomhi acalaṃ padaṃ.</gatha>
    <gatha type="1">‘‘Satasahassito kappe, yaṃ maṇiṃ abhipūjayiṃ;</gatha>
    <gatha type="last">Duggatiṃ nābhijānāmi, maṇipūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā puggalādhiṭṭhānavasena kosajjaṃ garahanto attano ca vīriyārambhaṃ kittento –</paragraph>
    <hangnum nr="231"/>
    <gatha type="1"> ‘‘Atisītaṃ atiuṇhaṃ, atisāyamidaṃ ahu;</gatha>
    <gatha type="last">Iti vissaṭṭhakammante, khaṇā accenti māṇave.</gatha>
    <hangnum nr="232"/>
    <gatha type="1"> ‘‘Yo ca sītañca uṇhañca, tiṇā bhiyyo na maññati;</gatha>
    <gatha type="last">Karaṃ purisakiccāni, so sukhā na vihāyati.</gatha>
    <hangnum nr="233"/>
    <gatha type="1"> ‘‘Dabbaṃ  kusaṃ poṭakilaṃ, usīraṃ muñjapabbajaṃ;</gatha>
    <gatha type="last">Urasā panudissāmi, vivekamanubrūhaya’’nti. – gāthāttayamāha;</gatha>
    <paragraph>Tattha atisītanti himapātavaddalādinā ativiya sītaṃ, idaṃ ahūti ānetvā sambandho. Atiuṇhanti dhammaparitāpādinā ativiya uṇhaṃ, ubhayenapi utuvasena kosajjavatthumāha. Atisāyanti divasassa pariṇatiyā atisāyaṃ, sāyaggahaṇeneva cettha pātopi saṅgayhati , tadubhayena kālavasena kosajjavatthumāha. Itīti iminā pakārena. Etena ‘‘idha, bhikkhave, bhikkhunā kammaṃ kattabbaṃ hotī’’tiādinā (a. ni. 8.80; dī. ni. 3.334) vuttaṃ kosajjavatthuṃ  saṅgaṇhāti. Vissaṭṭhakammanteti pariccattayogakammante. Khaṇāti buddhuppādādayo brahmacariyavāsassa okāsā. Accentīti atikkamanti. Māṇaveti satte. Tiṇā bhiyyo na maññatīti tiṇato upari na maññati, tiṇaṃ viya maññati, sītuṇhāni abhibhavitvā attanā kattabbaṃ karoti. Karanti karonto. Purisakiccānīti vīrapurisena kattabbāni attahitaparahitāni. Sukhāti sukhato, nibbānasukhatoti adhippāyo. Tatiyagāthāya attho heṭṭhā vuttoyeva.</paragraph>
    <centered>Mātaṅgaputtattheragāthāvaṇṇanā niṭṭhitā.</centered>
    <subhead>6. Khujjasobhitattheragāthāvaṇṇanā</subhead>
    <paragraph>Ye cittakathī bahussutāti āyasmato khujjasobhitattherassa gāthā. Kā uppatti? Ayaṃ kira padumuttarassa bhagavato kāle kulagehe nibbattitvā viññutaṃ patto ekadivasaṃ bhagavantaṃ mahatā bhikkhusaṅghena saddhiṃ gacchantaṃ disvā pasannamānaso dasahi gāthāhi abhitthavi. So tena puññakammena devamanussesu saṃsaranto imasmiṃ buddhuppāde pāṭaliputtanagare brāhmaṇakule nibbatti, ‘‘sobhito’’tissa nāmaṃ  ahosi. Thokaṃ khujjadhātukatāya pana khujjasobhitotveva paññāyittha. So vayappatto satthari parinibbute ānandattherassa santike pabbajitvā chaḷabhiñño ahosi. Tena vuttaṃ apadāne (apa. thera 2.47.49-58) –</paragraph>
    <gatha type="1">‘‘Kakudhaṃ vilasantaṃva, devadevaṃ narāsabhaṃ;</gatha>
    <gatha type="last">Rathiyaṃ paṭipajjantaṃ, ko disvā na pasīdati.</gatha>
    <gatha type="1">‘‘Tamandhakāraṃ nāsetvā, santāretvā bahuṃ janaṃ;</gatha>
    <gatha type="last">Ñāṇālokena jotantaṃ, ko disvā na pasīdati.</gatha>
    <gatha type="1">‘‘Vasīsatasahassehi, nīyantaṃ lokanāyakaṃ;</gatha>
    <gatha type="last">Uddharantaṃ bahū satte, ko disvā na pasīdati.</gatha>
    <gatha type="1">‘‘Āhanantaṃ dhammabheriṃ, maddantaṃ titthiye gaṇe;</gatha>
    <gatha type="last">Sīhanādaṃ vinadantaṃ, ko disvā na pasīdati.</gatha>
    <gatha type="1">‘‘Yāvatā brahmalokato, āgantvāna sabrahmakā;</gatha>
    <gatha type="last">Pucchanti nipuṇe pañhe, ko disvā na pasīdati.</gatha>
    <gatha type="1">‘‘Yassañjaliṃ karitvāna, āyācanti sadevakā;</gatha>
    <gatha type="last">Tena puññaṃ anubhonti, ko disvā na pasīdati.</gatha>
    <gatha type="1">‘‘Sabbe  janā samāgantvā, sampavārenti cakkhumaṃ;</gatha>
    <gatha type="last">Na vikampati ajjhiṭṭho, ko disvā na pasīdati.</gatha>
    <gatha type="1">‘‘Nagaraṃ pavisato yassa, ravanti bheriyo bahū;</gatha>
    <gatha type="last">Vinadanti gajā mattā, ko disvā na pasīdati.</gatha>
    <gatha type="1">‘‘Vīthiyā gacchato yassa, sabbābhā jotate sadā;</gatha>
    <gatha type="last">Abbhunnatā samā honti, ko disvā na pasīdati.</gatha>
    <gatha type="1">‘‘Byāharantassa buddhassa, cakkavāḷampi suyyati;</gatha>
    <gatha type="last">Sabbe satte viññāpeti, ko disvā na pasīdati.</gatha>
    <gatha type="1">‘‘Satasahassito kappe, yaṃ buddhamabhikittayiṃ;</gatha>
    <gatha type="last">Duggatiṃ nābhijānāmi, kittanāya idaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño  pana hutvā paṭhamamahāsaṅgītikāle rājagahe sattapaṇṇiguhāyaṃ sannipatitena saṅghena ‘‘āyasmantaṃ ānandaṃ āmantehī’’ti āṇatto pathaviyaṃ nimujjitvā therassa purato uṭṭhahitvā saṅghassa sāsanaṃ ārocetvā sayaṃ puretaraṃ ākāsena gantvā sattapaṇṇiguhādvāraṃ sampāpuṇi. Tena ca samayena mārassa mārakāyikānañca paṭisedhanatthaṃ devasaṅghena pesitā aññatarā devatā sattapaṇṇiguhādvāre ṭhitā hoti, tassā khujjasobhito thero attano āgamanaṃ kathento –</paragraph>
    <hangnum nr="234"/>
    <gatha type="1"> ‘‘Ye  cittakathī bahussutā, samaṇā pāṭaliputtavāsino;</gatha>
    <gatha type="last">Tesaññataroyamāyuvā, dvāre tiṭṭhati khujjasobhito’’ti. – paṭhamaṃ gāthamāha;</gatha>
    <paragraph>Tattha cittakathīti vicittadhammakathikā, saṅkhipanaṃ, vitthāraṇaṃ gambhīrakaraṇaṃ uttānīkaraṇaṃ kaṅkhāvinodanaṃ dhammapatiṭṭhāpananti evamādīhi nānānayehi paresaṃ ajjhāsayānurūpaṃ dhammassa kathanasīlāti attho. Bahussutāti pariyattipaṭivedhabāhusaccapāripūriyā bahussutā. Sabbaso samitapāpatāya samaṇā. Pāṭaliputtavāsino, tesaññataroti pāṭaliputtanagaravāsitāya pāṭaliputtavāsino, tesaṃ aññataro, ayaṃ āyuvā dīghāyu āyasmā. Dvāre tiṭṭhatīti sattapaṇṇiguhāya dvāre tiṭṭhati, saṅghassa anumatiyā pavisitunti attho. Taṃ sutvā sā devatā therassa āgamanaṃ saṅghassa nivedentī –</paragraph>
    <hangnum nr="235"/>
    <gatha type="1"> ‘‘Ye  cittakathī…pe… dvāre tiṭṭhati māluterito’’ti. – dutiyaṃ gāthamāha;</gatha>
    <paragraph>Tattha māluteritoti iddhicittajanitena vāyunā erito, iddhibalena āgatoti attho.</paragraph>
    <paragraph>Evaṃ  tāya devatāya niveditena saṅghena katokāso thero saṅghassa santikaṃ gacchanto –</paragraph>
    <hangnum nr="236"/>
    <gatha type="1"> ‘‘Suyuddhena suyiṭṭhena, saṅgāmavijayena ca;</gatha>
    <gatha type="last">Brahmacariyānuciṇṇena, evāyaṃ sukhamedhatī’’ti. –</gatha>
    <paragraph type="unindented">Imāya tatiyagāthāya aññaṃ byākāsi.</paragraph>
    <paragraph>Tattha suyuddhenāti pubbabhāge tadaṅgavikkhambhanappahānavasena kilesehi suṭṭhu yujjhanena. Suyiṭṭhenāti antarantarā kalyāṇamittehi dinnasappāyadhammadānena. Saṅgāmavijayena cāti samucchedappahānavasena sabbaso kilesābhisaṅkhāranimmathanena laddhasaṅgāmavijayena ca. Brahmacariyānuciṇṇenāti anuciṇṇena aggamaggabrahmacariyena. Evāyaṃ sukhamedhatīti evaṃ vuttappakārena ayaṃ khujjasobhito nibbānasukhaṃ phalasamāpattisukhañca edhati, anubhavatīti attho.</paragraph>
    <centered>Khujjasobhitattheragāthāvaṇṇanā niṭṭhitā.</centered>
    <subhead>7. Vāraṇattheragāthāvaṇṇanā</subhead>
    <paragraph>Yodha koci manussesūti āyasmato vāraṇattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto ito dvānavute kappe tissassa bhagavato uppattito puretarameva  brāhmaṇakule nibbattitvā brāhmaṇānaṃ vijjāsippesu pāragū hutvā isipabbajjaṃ pabbajitvā catupaṇṇāsasahassānaṃ antevāsikānaṃ mante vācento vasati. Tena ca samayena tissassa bhagavato bodhisattabhūtassa tusitā kāyā cavitvā carimabhave mātukucchiṃ okkamanena mahāpathavikampo ahosi. Taṃ disvā mahājano bhīto saṃviggo naṃ isiṃ upasaṅkamitvā pathavikampanakāraṇaṃ pucchi. So ‘‘mahābodhisatto mātukucchiṃ okkami, tenāyaṃ pathavikampo, tasmā mā bhāyathā’’ti buddhuppādassa pubbanimittabhāvaṃ kathetvā samassāsesi, buddhārammaṇañca pītiṃ paṭivedesi. So tena puññakammena devamanussesu  saṃsaranto imasmiṃ  buddhuppāde kosalaraṭṭhe brāhmaṇakule nibbattitvā vāraṇoti laddhanāmo vayappatto aññatarassa āraññakassa therassa santike dhammaṃ sutvā laddhappasādo pabbajitvā samaṇadhammaṃ karoti. So ekadivasaṃ buddhupaṭṭhānaṃ gacchanto antarāmagge ahinakule aññamaññaṃ kalahaṃ katvā kālaṅkate disvā ‘‘ime sattā aññamaññavirodhena jīvitakkhayaṃ pattā’’ti saṃviggamānaso hutvā bhagavato santikaṃ gato, tassa bhagavā cittācāraṃ ñatvā tadanurūpameva ovādaṃ dento –</paragraph>
    <hangnum nr="237"/>
    <gatha type="1"> ‘‘Yodha koci manussesu, parapāṇāni hiṃsati;</gatha>
    <gatha type="last">Asmā lokā paramhā ca, ubhayā dhaṃsate naro.</gatha>
    <hangnum nr="238"/>
    <gatha type="1"> ‘‘Yo ca mettena cittena, sabbapāṇānukampati;</gatha>
    <gatha type="last">Bahuñhi so pasavati, puññaṃ tādisako naro.</gatha>
    <hangnum nr="239"/>
    <gatha type="1"> ‘‘Subhāsitassa sikkhetha, samaṇūpāsanassa ca;</gatha>
    <gatha type="last">Ekāsanassa ca raho, cittavūpasamassā cā’’ti. – tisso gāthā abhāsi;</gatha>
    <paragraph>Tattha yodha koci manussesūti idha manussesu yo koci khattiyo vā brāhmaṇo vā vesso vā suddo vā gahaṭṭho vā pabbajito vā. Manussaggahaṇañcettha ukkaṭṭhasattanidassananti daṭṭhabbaṃ. Parapāṇāni hiṃsatīti parasatte māreti vibādhati ca. Asmā lokāti idha lokato. Paramhāti paralokato. Ubhayā dhaṃsateti ubhayato dhaṃsati, ubhayalokapariyāpannahitasukhato parihāyatīti attho. Naroti satto.</paragraph>
    <paragraph>Evaṃ parapīḷālakkhaṇaṃ pāpadhammaṃ dassetvā idāni parapīḷānivattilakkhaṇaṃ kusalaṃ dhammaṃ dassento ‘‘yo ca mettenā’’tiādinā dutiyaṃ gāthamāha. Tattha mettena cittenāti mettāsampayuttena cittena appanāpattena itarītarena vā. Sabbapāṇānukampatīti sabbe pāṇe attano orasaputte viya mettāyati. Bahuñhi so pasavati, puññaṃ tādisako naroti  so tathārūpo mettāvihārī puggalo bahuṃ mahantaṃ anappakaṃ kusalaṃ pasavati paṭilabhati adhigacchati.</paragraph>
    <paragraph>Idāni  taṃ sasambhāre samathavipassanādhamme niyojento ‘‘subhāsitassā’’tiādinā tatiyaṃ gāthamāha. Tattha subhāsitassa sikkhethāti appicchakathādibhedaṃ subhāsitaṃ pariyattidhammaṃ savanadhāraṇaparipucchādivasena sikkheyya. Samaṇūpāsanassa cāti samitapāpānaṃ samaṇānaṃ kalyāṇamittānaṃ upāsakānaṃ kālena kālaṃ upasaṅkamitvā payirupāsanañceva paṭipattiyā tesaṃ samīpacariyañca  sikkheyya. Ekāsanassa ca raho cittavūpasamassa cāti ekassa asahāyassa kāyavivekaṃ anubrūhantassa raho kammaṭṭhānānuyogavasena āsanaṃ nisajjaṃ sikkheyya. Evaṃ kammaṭṭhānaṃ anuyuñjanto bhāvanañca matthakaṃ pāpento samucchedavasena kilesānaṃ cittassa vūpasamañca sikkheyya. Yāhi adhisīlasikkhādīhi kilesā accantameva vūpasantā pahīnā honti, tā maggaphalasikkhā sikkhantassa accantameva cittaṃ vūpasantaṃ nāma hotīti. Gāthāpariyosāne vipassanaṃ vaḍḍhetvā arahattaṃ pāpuṇi. Tena vuttaṃ apadāne (apa. thera 2.47.59-72) –</paragraph>
    <gatha type="1">‘‘Ajjhogāhetvā himavaṃ, mante vācemahaṃ tadā;</gatha>
    <gatha type="last">Catupaññāsasahassāni, sissā mayhaṃ upaṭṭhahuṃ.</gatha>
    <gatha type="1">‘‘Adhitā vedagū sabbe, chaḷaṅge pāramiṃ gatā;</gatha>
    <gatha type="last">Sakavijjāhupatthaddhā, himavante vasanti te.</gatha>
    <gatha type="1">‘‘Cavitvā tusitā kāyā, devaputto mahāyaso;</gatha>
    <gatha type="last">Uppajji mātukucchismiṃ, sampajāno patissato.</gatha>
    <gatha type="1">‘‘Sambuddhe upapajjante, dasasahassi kampatha;</gatha>
    <gatha type="last">Andhā cakkhuṃ alabhiṃsu, uppajjantamhi nāyake.</gatha>
    <gatha type="1">‘‘Sabbākāraṃ pakampittha, kevalā vasudhā ayaṃ;</gatha>
    <gatha type="last">Nigghosasaddaṃ sutvāna, ubbijjiṃsu mahājanā.</gatha>
    <gatha type="1">‘‘Sabbe janā samāgamma, āgacchuṃ mama santikaṃ;</gatha>
    <gatha type="last">Vasudhāyaṃ pakampittha, kiṃ vipāko bhavissati.</gatha>
    <gatha type="1">‘‘Avacāsiṃ  tadā tesaṃ, mā bhetha natthi vo bhayaṃ;</gatha>
    <gatha type="last">Visaṭṭhā hotha sabbepi, uppādoyaṃ suvatthiko.</gatha>
    <gatha type="1">‘‘Aṭṭhahetūhi samphussa, vasudhāyaṃ pakampati;</gatha>
    <gatha type="last">Tathā nimittā dissanti, obhāso vipulo mahā.</gatha>
    <gatha type="1">‘‘Asaṃsayaṃ buddhaseṭṭho, uppajjissati cakkhumā;</gatha>
    <gatha type="last">Saññāpetvāna janataṃ, pañcasīle kathesahaṃ.</gatha>
    <gatha type="1">‘‘Sutvāna pañcasīlāni, buddhuppādañca dullabhaṃ;</gatha>
    <gatha type="last">Ubbegajātā sumanā, tuṭṭhahaṭṭhā ahaṃsu te.</gatha>
    <gatha type="1">‘‘Dvenavute ito kappe, yaṃ nimittaṃ viyākariṃ;</gatha>
    <gatha type="last">Duggatiṃ nābhijānāmi, byākaraṇassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <centered>Vāraṇattheragāthāvaṇṇanā niṭṭhitā.</centered>
    <subhead>8. Vassikattheragāthāvaṇṇanā</subhead>
    <paragraph>Ekopisaddho medhāvīti āyasmato vassikattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto atthadassissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannacitto pilakkhaphalāni adāsi. So tena puññakammena devamanussesu saṃsaranto imasmiṃ buddhuppāde kosalaraṭṭhe brāhmaṇakule nibbattitvā vassikoti laddhanāmo vayappatto satthu yamakapāṭihāriyaṃ disvā paṭiladdhasaddho pabbajitvā samaṇadhammaṃ karonto ābādhiko ahosi. Atha naṃ ñātakā vejjaparidiṭṭhena bhesajjavidhinā upaṭṭhahitvā arogamakaṃsu. So tamhā ābādhā vuṭṭhito saṃvegajāto bhāvanaṃ ussukkāpetvā chaḷabhiñño ahosi. Tena vuttaṃ apadāne (apa. thera 2.47.40-44) –</paragraph>
    <gatha type="1">‘‘Vanantare  buddhaṃ disvā, atthadassiṃ mahāyasaṃ;</gatha>
    <gatha type="last">Pasannacitto sumano, pilakkhassa phalaṃ adā.</gatha>
    <gatha type="1">‘‘Aṭṭhārase kappasate, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño  pana hutvā ākāsena ñātakānaṃ santike gantvā ākāse ṭhito dhammaṃ desetvā te saraṇesu sīlesu ca patiṭṭhāpesi. Tesu keci kālaṅkatā saraṇesu sīlesu ca patiṭṭhitattā sagge nibbattiṃsu. Atha naṃ satthā buddhupaṭṭhānaṃ upagataṃ ‘‘kiṃ te, vassika, ñātīnaṃ ārogya’’nti pucchi. So ñātīnaṃ attanā kataṃ upakāraṃ satthu kathento –</paragraph>
    <hangnum nr="240"/>
    <gatha type="1"> ‘‘Ekopi saddho medhāvī, assaddhānīdha ñātinaṃ;</gatha>
    <gatha type="last">Dhammaṭṭho sīlasampanno, hoti atthāya bandhunaṃ.</gatha>
    <hangnum nr="241"/>
    <gatha type="1"> ‘‘Niggayha anukampāya, coditā ñātayo mayā;</gatha>
    <gatha type="last">Ñātibandhavapemena, kāraṃ katvāna bhikkhusu.</gatha>
    <hangnum nr="242"/>
    <gatha type="1"> ‘‘Te abbhatītā kālaṅkatā, pattā te tidivaṃ sukhaṃ;</gatha>
    <gatha type="last">Bhātaro mayhaṃ mātā ca, modanti kāmakāmino’’ti. –</gatha>
    <paragraph type="unindented">Tisso gāthā abhāsi.</paragraph>
    <paragraph>Tatthāyaṃ  paṭhamagāthāya attho – yo kammaphalasaddhāya ca ratanattayasaddhāya ca vasena saddho, tato eva kammassakatañāṇādiyogato medhāvī, satthu ovādadhamme navalokuttaradhamme ca ṭhitattā dhammaṭṭho, ācārasīlassa maggasīlassa phalasīlassa ca vasena sīlasampanno, so ekopi yathāvuttāya saddhāya abhāvena assaddhānaṃ idha imasmiṃ loke ‘‘amhākaṃ ime’’ti ñātabbaṭṭhena ñātīnaṃ, tathā pemabandhanena bandhanaṭṭhena ‘‘bandhū’’ti ca laddhanāmānaṃ bandhavānaṃ atthāya hitāya hotīti.</paragraph>
    <paragraph>Evaṃ  sādhāraṇato vuttamatthaṃ attūpanāyikaṃ katvā dassetuṃ ‘‘niggayhā’’tiādinā itaragāthā vuttā. Tattha niggayha anukampāya, coditā ñātayo mayāti idānipi duggatā kusalaṃ akatvā āyatiṃ parikkilesaṃ puna mānubhavitthāti niggahetvā ñātayo mayā ovaditā. Ñātibandhavapemena ‘‘amhākaṃ ayaṃ bandhavo’’ti evaṃ pavattena pemena mama ovādaṃ atikkamituṃ asakkontā kāraṃ katvāna bhikkhūsu pasannacittā hutvā cīvarādipaccayadānena ceva upaṭṭhānena ca bhikkhūsu sakkārasammānaṃ katvā te abbhatītā kālaṅkatā hutvā imaṃ lokaṃ atikkantā. Puna teti nipātamattaṃ. Tidivaṃ sukhanti devalokapariyāpannasukhaṃ, sukhaṃ vā iṭṭhaṃ tidivaṃ adhigatā. ‘‘Ke pana te’’ti āha. ‘‘Bhātaro mayhaṃ mātā ca, modanti kāmakāmino’’ti. Attanā yathākāmitavatthukāmasamaṅgino hutvā abhiramantīti attho.</paragraph>
    <centered>Vassikattheragāthāvaṇṇanā niṭṭhitā.</centered>
    <subhead>9. Yasojattheragāthāvaṇṇanā</subhead>
    <paragraph>Kālapabbaṅgasaṅkāsoti  āyasmato yasojattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle ārāmagopakakule nibbattitvā viññutaṃ patto ekadivasaṃ vipassiṃ bhagavantaṃ ākāsena gacchantaṃ disvā pasannamānaso labujaphalaṃ adāsi.</paragraph>
    <paragraph>So tena puññakammena devamanussesu saṃsaranto imasmiṃ buddhuppāde sāvatthinagaradvāre kevaṭṭagāme pañcakulasatajeṭṭhakassa kevaṭṭassa putto hutvā nibbatti, yasojotissa nāmaṃ akaṃsu. So vayappatto attano sahāyehi kevaṭṭaputtehi saddhiṃ macchagahaṇatthaṃ aciravatiyaṃ nadiyaṃ jālaṃ khipi. Tattheko suvaṇṇavaṇṇo mahāmaccho antojālaṃ pāvisi. Taṃ te rañño pasenadissa dassesuṃ . Rājā ‘‘imassa suvaṇṇavaṇṇassa macchassa vaṇṇakāraṇaṃ bhagavā jānātī’’ti macchaṃ gāhāpetvā bhagavato  dassesi. Bhagavā ‘‘ayaṃ kassapassa sammāsambuddhassa sāsane osakkamāne pabbajitvā micchā paṭipajjanto sāsanaṃ osakkāpetvā niraye nibbatto ekaṃ buddhantaraṃ niraye paccitvā tato cuto aciravatiyaṃ maccho hutvā nibbatto’’ti vatvā tassa bhaginīnañca niraye nibbattabhāvaṃ, tassa bhātikattherassa parinibbutabhāvañca teneva kathāpetvā imissā aṭṭhuppattiyā kapilasuttaṃ desesi.</paragraph>
    <paragraph>Satthu desanaṃ sutvā yasojo saṃvegajāto saddhiṃ attano sahāyehi bhagavato santike pabbajitvā patirūpe ṭhāne vasanto ekadivasaṃ sapariso bhagavantaṃ vandituṃ jetavanaṃ agamāsi. Tassa āgamane senāsanapaññāpanādinā vihāre uccāsaddamahāsaddo ahosi. Taṃ sutvā ‘‘bhagavā saparisaṃ yasojaṃ paṇāmesī’’ti (udā. 23) sabbaṃ udāne āgatanayena veditabbaṃ. Paṇāmito pana āyasmā yasojo kasābhihato bhaddo assājānīyo viya saṃviggamānaso saddhiṃ parisāya vaggumudāya nadiyā tīre vasanto ghaṭento vāyamanto vipassanaṃ vaḍḍhetvā antovasseyeva chaḷabhiñño ahosi. Tena vuttaṃ apadāne (apa. thera 2.47.32-39) –</paragraph>
    <gatha type="1">‘‘Nagare bandhumatiyā, ārāmiko ahaṃ tadā;</gatha>
    <gatha type="last">Addasaṃ virajaṃ buddhaṃ, gacchantaṃ anilañjase.</gatha>
    <gatha type="1">‘‘Labujaṃ phalamādāya, buddhaseṭṭhassadāsahaṃ;</gatha>
    <gatha type="last">Ākāseva ṭhito santo, paṭiggaṇhi mahāyaso.</gatha>
    <gatha type="1">‘‘Vittisañjānano mayhaṃ, diṭṭhadhammasukhāvaho;</gatha>
    <gatha type="last">Phalaṃ buddhassa datvāna, vippasannena cetasā.</gatha>
    <gatha type="1">‘‘Adhigañchiṃ tadā pītiṃ, vipulaṃ sukhamuttamaṃ;</gatha>
    <gatha type="last">Uppajjateva ratanaṃ, nibbattassa tahiṃ tahiṃ.</gatha>
    <gatha type="1">‘‘Ekanavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiññaṃ  pana samānaṃ saparisaṃ āyasmantaṃ yasojaṃ satthā pakkositvā āneñjasamāpattinā paṭisanthāramakāsi. So sabbepi  dhutaṅgadhamme samādāya vattati. Tenassa sarīraṃ kisaṃ ahosi lūkhaṃ dubbaṇṇaṃ, taṃ bhagavā paramappicchatāya pasaṃsanto –</paragraph>
    <hangnum nr="243"/>
    <gatha type="1"> ‘‘Kālapabbaṅgasaṅkāso , kiso dhamanisanthato;</gatha>
    <gatha type="last">Mattaññū annapānamhi, adīnamānaso naro’’ti. – paṭhamaṃ gāthamāha;</gatha>
    <paragraph>Tattha kālapabbaṅgasaṅkāsoti maṃsūpacayavigamena kisadusaṇṭhitasarīrāvayavatāya dantilatāpabbasadisaṅgo, tenāha ‘‘kiso dhamanisanthato’’ti. Kisoti moneyyapaṭipadāpūraṇena kisasarīro. Dhamanisanthatoti dhamanīhi santhatagatto appamaṃsalohitatāya pākaṭīhi kaṇḍarasirāhi vitatasarīro. Mattaññūti pariyesanapaṭiggahaṇaparibhogavissajjanesu pamāṇaññū. Adīnamānasoti kosajjādīhi anabhibhūtattā alīnacitto akusītavutti. Naroti puriso, porisassa dhurassa vahanato porisalakkhaṇasampanno purisadhorayhoti adhippāyo.</paragraph>
    <paragraph>Evaṃ thero satthārā pasaṭṭho pasaṭṭhabhāvānurūpaṃ attano adhivāsanakhantivīriyārambhavivekābhiratikittanamukhena bhikkhūnaṃ dhammaṃ kathento –</paragraph>
    <hangnum nr="244"/>
    <gatha type="1"> ‘‘Phuṭṭho ḍaṃsehi makasehi, araññasmiṃ brahāvane;</gatha>
    <gatha type="last">Nāgo saṅgāmasīseva, sato tatrādhivāsaye.</gatha>
    <hangnum nr="245"/>
    <gatha type="1"> ‘‘Yathā brahmā tathā eko, yathā devo tathā duve;</gatha>
    <gatha type="last">Yathā gāmo tathā tayo, kolāhalaṃ tatuttari’’nti. –</gatha>
    <paragraph type="unindented">Imā dve gāthā abhāsi.</paragraph>
    <paragraph>Tattha nāgo saṅgāmasīsevāti yathā nāma ājāneyyo hatthināgo yuddhamaṇḍale asisattitomarādippahāre adhivāsetvā parasenaṃ viddhaṃseti, evaṃ bhikkhu araññasmiṃ brahāvane araññāniyaṃ ḍaṃsādiparissaye sato sampajāno adhivāseyya, adhivāsetvā ca bhāvanābalena mārabalaṃ vidhameyya.</paragraph>
    <paragraph>Yathā brahmāti yathā brahmā ekako cittappakoparahito jhānasukhena niccameva sukhito viharati tathā ekoti bhikkhupi eko adutiyo vivekasukhamanubrūhento sukhaṃ viharati. Ekassa sāmaññasukhaṃ paṇītanti hi vuttaṃ. Etena ekavihārī bhikkhu ‘‘brahmasamo’’ti ovādaṃ deti. Yathā devo tathā duveti yathā devānaṃ antarantarā  cittappakopopi siyā, tathā dvinnaṃ bhikkhūnaṃ sahavāse ghaṭṭanāpi bhaveyyāti sadutiyavāsena bhikkhu ‘‘devasamo’’ti vutto. Yathā gāmo tathā tayoti asmimeva pāṭhe tiṇṇaṃ bhikkhūnaṃ sahavāso gāmavāsasadiso vivekavāso na hotīti adhippāyo . Kolāhalaṃ tatuttarinti tato tayato upari ca bahūnaṃ saṃvāso kolāhalaṃ uccāsaddamahāsaddamahājanasannipātasadiso, tasmā ekavihārinā bhavitabbanti adhippāyoti.</paragraph>
    <centered>Yasojattheragāthāvaṇṇanā niṭṭhitā.</centered>
    <subhead>10. Sāṭimattiyattheragāthāvaṇṇanā</subhead>
    <paragraph>Ahu tuyhaṃ pure saddhāti āyasmato sāṭimattiyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso tālavaṇṭaṃ adāsi. So tena puññakammena devamanussesu saṃsaranto imasmiṃ buddhuppāde magadharaṭṭhe brāhmaṇakule nibbattitvā sāṭimattiyoti laddhanāmo vayappatto hetusampannatāya āraññakabhikkhūnaṃ santike pabbajitvā vipassanāya kammaṃ karonto chaḷabhiñño ahosi. Tena vuttaṃ apadāne (apa. thera 1.38.43-47) –</paragraph>
    <gatha type="1">‘‘Siddhatthassa  bhagavato, tālavaṇṭamadāsahaṃ;</gatha>
    <gatha type="last">Sumanehi paṭicchannaṃ, dhārayāmi mahārahaṃ.</gatha>
    <gatha type="1">‘‘Catunnavutito kappe, tālavaṇṭamadāsahaṃ;</gatha>
    <gatha type="last">Duggatiṃ nābhijānāmi, tālavaṇṭassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā bhikkhū ovadati anusāsati bahū ca satte dhammaṃ kathetvā saraṇesu ca sīlesu ca patiṭṭhāpesi. Aññatarañca kulaṃ assaddhaṃ appasannaṃ saddhaṃ pasannaṃ akāsi. Tena tasmiṃ kule manussā there abhippasannā ahesuṃ. Tatthekā dārikā abhirūpā dassanīyā theraṃ piṇḍāya paviṭṭhaṃ sakkaccaṃ bhojanena parivisati. Athekadivasaṃ māro ‘‘evaṃ imassa ayaso vaḍḍhissati, appatiṭṭho bhavissatī’’ti cintetvā therassa rūpena gantvā taṃ dārikaṃ hatthe aggahesi. Dārikā ‘‘nāyaṃ manussasamphasso’’ti ca aññāsi, hatthañca muñcāpesi. Taṃ disvā gharajano there appasādaṃ janesi. Punadivase thero taṃ kāraṇaṃ anāvajjento taṃ gharaṃ agamāsi. Tattha manussā anādaraṃ akaṃsu. Thero taṃ kāraṇaṃ āvajjento mārassa kiriyaṃ disvā ‘‘tassa gīvāyaṃ kukkurakuṇapaṃ paṭimuñcatū’’ti adhiṭṭhahitvā  tassa mocanatthaṃ upagatena mārena atītadivase katakiriyaṃ  kathāpetvā taṃ tajjetvā vissajjesi. Taṃ disvā gharasāmiko ‘‘khamatha, bhante, accaya’’nti khamāpetvā ‘‘ajjatagge ahameva, bhante, tumhe upaṭṭhahāmī’’ti āha. Thero tassa dhammaṃ kathento –</paragraph>
    <hangnum nr="246"/>
    <gatha type="1"> ‘‘Ahu tuyhaṃ pure saddhā, sā te ajja na vijjati;</gatha>
    <gatha type="last">Yaṃ tuyhaṃ tuyhamevetaṃ, natthi duccaritaṃ mama.</gatha>
    <hangnum nr="247"/>
    <gatha type="1"> ‘‘Aniccā hi calā saddhā, evaṃ diṭṭhā hi sā mayā;</gatha>
    <gatha type="last">Rajjantipi virajjanti, tattha kiṃ jiyyate muni.</gatha>
    <hangnum nr="248"/>
    <gatha type="1"> ‘‘Paccati munino bhattaṃ, thokaṃ thokaṃ kule kule;</gatha>
    <gatha type="last">Piṇḍikāya carissāmi, atthi jaṅghabalaṃ mamā’’ti. –</gatha>
    <paragraph type="unindented">Tisso gāthā abhāsi.</paragraph>
    <paragraph>Tattha ahu tuyhaṃ pure saddhā, sā te ajja na vijjatīti, upāsaka, ito pubbe tava mayi ‘‘ayyo dhammacārī samacārī’’tiādinā saddhā ahosi, sā saddhā te tava ajja idāni na upalabbhati. Tasmā yaṃ tuyhaṃ tuyhamevetanti catupaccayadānaṃ, tuyhameva etaṃ hotu, na tena mayhaṃ attho, sammā pasannacittena hi dānaṃ nāma dātabbanti adhippāyo. Atha vā yaṃ tuyhaṃ tuyhamevetanti yaṃ tava mayi ajja agāravaṃ pavattaṃ, taṃ tuyhameva, tassa phalaṃ tayā eva paccanubhavitabbaṃ, na mayāti attho. Natthi duccaritaṃ mamāti mama pana duccaritaṃ nāma natthi maggeneva duccaritahetūnaṃ kilesānaṃ samucchinnattā.</paragraph>
    <paragraph>Aniccā hi calā saddhāti yasmā pothujjanikā saddhā aniccā ekantikā na hoti, tato eva calā assapiṭṭhe ṭhapitakumbhaṇḍaṃ viya, thusarāsimhi nikhātakhāṇukaṃ viya ca anavaṭṭhitā. Evaṃ diṭṭhā hi sā mayāti evaṃ bhūtā ca sā saddhā mayā tayi diṭṭhā paccakkhato viditā. Rajjantipi virajjantīti evaṃ tassā anavaṭṭhitattā eva ime sattā kadāci katthaci mittasanthavavasena rajjanti sinehampi karonti, kadāci virajjanti virattacittā honti. Tattha kiṃ jiyyate munīti tasmiṃ puthujjanānaṃ rajjane virajjane ca muni pabbajito kiṃ jiyyati, kā tassa hānīti attho.</paragraph>
    <paragraph>‘‘Sace mama paccaye na gaṇhatha, kathaṃ tumhe yāpethā’’ti evaṃ mā cintayīti dassento ‘‘paccatī’’ti gāthamāha. Tassattho munino pabbajitassa bhattaṃ nāma kule kule anugharaṃ divase divase thokaṃ thokaṃ paccate, na ca tuyhaṃ eva gehe. Piṇḍikāya carissāmi, atthi jaṅghabalaṃ mamāti atthi me jaṅghabalaṃ, nāhaṃ obhaggajaṅgho na khañjo na ca pādarogī, tasmā  piṇḍikāya missakabhikkhāya carissāmi, ‘‘yathāpi bhamaro puppha’’ntiādinā (dha. pa. 49; netti. 123) satthārā vuttanayena piṇḍāya caritvā yāpessāmīti dasseti.</paragraph>
    <centered>Sāṭimattiyattheragāthāvaṇṇanā niṭṭhitā.</centered>
    <subhead>11. Upālittheragāthāvaṇṇanā</subhead>
    <paragraph>Saddhāyaabhinikkhammāti āyasmato upālittherassa gāthā. Kā uppatti? Ayampi padumuttarassa bhagavato kāle haṃsavatīnagare kulaghare nibbatto ekadivasaṃ satthu dhammaṃ suṇanto satthāraṃ ekaṃ bhikkhuṃ vinayadharānaṃ aggaṭṭhāne ṭhapentaṃ disvā adhikārakammaṃ katvā taṃ ṭhānantaraṃ patthesi. So yāvajīvaṃ kusalaṃ katvā devamanussesu saṃsaranto imasmiṃ buddhuppāde kappakagehe paṭisandhiṃ gaṇhi, upālītissa nāmaṃ akaṃsu. So vayappatto anuruddhādīnaṃ channaṃ khattiyānaṃ pasādako hutvā tathāgate anupiyambavane viharante pabbajanatthāya nikkhamantehi chahi khattiyehi saddhiṃ nikkhamitvā pabbaji. Tassa pabbajjāvidhānaṃ pāḷiyaṃ āgatameva (cūḷava. 330).</paragraph>
    <paragraph>So pabbajitvā upasampanno satthu santike kammaṭṭhānaṃ gahetvā ‘‘mayhaṃ, bhante, araññavāsaṃ anujānāthā’’ti āha. Bhikkhu tava araññe vasantassa ekameva dhuraṃ vaḍḍhissati, amhākaṃ pana santike vasantassa ganthadhurañca vipassanādhurañca paripūressatīti. Thero satthu vacanaṃ sampaṭicchitvā vipassanāya kammaṃ karonto nacirasseva arahattaṃ pāpuṇi. Tena vuttaṃ apadāne (apa. thera 1.1.441-595) –</paragraph>
    <gatha type="1">‘‘Nagare haṃsavatiyā, sujāto nāma brāhmaṇo;</gatha>
    <gatha type="last">Asītikoṭinicayo, pahūtadhanadhaññavā.</gatha>
    <gatha type="1">‘‘Ajjhāyako mantadharo, tiṇṇaṃ vedāna pāragū;</gatha>
    <gatha type="last">Lakkhaṇe itihāse ca, sadhamme pāramiṃ gato.</gatha>
    <gatha type="1">‘‘Paribbājā ekasikhā, gotamā buddhasāvakā;</gatha>
    <gatha type="last">Carakā tāpasā ceva, caranti mahiyā tadā.</gatha>
    <gatha type="1">‘‘Tepi  maṃ parivārenti, brāhmaṇo vissuto iti;</gatha>
    <gatha type="last">Bahujjano maṃ pūjeti, nāhaṃ pūjemi kiñcanaṃ.</gatha>
    <gatha type="1">‘‘Pūjārahaṃ na passāmi, mānatthaddho ahaṃ tadā;</gatha>
    <gatha type="last">Buddhoti vacanaṃ natthi, tāva nuppajjate jino.</gatha>
    <gatha type="1">‘‘Accayena ahorattaṃ, padumuttaranāmako;</gatha>
    <gatha type="last">Sabbaṃ tamaṃ vinodetvā, loke uppajji cakkhumā.</gatha>
    <gatha type="1">‘‘Vitthārike  bāhujaññe, puthubhūte ca sāsane;</gatha>
    <gatha type="last">Upāgami tadā buddho, nagaraṃ haṃsasavhayaṃ.</gatha>
    <gatha type="1">‘‘Pitu atthāya so buddho, dhammaṃ desesi cakkhumā;</gatha>
    <gatha type="last">Tena kālena parisā, samantā yojanaṃ tadā.</gatha>
    <gatha type="1">‘‘Sammato manujānaṃ so, sunando nāma tāpaso;</gatha>
    <gatha type="last">Yāvatā buddhaparisā, pupphehacchādayī tadā.</gatha>
    <gatha type="1">‘‘Catusaccaṃ pakāsente, seṭṭhe ca pupphamaṇḍape;</gatha>
    <gatha type="last">Koṭisatasahassānaṃ, dhammābhisamayo ahu.</gatha>
    <gatha type="1">‘‘Sattarattindivaṃ buddho, vassetvā dhammavuṭṭhiyo;</gatha>
    <gatha type="last">Aṭṭhame divase patte, sunandaṃ kittayī jino.</gatha>
    <gatha type="1">‘‘Devaloke manusse vā, saṃsaranto ayaṃ bhave;</gatha>
    <gatha type="last">Sabbesaṃ pavaro hutvā, bhavesu saṃsarissati.</gatha>
    <gatha type="1">‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tassa dhammesu dāyādo, oraso dhammanimmito;</gatha>
    <gatha type="last">Mantāṇiputto puṇṇoti, hessati satthu sāvako.</gatha>
    <gatha type="1">‘‘Evaṃ kittayi sambuddho, sunandaṃ tāpasaṃ tadā;</gatha>
    <gatha type="last">Hāsayanto janaṃ sabbaṃ, dassayanto sakaṃ balaṃ.</gatha>
    <gatha type="1">‘‘Katañjalī namassanti, sunandaṃ tāpasaṃ janā;</gatha>
    <gatha type="last">Buddhe kāraṃ karitvāna, sodhesi gatimattano.</gatha>
    <gatha type="1">‘‘Tattha me ahu saṅkappo, sutvāna munino vacaṃ;</gatha>
    <gatha type="last">Ahampi kāraṃ kassāmi, yathā passāmi gotamaṃ.</gatha>
    <gatha type="1">‘‘Evāhaṃ cintayitvāna, kiriyaṃ cintayiṃ mama;</gatha>
    <gatha type="last">Kyāhaṃ kammaṃ ācarāmi, puññakkhette anuttare.</gatha>
    <gatha type="1">‘‘Ayañca pāṭhiko bhikkhu, sabbapāṭhissa sāsane;</gatha>
    <gatha type="last">Vinaye agganikkhitto, taṃ ṭhānaṃ patthaye ahaṃ.</gatha>
    <gatha type="1">‘‘Idaṃ  me amitaṃ bhogaṃ, akkhobhaṃ sāgarūpamaṃ;</gatha>
    <gatha type="last">Tena bhogena buddhassa, ārāmaṃ māpaye ahaṃ.</gatha>
    <gatha type="1">‘‘Sobhanaṃ nāma ārāmaṃ, nagarassa puratthato;</gatha>
    <gatha type="last">Kiṇitvā satasahassena, saṅghārāmaṃ amāpayiṃ.</gatha>
    <gatha type="1">‘‘Kūṭāgāre ca pāsāde, maṇḍape hammiye guhā;</gatha>
    <gatha type="last">Caṅkame sukate katvā, saṅghārāmaṃ amāpayiṃ.</gatha>
    <gatha type="1">‘‘Jantāgharaṃ aggisālaṃ, atho udakamāḷakaṃ;</gatha>
    <gatha type="last">Nhānagharaṃ māpayitvā, bhikkhusaṅghassadāsahaṃ.</gatha>
    <gatha type="1">‘‘Āsandiyo pīṭhake ca, paribhoge ca bhājane;</gatha>
    <gatha type="last">Ārāmikañca bhesajjaṃ, sabbametaṃ adāsahaṃ.</gatha>
    <gatha type="1">‘‘Ārakkhaṃ paṭṭhapetvāna, pākāraṃ kārayiṃ daḷhaṃ;</gatha>
    <gatha type="last">Mā naṃ koci viheṭhesi, santacittāna tādinaṃ.</gatha>
    <gatha type="1">‘‘Satasahassenāvāsaṃ, saṅghārāme amāpayiṃ;</gatha>
    <gatha type="last">Vepullaṃ taṃ māpayitvā, sambuddhaṃ upanāmayiṃ.</gatha>
    <gatha type="1">‘‘Niṭṭhāpito mayārāmo, sampaṭiccha tuvaṃ muni;</gatha>
    <gatha type="last">Niyyādessāmi taṃ vīra, adhivāsehi cakkhuma.</gatha>
    <gatha type="1">‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Mama saṅkappamaññāya, adhivāsesi nāyako.</gatha>
    <gatha type="1">‘‘Adhivāsanamaññāya, sabbaññussa mahesino;</gatha>
    <gatha type="last">Bhojanaṃ paṭiyādetvā, kālamārocayiṃ ahaṃ.</gatha>
    <gatha type="1">‘‘Ārocitamhi kālamhi, padumuttaranāyako;</gatha>
    <gatha type="last">Khīṇāsavasahassehi, ārāmaṃ me upāgami.</gatha>
    <gatha type="1">‘‘Nisinnaṃ kālamaññāya, annapānena tappayiṃ;</gatha>
    <gatha type="last">Bhuttāviṃ kālamaññāya, idaṃ vacanamabraviṃ.</gatha>
    <gatha type="1">‘‘Kīto satasahassena, tattakeneva kārito;</gatha>
    <gatha type="last">Sobhano nāma ārāmo, sampaṭiccha tuvaṃ muni.</gatha>
    <gatha type="1">‘‘Iminārāmadānena , cetanāpaṇidhīhi ca;</gatha>
    <gatha type="last">Bhave nibbattamānohaṃ, labhāmi mama patthitaṃ.</gatha>
    <gatha type="1">‘‘Paṭiggahetvā sambuddho, saṅghārāmaṃ sumāpitaṃ;</gatha>
    <gatha type="last">Bhikkhusaṅghe nisīditvā, idaṃ vacanamabravi.</gatha>
    <gatha type="1">‘‘Yo so buddhassa pādāsi, saṅghārāmaṃ sumāpitaṃ;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <gatha type="1">‘‘Hatthī  assā rathā pattī, senā ca caturaṅginī;</gatha>
    <gatha type="last">Parivāressantimaṃ niccaṃ, saṅghārāmassidaṃ phalaṃ.</gatha>
    <gatha type="1">‘‘Saṭṭhi tūrasahassāni, bheriyo samalaṅkatā;</gatha>
    <gatha type="last">Parivāressantimaṃ niccaṃ, saṅghārāmassidaṃ phalaṃ.</gatha>
    <gatha type="1">‘‘Chaḷasītisahassāni, nāriyo samalaṅkatā;</gatha>
    <gatha type="last">Vicittavatthābharaṇā, āmuttamaṇikuṇḍalā.</gatha>
    <gatha type="1">‘‘Aḷārapamhā hasulā, susaññā tanumajjhimā;</gatha>
    <gatha type="last">Parivāressantimaṃ niccaṃ, saṅghārāmassidaṃ phalaṃ.</gatha>
    <gatha type="1">‘‘Tiṃsakappasahassāni, devaloke ramissati;</gatha>
    <gatha type="last">Sahassakkhattuṃ devindo, devarajjaṃ karissati.</gatha>
    <gatha type="1">‘‘Devarājena pattabbaṃ, sabbaṃ paṭilabhissati;</gatha>
    <gatha type="last">Anūnabhogo hutvāna, devarajjaṃ karissati.</gatha>
    <gatha type="1">‘‘Sahassakkhattuṃ cakkavattī, rājā raṭṭhe bhavissati.</gatha>
    <gatha type="last">Pathabyā rajjaṃ vipulaṃ, gaṇanāto asaṅkhiyaṃ.</gatha>
    <gatha type="1">‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tassa dhammesu dāyādo, oraso dhammanimmito;</gatha>
    <gatha type="last">Upāli nāma nāmena, hessati satthu sāvako.</gatha>
    <gatha type="1">‘‘Vinaye pāramiṃ patvā, ṭhānāṭhāne ca kovido;</gatha>
    <gatha type="last">Jinasāsanaṃ dhārento, viharissatināsavo.</gatha>
    <gatha type="1">‘‘Sabbametaṃ  abhiññāya, gotamo sakyapuṅgavo;</gatha>
    <gatha type="last">Bhikkhusaṅghe nisīditvā, etadagge ṭhapessati.</gatha>
    <gatha type="1">‘‘Aparimeyyupādāya, patthemi tava sāsanaṃ;</gatha>
    <gatha type="last">So me attho anuppatto, sabbasaṃyojanakkhayo.</gatha>
    <gatha type="1">‘‘Yathā sūlāvuto poso, rājadaṇḍena tajjito;</gatha>
    <gatha type="last">Sūle sātaṃ avindanto, parimuttiṃva icchati.</gatha>
    <gatha type="1">‘‘Tathevāhaṃ mahāvīra, bhavadaṇḍena tajjito;</gatha>
    <gatha type="last">Kammasūlāvuto santo, pipāsāvedanaṭṭito.</gatha>
    <gatha type="1">‘‘Bhave sātaṃ na vindāmi, ḍayhanto tīhi aggibhi;</gatha>
    <gatha type="last">Parimuttiṃ gavesāmi, yathāpi rājadaṇḍito.</gatha>
    <gatha type="1">‘‘Yathā visādo puriso, visena paripīḷito;</gatha>
    <gatha type="last">Agadaṃ so gaveseyya, visaghātāyupālanaṃ.</gatha>
    <gatha type="1">‘‘Gavesamāno  passeyya, agadaṃ visaghātakaṃ;</gatha>
    <gatha type="last">Taṃ pivitvā sukhī assa, visamhā parimuttiyā.</gatha>
    <gatha type="1">‘‘Tathevāhaṃ mahāvīra, yathā visahato naro;</gatha>
    <gatha type="last">Sampīḷito avijjāya, saddhammāgadamesahaṃ.</gatha>
    <gatha type="1">‘‘Dhammāgadaṃ gavesanto, addakkhiṃ sakyasāsanaṃ;</gatha>
    <gatha type="last">Aggaṃ sabbosadhānaṃ taṃ, sabbasallavinodanaṃ.</gatha>
    <gatha type="1">‘‘Dhammosadhaṃ pivitvāna, visaṃ sabbaṃ samūhaniṃ;</gatha>
    <gatha type="last">Ajarāmaraṃ sītibhāvaṃ, nibbānaṃ phassayiṃ ahaṃ.</gatha>
    <gatha type="1">‘‘Yathā bhūtaṭṭito poso, bhūtaggāhena pīḷito;</gatha>
    <gatha type="last">Bhūtavejjaṃ gaveseyya, bhūtasmā parimuttiyā.</gatha>
    <gatha type="1">‘‘Gavesamāno passeyya, bhūtavijjāsu kovidaṃ;</gatha>
    <gatha type="last">Tassa so vihane bhūtaṃ, samūlañca vināsaye.</gatha>
    <gatha type="1">‘‘Tathevāhaṃ mahāvīra, tamaggāhena pīḷito;</gatha>
    <gatha type="last">Ñāṇālokaṃ gavesāmi, tamato parimuttiyā.</gatha>
    <gatha type="1">‘‘Athaddasaṃ  sakyamuniṃ, kilesatamasodhanaṃ;</gatha>
    <gatha type="last">So me tamaṃ vinodesi, bhūtavejjova bhūtakaṃ.</gatha>
    <gatha type="1">‘‘Saṃsārasotaṃ sañchindiṃ, taṇhāsotaṃ nivārayiṃ;</gatha>
    <gatha type="last">Bhavaṃ ugghāṭayiṃ sabbaṃ, bhūtavejjova mūlato.</gatha>
    <gatha type="1">‘‘Garuḷo yathā opatati, pannagaṃ bhakkhamattano;</gatha>
    <gatha type="last">Samantā yojanasataṃ, vikkhobheti mahāsaraṃ.</gatha>
    <gatha type="1">‘‘Pannagaṃ so gahetvāna, adhosīsaṃ viheṭhayaṃ;</gatha>
    <gatha type="last">Ādāya so pakkamati, yenakāmaṃ vihaṅgamo.</gatha>
    <gatha type="1">‘‘Tathevāhaṃ mahāvīra, yathāpi garuḷo balī;</gatha>
    <gatha type="last">Asaṅkhataṃ gavesanto, dose vikkhālayiṃ ahaṃ.</gatha>
    <gatha type="1">‘‘Diṭṭho ahaṃ dhammavaraṃ, santipadamanuttaraṃ;</gatha>
    <gatha type="last">Ādāya viharāmetaṃ, garuḷo pannagaṃ yathā.</gatha>
    <gatha type="1">‘‘Āsāvatī nāma latā, jātā cittalatāvane;</gatha>
    <gatha type="last">Tassā vassasahassena, ekaṃ nibbattate phalaṃ.</gatha>
    <gatha type="1">‘‘Taṃ devā payirupāsanti, tāvadūraphale sati;</gatha>
    <gatha type="last">Devānaṃ sā piyā evaṃ, āsāvatī latuttamā.</gatha>
    <gatha type="1">‘‘Satasahassupādāya, tāhaṃ paricare muni;</gatha>
    <gatha type="last">Sāyaṃ pātaṃ namassāmi, devā āsāvatiṃ yathā.</gatha>
    <gatha type="1">‘‘Avañjhā  pāricariyā, amoghā ca namassanā;</gatha>
    <gatha type="last">Dūrāgatampi maṃ santaṃ, khaṇoyaṃ na virādhayi.</gatha>
    <gatha type="1">‘‘Paṭisandhiṃ na passāmi, vicinanto bhave ahaṃ;</gatha>
    <gatha type="last">Nirūpadhi vippamutto, upasanto carāmahaṃ.</gatha>
    <gatha type="1">‘‘Yathāpi padumaṃ nāma, sūriyaraṃsena pupphati;</gatha>
    <gatha type="last">Tathevāhaṃ mahāvīra, buddharaṃsena pupphito.</gatha>
    <gatha type="1">‘‘Yathā balākayonimhi, na vijjati pumo sadā;</gatha>
    <gatha type="last">Meghesu gajjamānesu, gabbhaṃ gaṇhanti tā sadā.</gatha>
    <gatha type="1">‘‘Cirampi  gabbhaṃ dhārenti, yāva megho na gajjati;</gatha>
    <gatha type="last">Bhārato parimuccanti, yadā megho pavassati.</gatha>
    <gatha type="1">‘‘Padumuttarabuddhassa, dhammameghena gajjato;</gatha>
    <gatha type="last">Saddena dhammameghassa, dhammagabbhaṃ agaṇhahaṃ.</gatha>
    <gatha type="1">‘‘Satasahassupādāya, puññagabbhaṃ dharemahaṃ;</gatha>
    <gatha type="last">Nappamuccāmi bhārato, dhammamegho na gajjati.</gatha>
    <gatha type="1">‘‘Yadā tuvaṃ sakyamuni, ramme kapilavatthave;</gatha>
    <gatha type="last">Gajjasi dhammameghena, bhārato parimuccahaṃ.</gatha>
    <gatha type="1">‘‘Suññataṃ animittañca, tathāppaṇihitampi ca;</gatha>
    <gatha type="last">Caturo ca phale sabbe, dhammevaṃ vijanayiṃ ahaṃ.</gatha>
    <gatha type="1">‘‘Aparimeyyupādāya, patthemi tava sāsanaṃ;</gatha>
    <gatha type="last">So me attho anuppatto, santipadamanuttaraṃ.</gatha>
    <gatha type="1">‘‘Vinaye pāramiṃ patto, yathāpi pāṭhiko isi;</gatha>
    <gatha type="last">Na me samasamo atthi, dhāremi sāsanaṃ ahaṃ.</gatha>
    <gatha type="1">‘‘Vinaye khandhake cāpi, tikacchede ca pañcake;</gatha>
    <gatha type="last">Ettha me vimati natthi, akkhare byañjanepi vā.</gatha>
    <gatha type="1">‘‘Niggahe paṭikamme ca, ṭhānāṭhāne ca kovido;</gatha>
    <gatha type="last">Osāraṇe vuṭṭhāpane, sabbattha pāramiṃ gato.</gatha>
    <gatha type="1">‘‘Vinaye khandhake vāpi, nikkhipitvā padaṃ ahaṃ;</gatha>
    <gatha type="last">Ubhato viniveṭhetvā, rasato osareyyahaṃ.</gatha>
    <gatha type="1">‘‘Niruttiyā sukusalo, atthānatthe ca kovido;</gatha>
    <gatha type="last">Anaññātaṃ mayā natthi, ekaggo satthu sāsane.</gatha>
    <gatha type="1">‘‘Rūpadakkho ahaṃ ajja, sakyaputtassa sāsane;</gatha>
    <gatha type="last">Kaṅkhaṃ sabbaṃ vinodemi, chindāmi sabbasaṃsayaṃ.</gatha>
    <gatha type="1">‘‘Padaṃ  anupadañcāpi, akkharañcāpi byañjanaṃ;</gatha>
    <gatha type="last">Nidāne pariyosāne, sabbattha kovido ahaṃ.</gatha>
    <gatha type="1">‘‘Yathāpi  rājā balavā, niggaṇhitvā parantape;</gatha>
    <gatha type="last">Vijinitvāna saṅgāmaṃ, nagaraṃ tattha māpaye.</gatha>
    <gatha type="1">‘‘Pākāraṃ parikhañcāpi, esikaṃ dvārakoṭṭhakaṃ;</gatha>
    <gatha type="last">Aṭṭālake ca vividhe, kāraye nagare bahū.</gatha>
    <gatha type="1">‘‘Siṅghāṭakaṃ caccarañca, suvibhattantarāpaṇaṃ;</gatha>
    <gatha type="last">Kārayeyya sabhaṃ tattha, atthānatthavinicchayaṃ.</gatha>
    <gatha type="1">‘‘Nigghātatthaṃ amittānaṃ, chiddāchiddañca jānituṃ;</gatha>
    <gatha type="last">Balakāyassa rakkhāya, senāpaccaṃ ṭhapeti so.</gatha>
    <gatha type="1">‘‘Ārakkhatthāya bhaṇḍassa, nidhānakusalaṃ naraṃ;</gatha>
    <gatha type="last">Mā me bhaṇḍaṃ vinassīti, bhaṇḍarakkhaṃ ṭhapeti so.</gatha>
    <gatha type="1">‘‘Mamatto hoti yo rañño, vuddhiṃ yassa ca icchati;</gatha>
    <gatha type="last">Tassādhikaraṇaṃ deti, mittassa paṭipajjituṃ.</gatha>
    <gatha type="1">‘‘Uppātesu nimittesu, lakkhaṇesu ca kovidaṃ;</gatha>
    <gatha type="last">Ajjhāyakaṃ mantadharaṃ, porohicce ṭhapeti so.</gatha>
    <gatha type="1">‘‘Etehaṅgehi sampanno, khattiyoti pavuccati;</gatha>
    <gatha type="last">Sadā rakkhanti rājānaṃ, cakkavākova dukkhitaṃ.</gatha>
    <gatha type="1">‘‘Tatheva tvaṃ mahāvīra, hatāmittova khattiyo;</gatha>
    <gatha type="last">Sadevakassa lokassa, dhammarājāti vuccati.</gatha>
    <gatha type="1">‘‘Titthiye nihanitvāna, mārañcāpi sasenakaṃ;</gatha>
    <gatha type="last">Tamandhakāraṃ vidhamitvā, dhammanagaraṃ amāpayi.</gatha>
    <gatha type="1">‘‘Sīlaṃ pākārakaṃ tattha, ñāṇaṃ te dvārakoṭṭhakaṃ;</gatha>
    <gatha type="last">Saddhā te esikā vīra, dvārapālo ca saṃvaro.</gatha>
    <gatha type="1">‘‘Satipaṭṭhānamaṭṭālaṃ, paññā te caccaraṃ mune;</gatha>
    <gatha type="last">Iddhipādañca siṅghāṭaṃ, dhammavīthi sumāpitā.</gatha>
    <gatha type="1">‘‘Suttantaṃ abhidhammañca, vinayañcāpi kevalaṃ;</gatha>
    <gatha type="last">Navaṅgaṃ buddhavacanaṃ, esā dhammasabhā tava.</gatha>
    <gatha type="1">‘‘Suññataṃ  animittañca, vihārañcappaṇīhitaṃ;</gatha>
    <gatha type="last">Āneñjañca nirodho ca, esā dhammakuṭī tava.</gatha>
    <gatha type="1">‘‘Paññāya aggo nikkhitto, paṭibhāne ca kovido;</gatha>
    <gatha type="last">Sāriputtoti nāmena, dhammasenāpatī tava.</gatha>
    <gatha type="1">‘‘Cutūpapātakusalo , iddhiyā pāramiṃ gato;</gatha>
    <gatha type="last">Kolito nāma nāmena, porohicco tavaṃ mune.</gatha>
    <gatha type="1">‘‘Porāṇakavaṃsadharo, uggatejo durāsado;</gatha>
    <gatha type="last">Dhutavādīguṇenaggo, akkhadasso tavaṃ mune.</gatha>
    <gatha type="1">‘‘Bahussuto dhammadharo, sabbapāṭhī ca sāsane;</gatha>
    <gatha type="last">Ānando nāma nāmena, dhammārakkho tavaṃ mune.</gatha>
    <gatha type="1">‘‘Ete sabbe atikkamma, pamesi bhagavā mamaṃ;</gatha>
    <gatha type="last">Vinicchayaṃ me pādāsi, vinaye viññudesitaṃ.</gatha>
    <gatha type="1">‘‘Yo koci vinaye pañhaṃ, pucchati buddhasāvako;</gatha>
    <gatha type="last">Tattha me cintanā natthi, taññevatthaṃ kathemahaṃ.</gatha>
    <gatha type="1">‘‘Yāvatā buddhakhettamhi, ṭhapetvā taṃ mahāmuni;</gatha>
    <gatha type="last">Vinaye mādiso natthi, kuto bhiyyo bhavissati.</gatha>
    <gatha type="1">‘‘Bhikkhusaṅghe nisīditvā, evaṃ gajjati gotamo;</gatha>
    <gatha type="last">Upālissa samo natthi, vinaye khandhakesu ca.</gatha>
    <gatha type="1">‘‘Yāvatā buddhabhaṇitaṃ, navaṅgaṃ satthusāsanaṃ;</gatha>
    <gatha type="last">Vinayogadhaṃ taṃ sabbaṃ, vinayamūlapassino.</gatha>
    <gatha type="1">‘‘Mama kammaṃ saritvāna, gotamo sakyapuṅgavo;</gatha>
    <gatha type="last">Bhikkhusaṅghe nisīditvā, etadagge ṭhapesi maṃ.</gatha>
    <gatha type="1">‘‘Satasahassupādāya, imaṃ ṭhānaṃ apatthayiṃ;</gatha>
    <gatha type="last">So me attho anuppatto, vinaye pāramiṃ gato.</gatha>
    <gatha type="1">‘‘Sakyānaṃ nandijanano, kappako āsahaṃ pure;</gatha>
    <gatha type="last">Vijahitvāna taṃ jātiṃ, putto jāto mahesino.</gatha>
    <gatha type="1">‘‘Ito  dutiyake kappe, añjaso nāma khattiyo;</gatha>
    <gatha type="last">Anantatejo amitayaso, bhūmipālo mahaddhano.</gatha>
    <gatha type="1">‘‘Tassa rañño ahaṃ putto, candano nāma khattiyo;</gatha>
    <gatha type="last">Jātimadenupatthaddho, yasabhogamadena ca.</gatha>
    <gatha type="1">‘‘Nāgasatasahassāni, sabbālaṅkārabhūsitā;</gatha>
    <gatha type="last">Tidhāpabhinnā mātaṅgā, parivārenti maṃ sadā.</gatha>
    <gatha type="1">‘‘Sabalehi paretohaṃ, uyyānaṃ gantukāmako;</gatha>
    <gatha type="last">Āruyha sirikaṃ nāgaṃ, nagarā nikkhamiṃ tadā.</gatha>
    <gatha type="1">‘‘Caraṇena ca sampanno, guttadvāro susaṃvuto;</gatha>
    <gatha type="last">Devalo nāma sambuddho, āgacchi purato mama.</gatha>
    <gatha type="1">‘‘Pesetvā  sirikaṃ nāgaṃ, buddhaṃ āsādayiṃ tadā;</gatha>
    <gatha type="last">Tato sañjātakopo so, nāgo nuddharate padaṃ.</gatha>
    <gatha type="1">‘‘Nāgaṃ ruṇṇamanaṃ disvā, buddhe kodhaṃ akāsahaṃ;</gatha>
    <gatha type="last">Vihesayitvā sambuddhaṃ, uyyānaṃ agamāsahaṃ.</gatha>
    <gatha type="1">‘‘Sātaṃ tattha na vindāmi, siro pajjalito yathā;</gatha>
    <gatha type="last">Pariḷāhena ḍayhāmi, macchova baḷisādako.</gatha>
    <gatha type="1">‘‘Sasāgarantā pathavī, ādittā viya hoti me;</gatha>
    <gatha type="last">Pitu santikupāgamma, idaṃ vacanamabraviṃ.</gatha>
    <gatha type="1">‘‘Āsīvisaṃva kupitaṃ, aggikkhandhaṃva āgataṃ;</gatha>
    <gatha type="last">Mattaṃva kuñjaraṃ dantiṃ, yaṃ sayambhumasādayiṃ.</gatha>
    <gatha type="1">‘‘Āsādito mayā buddho, ghoro uggatapo jino;</gatha>
    <gatha type="last">Purā sabbe vinassāma, khamāpessāma taṃ muniṃ.</gatha>
    <gatha type="1">‘‘No ce taṃ nijjhāpessāma, attadantaṃ samāhitaṃ;</gatha>
    <gatha type="last">Orena sattadivasā, raṭṭhaṃ me vidhamissati.</gatha>
    <gatha type="1">‘‘Sumekhalo kosiyo ca, siggavo cāpi sattako;</gatha>
    <gatha type="last">Āsādayitvā isayo, duggatā te saraṭṭhakā.</gatha>
    <gatha type="1">‘‘Yadā  kuppanti isayo, saññatā brahmacārino;</gatha>
    <gatha type="last">Sadevakaṃ vināsenti, sasāgaraṃ sapabbataṃ.</gatha>
    <gatha type="1">‘‘Tiyojanasahassamhi, purise sannipātayiṃ;</gatha>
    <paragraph>Accayaṃ desanatthāya, sayambhuṃ upasaṅkamiṃ.</paragraph>
    <gatha type="1">‘‘Allavatthā allasirā, sabbeva pañjalīkatā;</gatha>
    <gatha type="last">Buddhassa pāde nipatitvā, idaṃ vacanamabravuṃ.</gatha>
    <gatha type="1">‘‘Khamassu tvaṃ mahāvīra, abhiyācati taṃ jano;</gatha>
    <gatha type="last">Pariḷāhaṃ vinodehi, mā no raṭṭhaṃ vināsaya.</gatha>
    <gatha type="1">‘‘Sadevamānusā sabbe, sadānavā sarakkhasā;</gatha>
    <gatha type="last">Ayomayena kūṭena, siraṃ bhindeyyu me sadā.</gatha>
    <gatha type="1">‘‘Dake aggi na saṇṭhāti, bījaṃ sele na rūhati;</gatha>
    <gatha type="last">Agade kimi na saṇṭhāti, kopo buddhe na jāyati.</gatha>
    <gatha type="1">‘‘Yathā ca bhūmi acalā, appameyyo ca sāgaro;</gatha>
    <gatha type="last">Anantako ca ākāso, evaṃ buddhā akhobhiyā.</gatha>
    <gatha type="1">‘‘Sadā khantā mahāvīrā, khamitā ca tapassino;</gatha>
    <gatha type="last">Khantānaṃ khamitānañca, gamanaṃ taṃ na vijjati.</gatha>
    <gatha type="1">‘‘Idaṃ  vatvāna sambuddho, pariḷāhaṃ vinodayaṃ;</gatha>
    <gatha type="last">Mahājanassa purato, nabhaṃ abbhuggamī tadā.</gatha>
    <gatha type="1">‘‘Tena kammenahaṃ vīra, hīnattaṃ ajjhupāgato;</gatha>
    <gatha type="last">Samatikkamma taṃ jātiṃ, pāvisiṃ abhayaṃ puraṃ.</gatha>
    <gatha type="1">‘‘Tadāpi maṃ mahāvīra, ḍayhamānaṃ susaṇṭhitaṃ;</gatha>
    <gatha type="last">Pariḷāhaṃ vinodesi, sayambhuñca khamāpayiṃ.</gatha>
    <gatha type="1">‘‘Ajjāpi maṃ mahāvīra, ḍayhamānaṃ tihaggibhi;</gatha>
    <gatha type="last">Nibbāpesi tayo aggī, sītibhāvañca pāpayiṃ.</gatha>
    <gatha type="1">‘‘Yesaṃ sotāvadhānatthi, suṇātha mama bhāsato;</gatha>
    <gatha type="last">Atthaṃ tuyhaṃ pavakkhāmi, yathā diṭṭhaṃ padaṃ mama.</gatha>
    <gatha type="1">‘‘Sayambhuṃ  taṃ vimānetvā, santacittaṃ samāhitaṃ;</gatha>
    <gatha type="last">Tena kammenahaṃ ajja, jātomhi nīcayoniyaṃ.</gatha>
    <gatha type="1">‘‘Mā vo khaṇaṃ virādhetha, khaṇātītā hi socare;</gatha>
    <gatha type="last">Sadatthe vāyameyyātha, khaṇo vo paṭipādito.</gatha>
    <gatha type="1">‘‘Ekaccānañca vamanaṃ, ekaccānaṃ virecanaṃ;</gatha>
    <gatha type="last">Visaṃ halāhalaṃ eke, ekaccānañca osadhaṃ.</gatha>
    <gatha type="1">‘‘Vamanaṃ paṭipannānaṃ, phalaṭṭhānaṃ virecanaṃ;</gatha>
    <gatha type="last">Osadhaṃ phalalābhīnaṃ, puññakkhettaṃ gavesinaṃ.</gatha>
    <gatha type="1">‘‘Sāsanena viruddhānaṃ, visaṃ halāhalaṃ yathā;</gatha>
    <gatha type="last">Āsīviso diṭṭhaviso, evaṃ jhāpeti taṃ naraṃ.</gatha>
    <gatha type="1">‘‘Sakiṃ pītaṃ halāhalaṃ, uparundhati jīvitaṃ;</gatha>
    <gatha type="last">Sāsanena virujjhitvā, kappakoṭimhi ḍayhati.</gatha>
    <gatha type="1">‘‘Khantiyā avihiṃsāya, mettacittavatāya ca;</gatha>
    <gatha type="last">Sadevakaṃ so tāreti, tasmā te avirādhiyā.</gatha>
    <gatha type="1">‘‘Lābhālābhe na sajjanti, sammānanavimānane;</gatha>
    <gatha type="last">Pathavīsadisā buddhā, tasmā te na virādhiyā.</gatha>
    <gatha type="1">‘‘Devadatte ca vadhake, core aṅgulimālake;</gatha>
    <gatha type="last">Rāhule dhanapāle ca, sabbesaṃ samako muni.</gatha>
    <gatha type="1">‘‘Etesaṃ paṭigho natthi, rāgomesaṃ na vijjati;</gatha>
    <gatha type="last">Sabbesaṃ samako buddho, vadhakassorasassa ca.</gatha>
    <gatha type="1">‘‘Panthe disvāna kāsāvaṃ, chaḍḍitaṃ mīḷhamakkhitaṃ;</gatha>
    <gatha type="last">Sirasmiṃ añjaliṃ katvā, vanditabbaṃ isiddhajaṃ.</gatha>
    <gatha type="1">‘‘Abbhatītā  ca ye buddhā, vattamānā anāgatā;</gatha>
    <gatha type="last">Dhajenānena sujjhanti, tasmā ete namassiyā.</gatha>
    <gatha type="1">‘‘Satthukappaṃ suvinayaṃ, dhāremi hadayenahaṃ;</gatha>
    <gatha type="last">Namassamāno vinayaṃ, viharissāmi sabbadā.</gatha>
    <gatha type="1">‘‘Vinayo  āsayo mayhaṃ, vinayo ṭhānacaṅkamaṃ;</gatha>
    <gatha type="last">Kappemi vinaye vāsaṃ, vinayo mama gocaro.</gatha>
    <gatha type="1">‘‘Vinaye pāramippatto, samathe cāpi kovido;</gatha>
    <gatha type="last">Upāli taṃ mahāvīra, pāde vandati satthuno.</gatha>
    <gatha type="1">‘‘So ahaṃ vicarissāmi, gāmā gāmaṃ purā puraṃ;</gatha>
    <gatha type="last">Namassamāno sambuddhaṃ, dhammassa ca sudhammataṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Tattha hi naṃ satthā sayameva sakalaṃ vinayapiṭakaṃ uggaṇhāpesi. So aparabhāge bhārukacchakavatthuṃ (pārā. 78) ajjukavatthuṃ (pārā. 158) kumārakassapavatthunti imāni tīṇi vatthūni vinicchayi. Satthā ekekasmiṃ vinicchite sādhukāraṃ datvā tayopi vinicchaye aṭṭhuppattiṃ katvā theraṃ vinayadharānaṃ aggaṭṭhāne ṭhapesi. So aparabhāge ekasmiṃ uposathadivase pātimokkhuddesasamaye bhikkhū ovadanto –</paragraph>
    <hangnum nr="249"/>
    <gatha type="1"> ‘‘Saddhāya  abhinikkhamma, navapabbajito navo;</gatha>
    <gatha type="last">Mitte bhajeyya kalyāṇe, suddhājīve atandite.</gatha>
    <hangnum nr="250"/>
    <gatha type="1"> ‘‘Saddhāya abhinikkhamma, navapabbajito navo;</gatha>
    <gatha type="last">Saṅghasmiṃ viharaṃ bhikkhu, sikkhetha vinayaṃ budho.</gatha>
    <hangnum nr="251"/>
    <gatha type="1"> ‘‘Saddhāya abhinikkhamma, navapabbajito navo;</gatha>
    <gatha type="last">Kappākappesu kusalo, careyya apurakkhato’’ti. – tisso gāthā abhāsi;</gatha>
    <paragraph>Tattha saddhāyāti saddhānimittaṃ, na jīvikatthanti attho. Saddhāyāti vā kammaphalāni ratanattayaguṇañca saddahitvā. Abhinikkhammāti gharāvāsato nikkhamitvā. Navapabbajitoti navo hutvā pabbajito, paṭhamavaye eva pabbajito. Navoti sāsane sikkhāya abhinavo daharo. Mitte bhajeyya kalyāṇe suddhājīve atanditeti ‘‘piyo garu bhāvanīyo’’tiādinā (a. ni. 7.37) vuttalakkhaṇe kalyāṇamitte, micchājīvavivajjanena suddhājīve , āraddhavīriyatāya atandite  bhajeyya upasaṅkameyya, tesaṃ ovādānusāsanīpaṭiggahaṇavasena seveyya. Saṅghasmiṃ viharanti saṅghe bhikkhusamūhe vattapaṭivattapūraṇavasena viharanto. Sikkhetha vinayaṃ budhoti bodhañāṇatāsukusalo hutvā vinayapariyattiṃ sikkheyya. Vinayo hi sāsanassa āyu, tasmiṃ ṭhite sāsanaṃ ṭhitaṃ hoti. ‘‘Buddho’’ti ca paṭhanti, so evattho. Kappākappesūti kappiyākappiyesu kusalo suttavasena suttānulomavasena ca nipuṇo cheko. Apurakkhatoti na purakkhato taṇhādīhi kutoci purekkhāraṃ apaccāsīsanto hutvā vihareyya.</paragraph>
    <centered>Upālittheragāthāvaṇṇanā niṭṭhitā.</centered>
    <subhead>12. Uttarapālattheragāthāvaṇṇanā</subhead>
    <paragraph>Paṇḍitaṃ vata maṃ santanti āyasmato uttarapālattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato gamanamagge setuṃ kārāpesi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbattitvā uttarapāloti laddhanāmo vayappatto yamakapāṭihāriyaṃ disvā paṭiladdhasaddho pabbajitvā samaṇadhammaṃ karoti. Tassa ekadivasaṃ ayonisomanasikāravasena  anubhūtārammaṇaṃ anussarantassa kāmarāgo uppajji. So tāvadeva sahoḍḍhaṃ coraṃ gaṇhanto viya attano cittaṃ niggahetvā saṃvegajāto paṭipakkhamanasikārena kilese vikkhambhetvā vipassanāya kammaṃ karonto bhāvanaṃ ussukkāpetvā arahattaṃ pāpuṇi. Tena vuttaṃ apadāne (apa. thera 2.47.16-20) –</paragraph>
    <gatha type="1">‘‘Vipassino bhagavato, caṅkamantassa sammukhā;</gatha>
    <gatha type="last">Pasannacitto sumano, setuṃ kārāpayiṃ ahaṃ.</gatha>
    <gatha type="1">‘‘Ekanavutito  kappe, yaṃ setuṃ kārayiṃ ahaṃ;</gatha>
    <gatha type="last">Duggatiṃ nābhijānāmi, setudānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano paṭipattiṃ paccavekkhitvā sīhanādaṃ nadanto –</paragraph>
    <hangnum nr="252"/>
    <gatha type="1"> ‘‘Paṇḍitaṃ vata maṃ santaṃ, alamatthavicintakaṃ;</gatha>
    <gatha type="last">Pañca kāmaguṇā loke, sammohā pātayiṃsu maṃ.</gatha>
    <hangnum nr="253"/>
    <gatha type="1"> ‘‘Pakkhando  māravisaye, daḷhasallasamappito;</gatha>
    <gatha type="last">Asakkhiṃ maccurājassa, ahaṃ pāsā pamuccituṃ.</gatha>
    <hangnum nr="254"/>
    <gatha type="1"> ‘‘Sabbe kāmā pahīnā me, bhavā sabbe padālitā;</gatha>
    <gatha type="last">Vikkhīṇo jātisaṃsāro, natthi dāni punabbhavo’’ti. –</gatha>
    <paragraph type="unindented">Tisso gāthā abhāsi.</paragraph>
    <paragraph>Tattha paṇḍitaṃ vata maṃ santanti sutacintāmayāya paññāya vasena paññāsampannampi nāma maṃ samānaṃ. Alamatthavicintakanti attano ca paresañca atthaṃ hitaṃ vicintetuṃ samatthaṃ, alaṃ vā pariyattaṃ atthassa vicintakaṃ, kilesaviddhaṃsanasamatthaṃ atthadassinaṃ vā, sabbametaṃ attano antimabhavikatāya thero vadati. Pañca kāmaguṇāti rūpādayo pañca kāmakoṭṭhāsā. Loketi tesaṃ pavattiṭṭhānadassanaṃ. Sammohāti sammohanimittaṃ ayonisomanasikārahetu. Sammohāti vā sammohanā sammohakarā. Pātayiṃsūti dhīrabhāvato pātesuṃ, lokato vā uttaritukāmaṃ maṃ loke pātayiṃsūti attho.</paragraph>
    <paragraph>Pakkhandoti anupaviṭṭho. Māravisayeti kilesavisaye kilesamārassa pavattiṭṭhāne, tassa vasaṃ gatoti adhippāyo. Devaputtamārassa vā issariyaṭṭhāne taṃ anupavisitvā ṭhito. Daḷhasallasamappitoti daḷhaṃ thiraṃ, daḷhena vā sallena samappito, rāgasallena hadayaṃ āhacca viddho. Asakkhiṃ maccurājassa, ahaṃ pāsā pamuccitunti aggamaggasaṇḍāsena rāgādisallaṃ anavasesato uddharantoyeva rāgabandhanasaṅkhātā  maccurājassa pāsā ahaṃ parimuccituṃ asakkhiṃ, tato attānaṃ pamocesiṃ.</paragraph>
    <paragraph>Tato eva ca sabbe kāmā pahīnā me, bhavā sabbe padālitāti vatthārammaṇādibhedena anekabhedabhinnā  sabbe kilesakāmā ariyamaggena samucchedavasena mayā pahīnā. Kilesakāmesu hi pahīnesu vatthukāmāpi pahīnā eva honti. Tathā kāmabhavakammabhavādayo bhavā sabbe maggañāṇāsinā padālitā viddhaṃsitā. Kammabhavesu hi padālitesu upapattibhavā padālitā eva honti. Evaṃ kammabhavānaṃ padālitattā eva vikkhīṇo jātisaṃsāro, natthi dāni punabbhavoti. Tassattho heṭṭhā vuttoyeva. Idameva ca therassa aññābyākaraṇaṃ ahosi.</paragraph>
    <centered>Uttarapālattheragāthāvaṇṇanā niṭṭhitā.</centered>
    <subhead>13. Abhibhūtattheragāthāvaṇṇanā</subhead>
    <paragraph>Suṇāthañātayo sabbeti āyasmato abhibhūtattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vessabhussa bhagavato kāle kulagehe nibbattitvā viññutaṃ patto tādisena kalyāṇamittasannissayena sāsane abhippasanno ahosi. So satthari parinibbute tassa dhātuṃ gahetuṃ mahājane ussāhaṃ karonte sayaṃ sabbapaṭhamaṃ gandhodakena citakaṃ nibbāpesi. So tena puññakammena devamanussesu saṃsaranto imasmiṃ buddhuppāde veṭhapuranagare rājakule nibbattitvā abhibhūtoti laddhanāmo pitu accayena rajjaṃ kāreti. Tasmiñca samaye bhagavā janapadacārikaṃ caranto anupubbena taṃ nagaraṃ pāpuṇi. Tato so rājā ‘‘bhagavā kira mama nagaraṃ anuppatto’’ti sutvā satthu santikaṃ gantvā dhammaṃ sutvā dutiyadivase mahādānaṃ pavattesi. Bhagavā bhuttāvī tassa rañño ajjhāsayānurūpaṃ anumodanaṃ karontoyeva vitthārato dhammaṃ desesi. So dhammaṃ sutvā laddhappasādo rajjaṃ pahāya pabbajitvā arahattaṃ sacchākāsi. Tena vuttaṃ apadāne (apa. thera 2.47.11-15) –</paragraph>
    <gatha type="1">‘‘Dayhamāne  sarīramhi, vessabhussa mahesino;</gatha>
    <gatha type="last">Gandhodakaṃ gahetvāna, citaṃ nibbāpayiṃ ahaṃ.</gatha>
    <gatha type="1">‘‘Ekatiṃse ito kappe, citaṃ nibbāpayiṃ ahaṃ;</gatha>
    <gatha type="last">Duggatiṃ nābhijānāmi, gandhodakassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā vimuttisukhena viharante tasmiṃ tassa ñātakā amaccā pārisajjā nāgarā jānapadāti sabbe samāgantvā, ‘‘bhante, kasmā tvaṃ amhe anāthe katvā pabbajito’’ti parideviṃsu. Thero te ñātipamukhe manusse paridevante disvā tesaṃ attano pabbajjakāraṇavibhāvanamukhena dhammaṃ kathento –</paragraph>
    <hangnum nr="255"/>
    <gatha type="1"> ‘‘Suṇātha  ñātayo sabbe, yāvantettha samāgatā;</gatha>
    <gatha type="last">Dhammaṃ vo desayissāmi, dukkhā jāti punappunaṃ.</gatha>
    <hangnum nr="256"/>
    <gatha type="1"> ‘‘Ārambhatha nikkamatha, yuñjatha buddhasāsane;</gatha>
    <gatha type="last">Dhunātha maccuno senaṃ, naḷāgāraṃva kuñjaro.</gatha>
    <hangnum nr="257"/>
    <gatha type="1"> ‘‘Yo  imasmiṃ dhammavinaye, appamatto vihassati;</gatha>
    <gatha type="last">Pahāya jātisaṃsāraṃ, dukkhassantaṃ karissatī’’ti. – tisso gāthā abhāsi;</gatha>
    <paragraph>Tattha suṇāthāti nisāmetha, idāni mayā vuccamānaṃ ohitasotā sotadvārānusārena upadhārethāti attho. Ñātayoti ñātī pamukhe katvā tesaṃ sabbesaṃ ālapanaṃ, tenāha ‘‘sabbe yāvantettha samāgatā’’ti, yāvanto yattakā ettha samāgame, etissaṃ vā mama pabbajjāya samāgatāti attho.</paragraph>
    <paragraph>Idāni yaṃ sandhāya ‘‘suṇāthā’’ti savanāṇattikavacanaṃ kataṃ, taṃ ‘‘dhammaṃ vo desayissāmī’’ti paṭijānitvā ‘‘dukkhā jāti punappuna’’ntiādinā desetuṃ ārabhi. Tattha dukkhā jāti punappunanti jāti nāmesā gabbhokkantimūlakādibhedassa jarādibhedassa ca anekavihitassa dukkhassa adhiṭṭhānabhāvato dukkhā. Sā punappunaṃ pavattamānā ativiya dukkhā.</paragraph>
    <paragraph>Tassā  pana jātiyā samatikkamanatthaṃ ussāho karaṇīyoti dassento āha ‘‘ārambhathā’’tiādi. Tattha ārambhathāti ārambhadhātusaṅkhātaṃ vīriyaṃ karotha. Nikkamathāti kosajjapakkhato nikkhantattā nikkamadhātusaṅkhātaṃ taduttariṃ vīriyaṃ karotha. Yuñjatha buddhasāsaneti yasmā sīlasaṃvaro indriyesu guttadvāratā bhojane mattaññutā satisampajaññanti imesu dhammesu patiṭṭhitānaṃ jāgariyānuyogavasena ārambhanikkamadhātuyo sampajjanti, tasmā tathābhūtā samathavipassanāsaṅkhāte adhisīlasikkhādisaṅkhāte vā bhagavato sāsane yuttappayuttā hotha. Dhunātha maccuno senaṃ, naḷāgāraṃva kuñjaroti evaṃ paṭipajjantā ca tedhātuissarassa maccurājassa vasaṃ satte netīti tassa senāsaṅkhātaṃ abalaṃ dubbalaṃ yathā nāma thāmabalūpapanno kuñjaro naḷehi kataṃ agāraṃ khaṇeneva viddhaṃseti, evameva kilesagaṇaṃ dhunātha vidhamatha viddhaṃsethāti attho.</paragraph>
    <paragraph>Evaṃ pana buddhasāsane ussāhaṃ karontassa ekaṃsiko jātidukkhassa samatikkamoti dassento ‘‘yo imasmi’’ntiādinā tatiyaṃ gāthamāha. Taṃ suviññeyyameva.</paragraph>
    <centered>Abhibhūtattheragāthāvaṇṇanā niṭṭhitā.</centered>
    <subhead>14. Gotamattheragāthāvaṇṇanā</subhead>
    <paragraph>Saṃsaranti  āyasmato gotamattherassa gāthā. Kā uppatti? Ayaṃ kira purimabuddhesu katādhikāro tattha tattha bhave puññāni karonto sikhimhi bhagavati parinibbute tassa citakaṃ devamanussesu pūjentesu aṭṭhahi campakapupphehi citakaṃ pūjesi. So tena puññakammena devamanussesu saṃsaranto imasmiṃ buddhuppāde sakyarājakule nibbattitvā gotamoti gottavaseneva abhilakkhitanāmo vayappatto satthu ñātisamāgame paṭiladdhasaddho pabbajitvā vipassanāya kammaṃ karonto chaḷabhiñño ahosi. Tena vuttaṃ apadāne (apa. thera 2.47.6-10) –</paragraph>
    <gatha type="1">‘‘Jhāyamānassa  bhagavato, sikhino lokabandhuno;</gatha>
    <gatha type="last">Aṭṭha campakapupphāni, citakaṃ abhiropayiṃ.</gatha>
    <gatha type="1">‘‘Ekatiṃse ito kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, citapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā vimuttisukhena viharanto ekadivasaṃ ñātakehi ‘‘kasmā, bhante, amhe pahāya pabbajito’’ti puṭṭho saṃsāre attanā anubhūtadukkhañceva idāni adhigataṃ nibbānasukhañca pakāsento –</paragraph>
    <hangnum nr="258"/>
    <gatha type="1"> ‘‘Saṃsarañhi nirayaṃ agacchissaṃ, petalokamagamaṃ punappunaṃ;</gatha>
    <gatha type="last">Dukkhamamhipi tiracchānayoniyaṃ, nekadhā hi vusitaṃ ciraṃ mayā.</gatha>
    <hangnum nr="259"/>
    <gatha type="1"> ‘‘Mānusopi ca bhavobhirādhito, saggakāyamagamaṃ sakiṃ sakiṃ;</gatha>
    <gatha type="last">Rūpadhātusu arūpadhātusu, nevasaññisu asaññisuṭṭhitaṃ.</gatha>
    <hangnum nr="260"/>
    <gatha type="1"> ‘‘Sambhavā suviditā asārakā, saṅkhatā pacalitā saderitā;</gatha>
    <gatha type="last">Taṃ viditvā mahamahattasambhavaṃ, santimeva satimā samajjhaga’’nti. –</gatha>
    <paragraph type="unindented">Tīhi gāthāhi tesaṃ dhammaṃ desesi.</paragraph>
    <paragraph>Tattha saṃsaranti anādimati saṃsāre saṃsaranto kammakilesehi pañcasu gatīsu cavanupapātavasena aparāparaṃ saṃsarantoti attho. Hīti nipātamattaṃ. Nirayaṃ agacchissanti sañjīvādikaṃ aṭṭhavidhaṃ mahānirayaṃ, kukkuḷādikaṃ soḷasavidhaṃ ussadanirayañca paṭisandhivasena upagacchiṃ . ‘‘Punappuna’’nti idaṃ idhāpi ānetabbaṃ . Petalokanti pettivisayaṃ, khuppipāsādibhedaṃ petattabhāvanti  attho. Agamanti paṭisandhivasena upagacchiṃ upapajjiṃ. Punappunanti aparāparaṃ. Dukkhamamhipīti aññamaññaṃ tikhiṇakasāpatodābhighātādidukkhehi dussahāyapi. Liṅgavipallāsena hetaṃ vuttaṃ ‘‘dukkhamamhipī’’ti. Tiracchānayoniyanti migapakkhiādibhedāya tiracchānayoniyaṃ. Nekadhā hīti oṭṭhagoṇagadrabhādivasena ceva kākabalākakulalādivasena ca anekappakāraṃ anekavārañca ciraṃ dīghamaddhānaṃ mayā vusitaṃ niccaṃ utrastamānasatādivasena dukkhaṃ anubhūtaṃ. Tiracchānayoniyaṃ nibbattasatto mahāmūḷhatāya cirataraṃ tattheva aparāparaṃ parivattatīti dassanatthaṃ idha ‘‘cira’’nti vuttaṃ.</paragraph>
    <paragraph>Mānusopi ca bhavobhirādhitoti manussattabhāvopi mayā tādisena kusalakammunā samavāyena abhirādhito sādhito adhigato. Kāṇakacchapopamasuttamettha (ma. ni. 3.252; saṃ. ni. 5.1117) udāharitabbaṃ. Saggakāyamagamaṃ sakiṃ sakinti saggagatisaṅkhātaṃ kāmāvacaradevakāyaṃ sakiṃ sakiṃ kadāci kadāci upapajjanavasena agacchiṃ. Rūpadhātusūti puthujjanabhavaggapariyosānesu rūpabhavesu arūpadhātusūti arūpabhavesu. Nevasaññisu asaññisuṭṭhitanti rūpārūpadhātūsu ca na kevalaṃ saññīsu eva, atha kho nevasaññīnāsaññīsu asaññīsu ca upapajja ṭhitaṃ mayāti ānetvā yojetabbaṃ. Nevasaññiggahaṇena hettha nevasaññīnāsaññībhavo gahito. Yadipime dve bhavā rūpārūpadhātuggahaṇeneva gayhanti, ye pana ito bāhirakā tattha niccasaññino bhavavimokkhasaññino ca, tesaṃ tassā saññāya micchābhāvadassanatthaṃ visuṃ gahitāti daṭṭhabbaṃ.</paragraph>
    <paragraph>Evaṃ dvīhi gāthāhi bhavamūlassa anupacchinnattā anādimati saṃsāre attano vaṭṭadukkhānubhavaṃ dassetvā idāni tadupacchedena vivaṭṭasukhānubhavaṃ dassento ‘‘sambhavā’’tiādinā tatiyaṃ gāthamāha. Tattha sambhavāti bhavā. Kāmabhavādayo eva hi hetupaccayasamavāyena bhavantīti idha sambhavāti vuttā. Suviditāti vipassanāpaññāsahitāya maggapaññāya suṭṭhu viditā. Asārakātiādi tesaṃ viditākāradassanaṃ. Tattha asārakāti niccasārādisārarahitā. Saṅkhatāti samecca sambhuyya paccayehi  katā. Pacalitāti saṅkhatattā eva uppādajarādīhi pakārato calitā anavaṭṭhitā. Saderitāti sadā sabbakālaṃ bhaṅgena eritā, ittarā bhaṅgagāmino pabhaṅgunoti attho. Taṃ viditvāmahamattasambhavanti taṃ yathāvuttaṃ saṅkhatasabhāvaṃ attasambhavaṃ attani sambhūtaṃ attāyattaṃ issarādivasena aparāyattaṃ pariññābhisamayavasena ahaṃ viditvā tappaṭipakkhabhūtaṃ santimeva nibbānameva maggapaññāsatiyā satimā hutvā samajjhagaṃ adhigacchiṃ ariyamaggabhāvanāya anuppattoti. Evaṃ thero ñātakānaṃ dhammadesanāmukhena aññaṃ byākāsi.</paragraph>
    <centered>Gotamattheragāthāvaṇṇanā niṭṭhitā.</centered>
    <subhead>15. Hāritattheragāthāvaṇṇanā</subhead>
    <paragraph>Yo pubbe karaṇīyānīti āyasmato hāritattherassa gāthā. Kā uppatti? Ayampi padumuttarassa bhagavato kāle kulagehe nibbattitvā viññutaṃ patto satthari parinibbute tassa citakapūjāya kayiramānāya gandhena pūjaṃ akāsi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbattitvā hāritoti laddhanāmo vayappatto jātimānaṃ nissāya aññe vasalavādena samudācarati. So bhikkhūnaṃ santikaṃ gantvā dhammaṃ sutvā paṭiladdhasaddho pabbajitopi ciraparicitattā vasalasamudācāraṃ na vissajji. Athekadivasaṃ satthu santike dhammaṃ sutvā sañjātasaṃvego vipassanaṃ paṭṭhapetvā attano cittappavattiṃ upaparikkhanto mānuddhaccaviggahitataṃ disvā taṃ pahāya vipassanaṃ ussukkāpetvā arahattaṃ pāpuṇi. Tena vuttaṃ apadāne (apa. thera 2.46.63-67) –</paragraph>
    <gatha type="1">‘‘Citāsu kurumānāsu, nānāgandhe samāhaṭe;</gatha>
    <gatha type="last">Pasannacitto sumano, gandhamuṭṭhimapūjayiṃ.</gatha>
    <gatha type="1">‘‘Satasahassito kappe, citakaṃ yamapūjayiṃ;</gatha>
    <gatha type="last">Duggatiṃ nābhijānāmi, citapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahā  pana hutvā vimuttisukhaṃ anubhavanto ‘‘yo pubbe karaṇīyānī’’tiādinā tīhi gāthāhi bhikkhūnaṃ ovādadānamukhena aññaṃ byākāsi. Tāsaṃ attho heṭṭhā vuttoyeva.</paragraph>
    <centered>Hāritattheragāthāvaṇṇanā niṭṭhitā.</centered>
    <subhead>16. Vimalattheragāthāvaṇṇanā</subhead>
    <paragraph>Pāpamitteti  āyasmato vimalattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto padumuttarassa bhagavato kāle kulagehe nibbattitvā viññutaṃ patto satthari parinibbute sādhukīḷanadivasesu vītivattesu satthu sarīraṃ gahetvā upāsakesu jhāpanaṭṭhānaṃ gacchantesu satthu guṇe āvajjitvā pasannamānaso sumanapupphehi pūjamakāsi. So tena puññakammena devamanussesu saṃsaranto imasmiṃ buddhuppāde bārāṇasiyaṃ brāhmaṇakule nibbattitvā vimaloti laddhanāmo vayappatto somamittattheraṃ nissāya sāsane pabbajitvā teneva ussāhito vipassanaṃ paṭṭhapetvā nacirasseva arahattaṃ pāpuṇi. Tena vuttaṃ apadāne (apa. thera 2.46.58-62) –</paragraph>
    <gatha type="1">‘‘Nīharante sarīramhi, vajjamānāsu bherisu;</gatha>
    <gatha type="last">Pasannacitto sumano, paṭṭipupphamapūjayiṃ.</gatha>
    <gatha type="1">‘‘Satasahassito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, dehapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano sahāyassa bhikkhussa ovādaṃ dento –</paragraph>
    <hangnum nr="264"/>
    <gatha type="1"> ‘‘Pāpamitte vivajjetvā, bhajeyyuttamapuggalaṃ;</gatha>
    <gatha type="last">Ovāde cassa tiṭṭheyya, patthento acalaṃ sukhaṃ.</gatha>
    <hangnum nr="265"/>
    <gatha type="1"> ‘‘Parittaṃ  dārumāruyha, yathā sīde mahaṇṇave;</gatha>
    <gatha type="last">Evaṃ kusītamāgamma, sādhujīvīpi sīdati;</gatha>
    <gatha type="last">Tasmā taṃ parivajjeyya, kusītaṃ hīnavīriyaṃ.</gatha>
    <hangnum nr="266"/>
    <gatha type="1"> ‘‘Pavivittehi ariyehi, pahitattehi jhāyibhi;</gatha>
    <gatha type="last">Niccaṃ āraddhavīriyehi, paṇḍitehi sahāvase’’ti. –</gatha>
    <paragraph type="unindented">Tisso gāthā abhāsi.</paragraph>
    <paragraph>Tattha pāpamitteti akalyāṇamitte asappurise hīnavīriye. Vivajjetvāti taṃ abhajanavasena dūrato vajjetvā. Bhajeyyuttamapuggalanti sappurisaṃ paṇḍitaṃ kalyāṇamittaṃ ovādānusāsanīgahaṇavasena  seveyya. Ovāde cassa tiṭṭheyyāti assa kalyāṇamittassa ovāde anusiṭṭhiyaṃ yathānusiṭṭhaṃ paṭipajjanavasena tiṭṭheyya. Patthentoti ākaṅkhanto. Acalaṃ sukhanti nibbānasukhaṃ phalasukhañca. Tampi hi akuppabhāvato ‘‘acala’’nti vuccati. Sesaṃ vuttatthameva.</paragraph>
    <centered>Vimalattheragāthāvaṇṇanā niṭṭhitā.</centered>
    <centered>Tikanipātavaṇṇanā niṭṭhitā.</centered>
    <centered>Paṭhamo bhāgo niṭṭhito.</centered>
  </text>
</tree>
