<?xml version='1.0' encoding='UTF-8'?>
<tree text="2. Dukanip&#x101;to" target="text">
  <text>
    <title>1. Paṭhamavaggo</title>
    <subhead>1. Uttarattheragāthāvaṇṇanā</subhead>
    <paragraph>Dukanipāte natthi koci bhavo niccotiādikā āyasmato uttarattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto sumedhassa bhagavato kāle vijjādharo hutvā ākāsena vicarati. Tena ca samayena satthā tassa anuggaṇhanatthaṃ vanantare aññatarasmiṃ rukkhamūle nisīdi chabbaṇṇabuddharaṃsiyo vissajjento. So antalikkhena gacchanto bhagavantaṃ disvā pasannacitto ākāsato oruyha suvisuddhehi vipulehi kaṇikārapupphehi bhagavantaṃ pūjesi, pupphāni buddhānubhāvena satthu upari chattākārena aṭṭhaṃsu, so tena bhiyyosomattāya pasannacitto hutvā aparabhāge kālaṃ katvā tāvatiṃse nibbattitvā uḷāraṃ dibbasampattiṃ anubhavanto yāvatāyukaṃ tattha ṭhatvā tato cuto devamanussesu saṃsaranto imasmiṃ buddhuppāde rājagahe brāhmaṇamahāsālaputto hutvā nibbatti, uttarotissa nāmaṃ ahosi. So viññutaṃ patto brāhmaṇavijjāsu nipphattiṃ gantvā jātiyā rūpena vijjāya vayena sīlācārena ca lokassa sambhāvanīyo jāto. Tassa taṃ sampattiṃ disvā vassakāro magadhamahāmatto attano dhītaraṃ dātukāmo hutvā attano adhippāyaṃ pavedesi. So nissaraṇajjhāsayatāya taṃ paṭikkhipitvā kālena kālaṃ dhammasenāpatiṃ payirupāsanto tassa santike dhammaṃ sutvā paṭiladdhasaddho pabbajitvā vattasampanno hutvā theraṃ upaṭṭhahati.</paragraph>
    <paragraph>Tena ca samayena therassa aññataro ābādho uppanno, tassa bhesajjatthāya uttaro sāmaṇero pātova pattacīvaramādāya vihārato nikkhanto antarāmagge taḷākassa tīre pattaṃ ṭhapetvā udakasamīpaṃ gantvā mukhaṃ dhovati. Atha aññataro umaṅgacoro ārakkhapurisehi  anubaddho aggadvāreneva nagarato nikkhamitvā palāyanto attanā gahitaṃ ratanabhaṇḍikaṃ sāmaṇerassa patte pakkhipitvā palāyi. Sāmaṇero pattasamīpaṃ  upagato. Coraṃ anubandhantā rājapurisā  sāmaṇerassa patte bhaṇḍikaṃ disvā, ‘‘ayaṃ coro, iminā coriyaṃ kata’’nti sāmaṇeraṃ pacchābāhaṃ bandhitvā vassakārassa brāhmaṇassa dassesuṃ. Vassakāro ca tadā rañño vinicchaye niyutto hutvā chejjabhejjaṃ anusāsati. So ‘‘pubbe mama vacanaṃ nādiyi, suddhapāsaṇḍiyesu pabbajī’’ti ca baddhāghātattā kammaṃ asodhetvāva jīvantameva taṃ sūle uttāsesi.</paragraph>
    <paragraph>Athassa bhagavā ñāṇaparipākaṃ oloketvā taṃ ṭhānaṃ gantvā vipphurantahatthanakhamaṇimayūkhasambhinnasitābhatāya paggharantajātihiṅgulakasuvaṇṇarasadhāraṃ viya jālāguṇṭhitamudutalunadīghaṅgulihatthaṃ uttarassa sīse ṭhapetvā, ‘‘uttara, idaṃ te purimakammassa phalaṃ uppannaṃ, tattha tayā paccavekkhaṇabalena adhivāsanā kātabbā’’ti vatvā ajjhāsayānurūpaṃ dhammaṃ desesi. Uttaro amatābhisekasadisena satthu hatthasamphassena sañjātappasādasomanassatāya uḷāraṃ pītipāmojjaṃ paṭilabhitvā yathāparicitaṃ vipassanāmaggaṃ samārūḷho ñāṇassa paripākaṃ gatattā satthu ca desanāvilāsena tāvadeva maggapaṭipāṭiyā sabbakilese khepetvā chaḷabhiñño ahosi. Tena vuttaṃ apadāne (apa. thera 2.56.55-92) –</paragraph>
    <gatha type="1">‘‘Sumedho nāma sambuddho, bāttiṃsavaralakkhaṇo;</gatha>
    <gatha type="last">Vivekakāmo bhagavā, himavantamupāgami.</gatha>
    <gatha type="1">‘‘Ajjhogāhetvā himavantaṃ, aggo kāruṇiko muni;</gatha>
    <gatha type="last">Pallaṅkaṃ ābhujitvāna, nisīdi parisuttamo.</gatha>
    <gatha type="1">‘‘Vijjādharo tadā āsiṃ, antalikkhacaro ahaṃ;</gatha>
    <gatha type="last">Tisūlaṃ sugataṃ gayha, gacchāmi ambare tadā.</gatha>
    <gatha type="1">‘‘Pabbatagge yathā aggi, puṇṇamāyeva candimā;</gatha>
    <gatha type="last">Vanaṃ obhāsate buddho, sālarājāva phullito.</gatha>
    <gatha type="1">‘‘Vanaggā  nikkhamitvāna, buddharaṃsībhidhāvare;</gatha>
    <gatha type="last">Naḷaggivaṇṇasaṅkāsā, disvā cittaṃ pasādayiṃ.</gatha>
    <gatha type="1">‘‘Vicinaṃ addasaṃ pupphaṃ, kaṇikāraṃ devagandhikaṃ;</gatha>
    <gatha type="last">Tīṇi pupphāni ādāya, buddhaseṭṭhamapūjayiṃ.</gatha>
    <gatha type="1">‘‘Buddhassa ānubhāvena, tīṇi pupphāni me tadā;</gatha>
    <gatha type="last">Uddhaṃvaṇṭā adhopattā, chāyaṃ kubbanti satthuno.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Tattha  me sukataṃ byamhaṃ, kaṇikārīti ñāyati;</gatha>
    <gatha type="last">Saṭṭhiyojanamubbedhaṃ, tiṃsayojanavitthataṃ.</gatha>
    <gatha type="1">‘‘Sahassakaṇḍaṃ satabheṇḍu, dhajālu haritāmayaṃ;</gatha>
    <gatha type="last">Satasahassaniyyūhā, byamhe pātubhaviṃsu me.</gatha>
    <gatha type="1">‘‘Soṇṇamayā maṇimayā, lohitaṅkamayāpi ca;</gatha>
    <gatha type="last">Phalikāpi ca pallaṅkā, yenicchakā yadicchakā.</gatha>
    <gatha type="1">‘‘Mahārahañca sayanaṃ, tūlikā vikatīyutaṃ;</gatha>
    <gatha type="last">Uddhalomiñca ekantaṃ, bimbohanasamāyutaṃ.</gatha>
    <gatha type="1">‘‘Bhavanā nikkhamitvāna, caranto devacārikaṃ;</gatha>
    <gatha type="last">Yathā icchāmi gamanaṃ, devasaṅghapurakkhato.</gatha>
    <gatha type="1">‘‘Pupphassa heṭṭhā tiṭṭhāmi, uparicchadanaṃ mama;</gatha>
    <gatha type="last">Samantā yojanasataṃ, kaṇikārehi chāditaṃ.</gatha>
    <gatha type="1">‘‘Saṭṭhitūriyasahassāni, sāyaṃ pātaṃ upaṭṭhahuṃ;</gatha>
    <gatha type="last">Parivārenti maṃ niccaṃ, rattindivamatanditā.</gatha>
    <gatha type="1">‘‘Tattha naccehi gītehi, tāḷehi vāditehi ca;</gatha>
    <gatha type="last">Ramāmi khiḍḍā ratiyā, modāmi kāmakāmahaṃ.</gatha>
    <gatha type="1">‘‘Tattha bhutvā pivitvā ca, modāmi tidase tadā;</gatha>
    <gatha type="last">Nārīgaṇehi sahito, modāmi byamhamuttame.</gatha>
    <gatha type="1">‘‘Satānaṃ  pañcakkhattuñca, devarajjamakārayiṃ;</gatha>
    <gatha type="1">Satānaṃ tīṇikkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <gatha type="1">‘‘Bhave bhave saṃsaranto, mahābhogaṃ labhāmahaṃ;</gatha>
    <gatha type="last">Bhoge me ūnatā natthi, buddhapūjāyidaṃ phalaṃ.</gatha>
    <gatha type="1">‘‘Duve bhave saṃsarāmi, devatte atha mānuse;</gatha>
    <gatha type="last">Aññaṃ gatiṃ na jānāmi, buddhapūjāyidaṃ phalaṃ.</gatha>
    <gatha type="1">‘‘Duve kule pajāyāmi, khattiye cāpi brāhmaṇe;</gatha>
    <gatha type="last">Nīce kule na jānāmi, buddhapūjāyidaṃ phalaṃ.</gatha>
    <gatha type="1">‘‘Hatthiyānaṃ assayānaṃ, sivikaṃ sandamānikaṃ;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <gatha type="1">‘‘Dāsīgaṇaṃ dāsagaṇaṃ, nāriyo samalaṅkatā;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <gatha type="1">‘‘Koseyyakambaliyāni , khomakappāsikāni ca;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <gatha type="1">‘‘Navavatthaṃ navaphalaṃ, navaggarasabhojanaṃ;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <gatha type="1">‘‘Imaṃ khāda imaṃ bhuñja, imamhi sayane saya;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <gatha type="1">‘‘Sabbattha pūjito homi, yaso accuggato mama;</gatha>
    <gatha type="last">Mahāpakkho sadā homi, abhejjapariso sadā;</gatha>
    <gatha type="last">Ñātīnaṃ uttamo homi, buddhapūjāyidaṃ phalaṃ.</gatha>
    <gatha type="1">‘‘Sītaṃ uṇhaṃ na jānāmi, pariḷāho na vijjati;</gatha>
    <gatha type="last">Atho cetasikaṃ dukkhaṃ, hadaye me na vijjati.</gatha>
    <gatha type="1">‘‘Suvaṇṇavaṇṇo hutvāna, saṃsarāmi bhavābhave;</gatha>
    <gatha type="last">Vevaṇṇiyaṃ na jānāmi, buddhapūjāyidaṃ phalaṃ.</gatha>
    <gatha type="1">‘‘Devalokā  cavitvāna, sukkamūlena codito;</gatha>
    <gatha type="last">Sāvatthiyaṃ pure jāto, mahāsāle suaḍḍhake.</gatha>
    <gatha type="1">‘‘Pañca kāmaguṇe hitvā, pabbajiṃ anagāriyaṃ;</gatha>
    <gatha type="last">Jātiyā sattavassohaṃ, arahattamapāpuṇiṃ.</gatha>
    <gatha type="1">‘‘Upasampādayī buddho, guṇamaññāya cakkhumā;</gatha>
    <gatha type="last">Taruṇo pūjanīyohaṃ, buddhapūjāyidaṃ phalaṃ.</gatha>
    <gatha type="1">‘‘Dibbacakkhu visuddhaṃ me, samādhikusalo ahaṃ;</gatha>
    <gatha type="last">Abhiññāpāramippatto, buddhapūjāyidaṃ phalaṃ.</gatha>
    <gatha type="1">‘‘Paṭisambhidā anuppatto, iddhipādesu kovido;</gatha>
    <gatha type="last">Dhammesu pāramippatto, buddhapūjāyidaṃ phalaṃ.</gatha>
    <gatha type="1">‘‘Tiṃsakappasahassamhi, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño puna hutvā sūlato uṭṭhahitvā parānuddayāya ākāse ṭhatvā pāṭihāriyaṃ dassesi. Mahājano acchariyabbhutacittajāto ahosi. Tāvadevassa vaṇo saṃrūḷhi, so bhikkhūhi, ‘‘āvuso, tādisaṃ dukkhaṃ anubhavanto kathaṃ tvaṃ vipassanaṃ anuyuñjituṃ asakkhī’’ti puṭṭho, ‘‘pageva me, āvuso, saṃsāre ādīnavo, saṅkhārānañca sabhāvo sudiṭṭho, evāhaṃ  tādisaṃ dukkhaṃ anubhavantopi asakkhiṃ vipassanaṃ vaḍḍhetvā visesaṃ adhigantu’’nti dassento –</paragraph>
    <hangnum nr="121"/>
    <gatha type="1"> ‘‘Natthi koci bhavo nicco, saṅkhārā vāpi sassatā;</gatha>
    <gatha type="last">Uppajjanti ca te khandhā, cavanti aparāparaṃ.</gatha>
    <hangnum nr="122"/>
    <gatha type="1"> ‘‘Etamādīnavaṃ ñatvā, bhavenamhi anatthiko;</gatha>
    <gatha type="last">Nissaṭo sabbakāmehi, patto me āsavakkhayo’’ti. –</gatha>
    <paragraph type="unindented">Imaṃ gāthādvayaṃ abhāsi.</paragraph>
    <paragraph>Tattha natthi koci bhavo niccoti kammabhavo upapattibhavo kāmabhavo rūpabhavo arūpabhavo saññībhavo asaññībhavo nevasaññīnāsaññībhavo ekavokārabhavo catuvokārabhavo pañcavokārabhavoti evaṃbhedo, tatthāpi hīno majjhimo ukkaṭṭho dīghāyuko sukhabahulo vomissasukhadukkhoti evaṃvibhāgo yokoci nicco dhuvo thiro apalokiyadhammo natthi taṃ taṃ kāraṇaṃ paṭicca samuppannattā. Yasmā ca etadevaṃ, tasmā saṅkhārā vāpi sassatā natthīti yojanā. Paccayehi saṅkhatattā ‘‘saṅkhārā’’ti laddhanāme hi pañcakkhandhe upādāya bhavasamaññāya saṅkhārāva hutvā sambhūtā jarāmaraṇena ca vipariṇamantīti asassatā vipariṇāmadhammā. Tathā hi te ‘‘saṅkhārā’’ti vuccanti. Tenāha uppajjanti ca te khandhā, cavanti aparāparanti. Te bhavapariyāyena saṅkhārapariyāyena ca vuttā pañcakkhandhā yathāpaccayaṃ aparāparaṃ uppajjanti, uppannā ca jarāya paripīḷitā hutvā cavanti paribhijjantīti attho. Etena ‘‘bhavo, saṅkhārā’’ti ca laddhavohārā pañcakkhandhā udayabbayasabhāvāti dasseti. Yasmā tilakkhaṇaṃ āropetvā saṅkhāre sammasantassa tayopi bhavā ādittaṃ viya saṅkhate ādīnavaṃ dosaṃ pageva vipassanāpaññāya jānitvā aniccalakkhaṇehi diṭṭhā saṅkhārā dukkhānattā vibhūtatarā upaṭṭhahanti, tenāha bhagavā – ‘‘yadaniccaṃ taṃ dukkhaṃ, yaṃ dukkhaṃ tadanattā’’ti (saṃ. ni. 3.15).</paragraph>
    <paragraph>Yasmā tilakkhaṇaṃ āropetvā saṅkhāre sammasantassa tayopi bhavā ādittaṃ viya agāraṃ sappaṭibhayā upaṭṭhahanti, tasmā āha ‘‘bhavenamhi anatthiko’’ti. Evaṃ pana sabbaso bhavehi vinivattiyamānassa kāmesu apekkhāya lesopi na sambhavatiyeva, tenāha ‘‘nissaṭo sabbakāmehī’’ti, amhīti yojanā. Mānusehi viya dibbehipi kāmehi nivattitacittosmīti attho. Patto me āsavakkhayoti yasmā evaṃ suparimajjitasaṅkhāro bhavesu suparidiṭṭhādīnavo kāmesu  ca anāsattamānaso tasmā sūlamatthake nisinnenāpi me mayā patto adhigato  āsavakkhayo nibbānaṃ arahattañcāti. Aññehi ca sabrahmacārīhi appattamānasehi tadadhigamāya ussāho karaṇīyoti bhikkhūnaṃ ovādamadāsi.</paragraph>
    <centered>Uttarattheragāthāvaṇṇanā niṭṭhitā.</centered>
    <subhead>2. Piṇḍolabhāradvājattheragāthāvaṇṇanā</subhead>
    <paragraph>Nayidaṃanayenātiādikā āyasmato piṇḍolabhāradvājattherassa gāthā. Kā uppatti? Ayaṃ kira padumuttarassa bhagavato kāle sīhayoniyaṃ nibbattitvā pabbataguhāyaṃ viharati. Bhagavā tassa anuggahaṃ kātuṃ gocarāya pakkantakāle sayanaguhaṃ pavisitvā nirodhaṃ samāpajjitvā nisīdi. Sīho gocaraṃ gahetvā nivatto guhādvāre bhagavantaṃ disvā haṭṭhatuṭṭho jalajathalajapupphehi pūjaṃ katvā cittaṃ pasādento bhagavato ārakkhatthāya araññe vāḷamige apanetuṃ tīsu velāsu sīhanādaṃ nadanto buddhagatāya satiyā aṭṭhāsi. Yathā paṭhamadivasaṃ, evaṃ sattāhaṃ pūjesi. Bhagavā sattāhaccayena nirodhā vuṭṭhahitvā ‘‘vattissati imassa ettako upanissayo’’ti tassa passantasseva ākāsaṃ pakkhanditvā vihārameva gato. Sīho pālileyyakahatthī viya buddhaviyogadukkhaṃ adhivāsetuṃ asakkonto kālaṃ katvā haṃsavatīnagare mahābhogakule nibbattitvā vayappatto nagaravāsīhi saddhiṃ vihāraṃ gato dhammadesanaṃ sutvā sattāhaṃ mahādānaṃ pavattetvā yāvajīvaṃ puññāni katvā aparāparaṃ devamanussesu saṃsaranto amhākaṃ bhagavato kāle kosambiyaṃ rañño utenassa purohitaputto hutvā nibbatti bhāradvājo nāma nāmena. So vayappatto tayo vede uggahetvā pañca māṇavakasatāni mante vācento mahagghasabhāvena ananurūpācārattā tehi pariccajjanto rājagahaṃ gantvā bhagavato bhikkhusaṅghassa ca lābhasakkāraṃ disvā sāsane pabbajitvā bhojane amattaññū hutvā vicaranto satthārā upāyena  mattaññutāya patiṭṭhāpito vipassanaṃ paṭṭhapetvā nacirasseva chaḷabhiñño ahosi. Tena vuttaṃ apadāne (apa. thera 2.50.104-109) –</paragraph>
    <gatha type="1">‘‘Migaluddo pure āsiṃ, vipine vicaraṃ tadā;</gatha>
    <gatha type="last">Addasaṃ virajaṃ buddhaṃ, sabbadhammāna pāraguṃ.</gatha>
    <gatha type="1">‘‘Piyālaphalamādāya, buddhaseṭṭhassadāsahaṃ;</gatha>
    <gatha type="last">Puññakkhettassa vīrassa, pasanno sehi pāṇibhi.</gatha>
    <gatha type="1">‘‘Ekatiṃse  ito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā ‘‘bhagavato sammukhā yaṃ sāvakehi pattabbaṃ, taṃ mayā patta’’nti, bhikkhusaṅghe ca ‘‘yassa magge vā phale vā kaṅkhā atthi, so maṃ pucchatū’’ti sīhanādaṃ nadi. Tena taṃ bhagavā, ‘‘etadaggaṃ, bhikkhave, mama sāvakānaṃ bhikkhūnaṃ sīhanādikānaṃ yadidaṃ piṇḍolabhāradvājo’’ti (a. ni. 1.188, 195) etadagge ṭhapesi. So  ekadivasaṃ attano santikaṃ upagataṃ gihikāle sahāyabhūtaṃ macchariṃ micchādiṭṭhibrāhmaṇaṃ anukampamāno tassa dānakathaṃ kathetvā tena ca ‘‘ayaṃ mama dhanaṃ vināsetukāmo’’ti bhakuṭiṃ katvāpi ‘‘tuyhaṃ ekabhattaṃ demī’’ti vutte, ‘‘taṃ saṅghassa dehi mā mayha’’nti saṅghassa pariṇāmesi. Puna brāhmaṇena ‘‘ayaṃ maṃ bahūnaṃ dāpetukāmo’’ti appaccaye pakāsite dutiyadivasaṃ dhammasenāpatinā saṅghagatāya dakkhiṇāya mahapphalabhāvappakāsanena taṃ pasādetvā, ‘‘ayaṃ brāhmaṇo ‘āhāragedhena maṃ dāne nīyojesī’ti maññati, āhārassa pana mayā sabbaso pariññātabhāvaṃ na jānāti, handa naṃ jānāpemī’’ti –</paragraph>
    <hangnum nr="123"/>
    <gatha type="1"> ‘‘Nayidaṃ anayena jīvitaṃ, nāhāro hadayassa santiko;</gatha>
    <gatha type="last">Āhāraṭṭhitiko samussayo, iti disvāna carāmi esanaṃ.</gatha>
    <hangnum nr="124"/>
    <gatha type="1"> ‘‘Paṅkoti  hi naṃ avedayuṃ, yāyaṃ vandanapūjanā kulesu;</gatha>
    <gatha type="last">Sukhumaṃ sallaṃ durubbahaṃ, sakkāro kāpurisena dujjaho’’ti. –</gatha>
    <paragraph type="unindented">Gāthādvayaṃ abhāsi.</paragraph>
    <paragraph>Tattha nayidaṃ anayena jīvitanti idaṃ mama jīvitaṃ anayena añāyena veḷudānapupphadānādianesanāya na hoti jīvitanikantiyā abhāvato. Nāhāro hadayassa santikoti āhāro ca āhariyamāno maggaphalañāṇaṃ viya hadayassa cittassa santikaro na hoti, kevalaṃ pana sajjukaṃ khudāpaṭighātamattaṃ karotīti adhippāyo. Atha vā nāhāro hadayassa santikoti āhāro rasataṇhāvatthu me hadayassa santiko āsatto na hoti rasataṇhāya eva abhāvato. ‘‘Santike’’tipi paṭhanti. Yo hi āhāragiddho lābhasakkārappasuto vicarati, tassa āhāro hadayassa santike nāma abhiṇhaṃ manasikātabbato. Yo pana pariññātāhāro, so tattha pahīnacchandarāgo, na tassāhāro hadayassa  santike nāma – ‘‘kathaṃ nu kho labheyya’’ntiādimanasikaraṇasseva abhāvato. Yadi hi jīvitanikanti āhārarasataṇhā ca natthi, atha kasmā piṇḍāya carasīti anuyogaṃ manasi katvā āha ‘‘āhāraṭṭhitiko samussayo, iti disvāna carāmi esana’’nti. Āhāro bhojanaṃ ṭhiti ṭhānaṃ paccayo etassāti āhāraṭṭhitiko. ‘‘Āhārapaṭibaddhavuttiko samussayo kāyo’’iti disvāna evaṃ ñatvā imamatthaṃ buddhiyaṃ  ṭhapetvā carāmi esanaṃ, bhikkhāpariyesanaṃ karomīti attho.</paragraph>
    <paragraph>Paccayanimittaṃ kulāni upasaṅkamanto tattha vandanapūjanāhi lābhasakkārehi ca bajjhatīti evaṃ mādisesu na cintetabbanti dassento ‘‘paṅko’’tigāthaṃ abhāsi. Tassattho – yā ayaṃ paccayanimittaṃ upagatānaṃ pabbajitānaṃ kulesu gehavāsīsu pavattissati guṇasambhāvanā pūjanā ca, yasmā taṃ abhāvitattānaṃ osīdāpanaṭṭhena malīnabhāvakaraṇena ca paṅko kaddamoti buddhādayo avedayuṃ abbhaññāsuṃ pavedesuṃ vā, tasmā sā sappurisānaṃ  bandhāya na hoti sakkārāsāya pageva pahīnattā. Asappurisassa pana sakkārāsā duviññeyyasabhāvatāya pīḷājananato anto tudanato uddharituṃ asakkuṇeyyato ca sukhumaṃ sallaṃ durubbahaṃ. Tato eva tena sakkāro kāpurisena dujjaho durubbaheyyo tassa pahānapaṭipattiyā appaṭipajjanato, sakkārāsāpahānena pahīno hotīti. Taṃ sutvā brāhmaṇo there abhippasanno ahosi.</paragraph>
    <centered>Piṇḍolabhāradvājattheragāthāvaṇṇanā niṭṭhitā.</centered>
    <subhead>3. Valliyattheragāthāvaṇṇanā</subhead>
    <paragraph>Makkaṭo pañcadvārāyantiādikā āyasmato valliyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṃse kappe kulagehe nibbattitvā viññutaṃ patto ekadivasaṃ kenacideva karaṇīyena araññaṃ gato tattha nāradaṃ nāma paccekasambuddhaṃ rukkhamūle vasantaṃ disvā pasannamānaso naḷehi sālaṃ katvā tiṇehi chādetvā adāsi. Caṅkamanaṭṭhānañcassa sodhetvā vālukā okiritvā adāsi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇamahāsālassa putto hutvā nibbatti, valliyotissa nāmaṃ ahosi. So vayappatto yobbanamanuppatto indriyavasiko hutvā vicaranto kalyāṇamittasaṃsaggena bhagavantaṃ upasaṅkamitvā dhammaṃ sutvā paṭiladdhasaddho pabbajitvā  vipassanaṃ paṭṭhapetvā nacirasseva arahattaṃ pāpuṇi. Tena vuttaṃ apadāne (apa. thera 2.50.93-103) –</paragraph>
    <gatha type="1">‘‘Himavantassāvidūre, hārito nāma pabbato;</gatha>
    <gatha type="last">Sayambhū nārado nāma, rukkhamūle vasī tadā.</gatha>
    <gatha type="1">‘‘Naḷāgāraṃ karitvāna, tiṇena chādayiṃ ahaṃ;</gatha>
    <gatha type="last">Caṅkamaṃ sodhayitvāna, sayambhussa adāsahaṃ.</gatha>
    <gatha type="1">‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Tattha me sukataṃ byamhaṃ, naḷakuṭikanimmitaṃ;</gatha>
    <gatha type="last">Saṭṭhiyojanamubbedhaṃ, tiṃsayojanavitthataṃ.</gatha>
    <gatha type="1">‘‘Catuddasesu kappesu, devaloke ramiṃ ahaṃ;</gatha>
    <gatha type="last">Ekasattatikkhattuñca, devarajjamakārayiṃ.</gatha>
    <gatha type="1">‘‘Catuttiṃsatikkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <gatha type="1">‘‘Dhammapāsādamāruyha, sabbākāravarūpamaṃ;</gatha>
    <gatha type="last">Yadicchakāhaṃ vihare, sakyaputtassa sāsane.</gatha>
    <gatha type="1">‘‘Ekatiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, naḷakuṭiyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ  pana patvā puthujjanakāle attano cittassa rūpādiārammaṇesu yathākāmappavattiyā, idāni ariyamaggena niggahitabhāvassa ca vibhāvanena aññaṃ byākaronto –</paragraph>
    <hangnum nr="125"/>
    <gatha type="1"> ‘‘Makkaṭo pañcadvārāyaṃ, kuṭikāyaṃ pasakkiya;</gatha>
    <gatha type="last">Dvārena anupariyeti, ghaṭṭayanto muhuṃ muhuṃ.</gatha>
    <hangnum nr="126"/>
    <gatha type="1"> ‘‘Tiṭṭha makkaṭa mā dhāvi, na hi te taṃ yathā pure;</gatha>
    <gatha type="last">Niggahītosi paññāya, neva dūraṃ gamissasī’’ti. – gāthādvayaṃ abhāsi;</gatha>
    <paragraph>Tattha ghaṭṭayantoti attano lolabhāvena rukkhassa aññaṃ sākhaṃ muñcitvā aññassa gahaṇena anekavāraṃ tattha rukkhaṃ cālento phalūpabhogamakkaṭo viya tena tena cakkhādidvārena rūpādiārammaṇesu aññaṃ muñcitvā aññaṃ gaṇhanto cittasantānassa samādānavasena niccalaṃ ṭhātuṃ  appadānena abhikkhaṇaṃ ghaṭṭayanto cālento tasmiṃyeva rūpādiārammaṇe anuparivattati yathākāmaṃ vicarati. Vattamānasamīpatāya cettha vattamānavacanaṃ. Evaṃ anupariyanto ca tiṭṭha, makkaṭa, mā dhāvi tvaṃ, cittamakkaṭa, idāni tiṭṭha mā dhāvi, ito paṭṭhāya te dhāvituṃ na sakkā, tasmā na hi te taṃ yathā pūre yasmā taṃ attabhāvagehaṃ pubbe viya na te sevitaṃ pihitadvārabhāvato, kiñca niggahītosi paññāya sayañca idāni maggapaññāya kilesābhisaṅkhārasaṅkhātānaṃ pādānaṃ chedanena accantikaṃ niggahaṃ pattosi, tasmā neva dūraṃ gamissasi ito attabhāvato dūraṃ dutiyādiattabhāvaṃ neva gamissasi yāvacarimakacittaṃ eva te gamananti dasseti. ‘‘Neto dūra’’ntipi pāṭho, so evattho.</paragraph>
    <centered>Valliyattheragāthāvaṇṇanā niṭṭhitā.</centered>
    <subhead>4. Gaṅgātīriyattheragāthāvaṇṇanā</subhead>
    <paragraph>Tiṇṇaṃ me tālapattānantiādikā āyasmato gaṅgātīriyattherassa gāthā. Kā uppatti? Ayaṃ kira padumuttarassa bhagavato kāle kulagehe nibbattitvā viññutaṃ patto sāsane abhippasanno hutvā bhikkhusaṅghassa pānīyamadāsi. So tena puññakammena devaloke nibbattitvā aparāparaṃ puññāni katvā devamanussesu saṃsaranto imasmiṃ buddhuppāde sāvatthiyaṃ aññatarassa gahapatissa putto hutvā nibbatti, ‘‘datto’’tissa nāmaṃ ahosi. So  vayappatto gharāvāsaṃ vasanto agamanīyaṭṭhānabhāvaṃ ajānitvā vītikkamaṃ katvā puna agamanīyaṭṭhānabhāvaṃ ñatvā saṃvegajāto pabbajitvā taṃ kammaṃ jigucchitvā lūkhapaṭipattiṃ anutiṭṭhanto paṃsukūlacīvaraṃ chavasittasadisaṃ mattikāpattañca gahetvā gaṅgātīre tīhi tālapattehi kuṭikaṃ katvā vihāsi, tenevassa gaṅgātīriyoti samaññā ahosi. So ‘‘arahattaṃ appatvā na kenaci sallapissāmī’’ti cittaṃ adhiṭṭhāya paṭhamaṃ saṃvaccharaṃ tuṇhībhūto vacībhedaṃ akarontova vihāsi. Dutiye saṃvacchare gocaragāme aññatarāya itthiyā ‘‘mūgo nu kho no’’ti vīmaṃsitukāmāya patte khīraṃ āsiñcantiyā  hatthavihāre katepi okirite, ‘‘alaṃ, bhaginī’’ti vācaṃ nicchari. Tatiye pana saṃvacchare antaravasseva ghaṭayanto vāyamanto arahattaṃ pāpuṇi, tena vuttaṃ apadāne (apa. thera 2.50.51-56) –</paragraph>
    <gatha type="1">‘‘Padumuttarabuddhassa , bhikkhusaṅghe anuttare;</gatha>
    <gatha type="last">Pasannacitto sumano, pānīghaṭamapūrayiṃ.</gatha>
    <gatha type="1">‘‘Pabbatagge dumagge vā, ākāse vātha bhūmiyaṃ;</gatha>
    <gatha type="last">Yadā pānīyamicchāmi, khippaṃ nibbattate mama.</gatha>
    <gatha type="1">‘‘Satasahassito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, dakadānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahā pana hutvā attano pubbabhāgapaṭipattiyā vibhāvanamukhena aññaṃ byākaronto –</paragraph>
    <hangnum nr="127"/>
    <gatha type="1"> ‘‘Tiṇṇaṃ me tālapattānaṃ, gaṅgātīre kuṭī katā;</gatha>
    <gatha type="last">Chavasittova me patto, paṃsukūlañca cīvaraṃ.</gatha>
    <hangnum nr="128"/>
    <gatha type="1"> ‘‘Dvinnaṃ antaravassānaṃ, ekā vācā me bhāsitā;</gatha>
    <gatha type="last">Tatiye antaravassamhi, tamokhandho padālito’’ti. – gāthādvayaṃ abhāsi;</gatha>
    <paragraph>Tattha tiṇṇaṃ me tālapattānaṃ, gaṅgātīre kuṭī katāti tālarukkhato pahitehi tīhi tālapaṇṇehi mayhaṃ vassanapariharaṇatthaṃ gaṅgāya nadiyā tīre kuṭikā katā. Tena attano senāsanasantosaṃ dasseti. Vuttañhi dhammasenāpatinā –</paragraph>
    <gatha type="1">‘‘Pallaṅkena nisinnassa, jaṇṇuke nābhivassati;</gatha>
    <gatha type="last">Alaṃ phāsuvihārāya, pahitattassa bhikkhuno’’ti. (theragā. 985; mi. pa. 6.1.1);</gatha>
    <paragraph>‘‘Tālapattīna’’ntipi pāṭho, so evattho. Chavasittova me pattoti mayhaṃ patto chavasittasadiso, matānaṃ khīrasecanakuṇḍasadisoti attho . Paṃsukūlañca cīvaranti cīvarañca me antaramaggasusānādīsu chaḍḍitanantakehi kataṃ paṃsukūlaṃ. Padadvayena parikkhārasantosaṃ dasseti.</paragraph>
    <paragraph>Dvinnaṃantaravassānanti dvīsu antaravassesu pabbajitato arahattamappattasaṃvaccharesu. Ekā vācā me bhāsitāti ekā, ‘‘alaṃ, bhaginī’’ti khīrapaṭikkhepavācā eva mayā vuttā, añño tattha vacībhedo nāhosi. Tena ukkaṃsagataṃ kāyavacīsaṃyamaṃ dasseti. Tatiye antaravassamhīti  tatiyassa saṃvaccharassa abbhantare, tasmiṃ aparipuṇṇeyeva. Tamokhandho padālitoti aggamaggena tamokhandho bhinno, avijjānusayo samucchinnoti attho. Tena tadekaṭṭhatāya sabbakilesānaṃ anavasesappahānaṃ vadati.</paragraph>
    <centered>Gaṅgātīriyattheragāthāvaṇṇanā niṭṭhitā.</centered>
    <subhead>5. Ajinattheragāthāvaṇṇanā</subhead>
    <paragraph>Api ce hoti tevijjotiādikā āyasmato ajinattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto buddhasuññe loke kulagehe nibbattitvā viññutaṃ patto kenacideva karaṇīyena araññaṃ gato tattha sucintitaṃ nāma paccekasambuddhaṃ ābādhena pīḷitaṃ nisinnaṃ disvā upasaṅkamitvā vanditvā bhesajjatthāya pasannamānaso ghatamaṇḍaṃ adāsi. So tena puññakammena devaloke nibbattitvā aparāparaṃ puññāni katvā sugatīsuyeva saṃsaranto imasmiṃ buddhuppāde sāvatthiyaṃ aññatarassa daliddabrāhmaṇassa gehe paṭisandhiṃ gaṇhi. Taṃ vijāyanakāle ajinacammena sampaṭicchiṃsu. Tenassa ajinotveva nāmaṃ akaṃsu. So bhogasaṃvattaniyassa kammassa akatattā daliddakule nibbatto vayappattopi appannapānabhojano hutvā vicaranto jetavanapaṭiggahaṇe buddhānubhāvaṃ disvā paṭiladdhasaddho pabbajitvā vipassanāya kammaṃ karonto nacirasseva chaḷabhiñño ahosi. Tena vuttaṃ apadāne (apa. thera 2.43.78-87) –</paragraph>
    <gatha type="1">‘‘Sucintitaṃ  bhagavantaṃ, lokajeṭṭhaṃ narāsabhaṃ;</gatha>
    <gatha type="last">Upaviṭṭhaṃ mahāraññaṃ, vātābādhena pīḷitaṃ.</gatha>
    <gatha type="1">‘‘Disvā cittaṃ pasādetvā, ghatamaṇḍamupānayiṃ;</gatha>
    <gatha type="last">Katattā ācitattā ca, gaṅgā bhāgīrathī ayaṃ.</gatha>
    <gatha type="1">‘‘Mahāsamuddā cattāro, ghataṃ sampajjare mama;</gatha>
    <gatha type="last">Ayañca pathavī ghorā, appamāṇā asaṅkhiyā.</gatha>
    <gatha type="1">‘‘Mama saṅkappamaññāya, bhavate madhusakkarā;</gatha>
    <gatha type="last">Cātuddīpā ime rukkhā, pādapā dharaṇīruhā.</gatha>
    <gatha type="1">‘‘Mama saṅkappamaññāya, kapparukkhā bhavanti te;</gatha>
    <gatha type="last">Paññāsakkhattuṃ devindo, devarajjamakārayiṃ.</gatha>
    <gatha type="1">‘‘Ekapaññāsakkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <gatha type="1">‘‘Catunnavutito  kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, ghatamaṇḍassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvāpi purimakammanissandena appalābhī appaññātova ahosi. Uddesabhattasalākabhattānipi lāmakāneva pāpuṇanti. Kammaphaleneva ca naṃ puthujjanā bhikkhū sāmaṇerā ca ‘‘appaññāto’’ti avamaññanti. Thero te bhikkhū saṃvejento –</paragraph>
    <hangnum nr="129"/>
    <gatha type="1"> ‘‘Api ce hoti tevijjo, maccuhāyī anāsavo;</gatha>
    <gatha type="last">Appaññātoti naṃ bālā, avajānanti ajānatā.</gatha>
    <hangnum nr="130"/>
    <gatha type="1"> ‘‘Yo  ca kho annapānassa, lābhī hotīdha puggalo;</gatha>
    <gatha type="last">Pāpadhammopi ce hoti, so nesaṃ hoti sakkato’’ti. –</gatha>
    <paragraph type="unindented">Gāthādvayaṃ abhāsi.</paragraph>
    <paragraph>Tattha apīti sambhāvane nipāto. Ceti parikappane. Hotīti bhavati. Tisso vijjā etassāti tevijjo. Maccuṃ pajahatīti maccuhāyī. Kāmāsavādīnaṃ abhāvena anāsavo. Idaṃ vuttaṃ hoti – dibbacakkhuñāṇaṃ pubbenivāsañāṇaṃ āsavakkhayañāṇanti imāsaṃ tissannaṃ vijjānaṃ adhigatattā tevijjo tato eva sabbaso kāmāsavādīnaṃ parikkhīṇattā anāsavo āyatiṃ punabbhavassa aggahaṇato maraṇābhāvena maccuhāyī yadipi hoti, evaṃ santepi appaññātoti naṃ bālā avajānanti yassatthāya kulaputtā sammadeva agārasmā anagāriyaṃ pabbajanti, taṃ sadatthaṃ anupāpuṇitvā ṭhitampi naṃ uttamaṃ purisaṃ ‘‘dhutavādo bahussuto dhammakathiko’’ti uppannalābhassa abhāvato ‘‘na paññāto na pākaṭo’’ti bālā dummedhapuggalā avajānanti, kasmā? Ajānatā ajānanakāraṇā guṇānaṃ ajānanameva tattha kāraṇanti dasseti.</paragraph>
    <paragraph>Yathā ca guṇānaṃ ajānanato bālā lābhagarutāya sambhāvanīyampi avajānanti, evaṃ guṇānaṃ ajānanato lābhagarutāya evaṃ avajānitabbampi sambhāventīti dassento dutiyaṃ gāthaṃ āha. Tattha yoti aniyamavacanaṃ. Ca-saddo byatireke, tena yathāvuttapuggalato imassa puggalassa vuccamānaṃyeva visesaṃ janeti. Khoti avadhāraṇe. Annapānassāti nidassanamattaṃ. Lābhīti lābhavā. Idhāti imasmiṃ loke. Jarāmaraṇehi tassa tassa sattāvāsassa pūraṇato galanato  ca puggalo. Pāpadhammoti lāmakadhammo. Ayañhettha attho – yo pana puggalo cīvarādipaccayamattasseva lābhī hoti, na jhānādīnaṃ, so pāpicchatāya dussīlabhāvena hīnadhammopi samāno idha imasmiṃ loke bālānaṃ lābhagarutāya sakkato garukato hotīti.</paragraph>
    <centered>Ajinattheragāthāvaṇṇanā niṭṭhitā.</centered>
    <subhead>6. Meḷajinattheragāthāvaṇṇanā</subhead>
    <paragraph>Yadāhaṃdhammamassosintiādikā āyasmato meḷajinattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sumedhassa bhagavato kāle kulagehe nibbattitvā viññutaṃ  patto ekadivasaṃ bhagavantaṃ piṇḍāya gacchantaṃ disvā pasannamānaso madhuraṃ āmodaphalaṃ adāsi. So tena puññakammena devamanussesu saṃsaranto imasmiṃ buddhuppāde bārāṇasiyaṃ khattiyakule nibbattitvā meḷajinoti laddhanāmo vijjāsippesu nipphattiṃ gato paṇḍito byatto disāsu pākaṭo ahosi. So bhagavati bārāṇasiyaṃ isipatane viharante vihāraṃ gantvā satthāraṃ upasaṅkamitvā dhammaṃ sutvā paṭiladdhasaddho pabbajitvā vipassanaṃ paṭṭhapetvā tadaheva arahattaṃ pāpuṇi. Tena vuttaṃ apadāne (apa. thera 2.51.57-62) –</paragraph>
    <gatha type="1">‘‘Sahassaraṃsī bhagavā, sayambhū aparājito;</gatha>
    <gatha type="last">Vivekā vuṭṭhahitvāna, gocarāyābhinikkhami.</gatha>
    <gatha type="1">‘‘Phalahattho ahaṃ disvā, upagacchiṃ narāsabhaṃ;</gatha>
    <gatha type="last">Pasannacitto sumano, avaṭaṃ adadiṃ phalaṃ.</gatha>
    <gatha type="1">‘‘Catunnavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā aparabhāge bhikkhūhi, ‘‘āvuso, kiṃ tayā uttarimanussadhammo adhigato’’ti puṭṭho sīhanādaṃ nadanto –</paragraph>
    <hangnum nr="131"/>
    <gatha type="1"> ‘‘Yadāhaṃ  dhammamassosiṃ, bhāsamānassa satthuno;</gatha>
    <gatha type="last">Na kaṅkhamabhijānāmi, sabbaññū aparājite.</gatha>
    <hangnum nr="132"/>
    <gatha type="1"> ‘‘Satthavāhe mahāvīre, sārathīnaṃ varuttame;</gatha>
    <gatha type="last">Magge paṭipadāyaṃ vā, kaṅkhā mayhaṃ na vijjatī’’ti. – gāthādvayaṃ abhāsi;</gatha>
    <paragraph>Tattha yadāti yasmiṃ kāle. Ahanti attānaṃ niddisati. Dhammanti catusaccadhammaṃ. Assosinti suṇiṃ. Satthunoti diṭṭhadhammikādiatthehi veneyyānaṃ sāsanaṭṭhena satthuno. Kaṅkhanti saṃsayaṃ. Saṅkhatamasaṅkhatañca anavasesato jānanaṭṭhena sabbaññū. Kutocipi parājitā bhāvena aparājite. Veneyyasattānaṃ saṃsārakantārato nibbānaṃ paṭivāhanaṭṭhena satthavāhe. Idaṃ vuttaṃ hoti – yato pabhuti ahaṃ satthuno dhammaṃ desentassa catusaccadhammaṃ assosiṃ sotadvārānusārena upadhāresiṃ upalabhiṃ, tato paṭṭhāya anavasesasaṅkhatāsaṅkhatasammutidhammānaṃ sayambhūñāṇena jānanato sabbaññū anāvaraṇadassāvimhi, pañcannampi mārānaṃ abhibhavanato tehi aparājitattā sadevake loke appaṭihatadhammacakkattā ca aparājite, veneyyasattānaṃ lobhakantārādito vāhanaṭṭhena satthavāhe, mahāvikkantatāya mahāvīre, aññehi duddamānaṃ purisadammānaṃ saraṇato accantikena damathena damanato sārathīnaṃ pavarabhūte uttame sammāsambuddhe , ‘‘buddho nu kho no nu kho’’ti kaṅkhaṃ nābhijānāmi aparappaccayabhāvato. Tathārūpe desite ariyamagge tadupādāyabhūtāya ca sīlādipaṭipadāya ‘‘niyyāniko nu kho na nu kho’’ti kaṅkhā vicikicchā na vijjati natthīti. Ettha ca ariyadhamme saṃsayābhāvakathanena ariyasaṅghepi saṃsayābhāvo kathitoyevāti daṭṭhabbaṃ tattha patiṭṭhitassa anaññathābhāvatoti.</paragraph>
    <centered>Meḷajinattheragāthāvaṇṇanā niṭṭhitā.</centered>
    <subhead>7. Rādhattheragāthāvaṇṇanā</subhead>
    <paragraph>Yathā agāraṃ ducchannantiādikā āyasmato rādhattherassa gāthā. Kā uppatti? Ayaṃ kira padumuttarassa bhagavato kāle haṃsavatīnagare kulagehe nibbattitvā viññutaṃ patto vihāraṃ gantvā satthāraṃ upasaṅkamitvā vanditvā ekamantaṃ nisinno satthārā ekaṃ bhikkhuṃ paṭibhāneyyakānaṃ aggaṭṭhāne ṭhapiyamānaṃ disvā sayaṃ taṃ ṭhānantaraṃ patthetvā mahādānaṃ  pavattesi. Satthu uḷārañca pūjaṃ akāsi. So evaṃ katapaṇidhāno tato cuto tattha tattha bhave puññāni upacinanto vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ piṇḍāya gacchantaṃ  disvā pasannamānaso madhurāni ambaphalānī adāsi. So tena puññakammena devaloke nibbattitvā aparāparaṃ puññāni katvā devamanussesu saṃsaranto amhākaṃ bhagavato kāle rājagahe brāhmaṇakule nibbattitvā rādhoti laddhanāmo vayappatto hutvā gharāvāsaṃ vasanto mahallakakāle puttadārehi apasādito, ‘‘kiṃ me gharāvāsena, pabbajissāmī’’ti vihāraṃ gantvā there bhikkhū upasaṅkamitvā pabbajjaṃ yācitvā tehi ‘‘ayaṃ brāhmaṇo jiṇṇo na sakkoti vattapaṭivattaṃ pūretu’’nti paṭikkhitto satthu santikaṃ gantvā attano ajjhāsayaṃ pavedetvā satthārā upanissayasampattiṃ oloketvā āṇattena dhammasenāpatinā pabbājito vipassanaṃ paṭṭhapetvā nacirasseva arahattaṃ pāpuṇi. Tena vuttaṃ apadāne (apa. thera 2.51.63-67) –</paragraph>
    <gatha type="1">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</gatha>
    <gatha type="last">Rathiyaṃ paṭipajjantaṃ, pādaphalaṃ adāsahaṃ.</gatha>
    <gatha type="1">‘‘Ekanavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā satthu santikāvacaro hutvā vicaranto satthu dhammadesanāpaṭibhānassa paccayabhūtānaṃ paṭibhānajānanakānaṃ aggo jāto. Therassa hi diṭṭhisamudācārañca āgamma dasabalassa  navanavā dhammadesanā paṭibhāti. Tenāha bhagavā – ‘‘etadaggaṃ, bhikkhave, mama sāvakānaṃ bhikkhūnaṃ paṭibhāneyyakānaṃ yadidaṃ rādho’’ti (a. ni. 1.219, 233). So ekadivasaṃ ‘‘ime sattā abhāvanāya rāgena abhibhuyyanti, bhāvanāya sati taṃ natthī’’ti bhāvanaṃ thomento ‘‘yathā agāra’’ntiādinā gāthādvayamāha.</paragraph>
    <paragraph nr="133-4"> Tattha agāranti yaṃkiñci gehaṃ. Ducchannanti viraḷacchannaṃ chiddāvachiddaṃ. Samativijjhatīti vassavuṭṭhi vinivijjhati. Abhāvitanti taṃ agāraṃ vuṭṭhi viya bhāvanāya  rahitattā abhāvitaṃ cittaṃ. Rāgo samativijjhatīti na kevalaṃ rāgova dosamohamānādayopi sabbakilesā tathārūpaṃ cittaṃ ativijjhantiyeva. Subhāvitanti samathavipassanābhāvanāhi suṭṭhu bhāvitaṃ, evarūpaṃ cittaṃ succhannaṃ gehaṃ vuṭṭhi viya rāgādayo kilesā ativijjhituṃ na sakkontīti.</paragraph>
    <centered>Rādhattheragāthāvaṇṇanā niṭṭhitā.</centered>
    <subhead>8. Surādhattheragāthāvaṇṇanā</subhead>
    <paragraph>Khīṇāhi mayhaṃ jātītiādikā āyasmato surādhattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso mātuluṅgaphalaṃ adāsi. So tena puññakammena devaloke nibbattitvā aparāparaṃ puññāni katvā sugatīsuyeva saṃsaranto imasmiṃ buddhuppāde anantaraṃ vuttassa rādhattherassa kaniṭṭho hutvā nibbatti, surādhotissa nāmaṃ ahosi. So jeṭṭhabhātari rādhe pabbajite sayampi pabbajitvā vipassanāya kammaṃ karonto nacirasseva arahattaṃ pāpuṇi. Tena vuttaṃ apadāne (apa. thera 2.51.68-72) –</paragraph>
    <gatha type="1">‘‘Kaṇikāraṃva jalitaṃ, puṇṇamāyeva candimaṃ;</gatha>
    <gatha type="last">Jalantaṃ dīparukkhaṃva, addasaṃ lokanāyakaṃ.</gatha>
    <gatha type="1">‘‘Mātuluṅgaphalaṃ gayha, adāsiṃ satthuno ahaṃ;</gatha>
    <gatha type="last">Dakkhiṇeyyassa vīrassa, pasanno sehi pāṇibhi.</gatha>
    <gatha type="1">‘‘Ekatiṃse ito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā sāsanassa niyyānikabhāvadassanatthaṃ aññaṃ byākaronto ‘‘khīṇā hī mayha’’ntiādinā gāthādvayamāha.</paragraph>
    <paragraph nr="135-6"> Tattha khīṇāti khayaṃ  pariyosānaṃ gatā. Jātīti bhavo bhavanibbatti vā. Vusitaṃ jinasāsananti jinassa sammāsambuddhassa sāsanaṃ maggabrahmacariyaṃ vuṭṭhaṃ parivuṭṭhaṃ. Pahīno jālasaṅkhātoti sattasantānassa ottharaṇato nissarituṃ appadānato ca ‘‘jālasaṅkhāto’’ti ca laddhanāmā diṭṭhi avijjā ca pahīnā maggena samucchinnā. Bhavanetti samūhatāti kāmabhavādikassa bhavassa nayanato pavattanato bhavanettisaññitā taṇhā samugghāṭitā. Yassatthāya pabbajitoti yassa atthāya yadatthaṃ ahaṃ agārasmā gehato anagāriyaṃ pabbajjaṃ pabbajito upagato. So sabbesaṃ orambhāgiyuddhambhāgiyappabhedānaṃ saṃyojanānaṃ bandhanānaṃ khayabhūto attho nibbānasaṅkhāto paramattho arahattasaṅkhāto sadattho ca mayā anuppatto adhigatoti attho.</paragraph>
    <centered>Surādhattheragāthāvaṇṇanā niṭṭhitā.</centered>
    <subhead>9. Gotamattheragāthāvaṇṇanā</subhead>
    <paragraph>Sukhaṃsupantīti āyasmato gotamattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto vipassissa bhagavato kāle kulagehe nibbattitvā viññutaṃ patto ekadivasaṃ bhagavantaṃ disvā pasannamānaso āmodaphalamadāsi. Tena puññakammena devaloke nibbattitvā aparāparaṃ puññāni katvā sugatīsuyeva saṃsaranto imasmiṃ buddhuppāde rājagahe brāhmaṇakule nibbattitvā gotamoti laddhanāmo sattavassikakāle upanayanaṃ katvā ratanabhikkhaṃ caritvā sahassaṃ labhitvā taṃ tādise ṭhāne ṭhapetvā vataṃ caranto soḷasasattarasavassuddesikakāle akalyāṇamittehi kāmesu parinīyamāno ekissā rūpūpajīviniyā taṃ sahassabhaṇḍikaṃ datvā brahmacariyavināsaṃ patvā tāya cassa brahmacārirūpaṃ disvā virattākāre dassite ekarattivāseneva nibbinnarūpo attano brahmacariyanivāsaṃ dhanajāniñca saritvā ‘‘ayuttaṃ mayā kata’’nti vippaṭisārī ahosi. Satthā tassa hetusampattiṃ cittācārañca ñatvā  tassa āsannaṭṭhāne  attānaṃ dassesi. So satthāraṃ disvā pasannamānaso upasaṅkami, tassa bhagavā dhammaṃ desesi. So dhammaṃ sutvā paṭiladdhasaddho pabbajanto khuraggeyeva arahattaṃ pāpuṇi. Tena vuttaṃ apadāne (apa. thera 2.51.80-84) –</paragraph>
    <gatha type="1">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</gatha>
    <gatha type="last">Rathiyaṃ paṭipajjantaṃ, āmodamadadiṃ phalaṃ.</gatha>
    <gatha type="1">‘‘Ekanavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā jhānasukhena phalasukhena vītināmentaṃ eko gihisahāyo upagantvā, ‘‘āvuso, tayā ratanabhikkhāya laddhaṃ pabbajanto kiṃ akāsī’’ti pucchi. Taṃ sutvā thero ‘‘idaṃ nāma kata’’nti anācikkhitvā mātugāme dosaṃ pakāsetvā attano vītarāgabhāvena aññaṃ byākaronto ‘‘sukhaṃ supantī’’tiādinā gāthādvayamāha.</paragraph>
    <paragraph nr="137"> Tattha sukhaṃ supanti munayo, ye itthīsu na bajjhareti ye itthīsu visayabhūtāsu nimittabhūtāsu vā rāgabandhanena na bajjhanti, te munayo tapassino saṃyatindriyā sukhaṃ supanti sukhaṃ viharanti, natthi tesaṃ dukkhanti adhippāyo. ‘‘Supantī’’ti hi nidassanamattametaṃ. Sadā verakkhitabbāsūti ekaṃsena sabbakālaṃ rakkhitabbāsu. Itthiyo hi sattabhūmike nippurise pāsāde uparibhūmiyaṃ vasāpetvāpi, kucchiyaṃ pakkhipitvāpi na sakkā rakkhituṃ, tasmā tā kiṭṭhādigāviyo viya sabbakālaṃ rakkhaṇīyā honti. Bahucittatāya vā sāmikena vatthālaṅkārānuppadānādinā cittaññathattato sabbakālaṃ rakkhitabbā. Sarīrasabhāvaṃ vā mālāgandhādīhi paṭicchādanavasena rakkhitabbacittatāya rakkhitabbāti. Yāsu saccaṃ sudullabhanti yāsu saccavacanaṃ laddhuṃ na sakkā, itthiyo hi aggimpi pavisanti, visampi khādanti, satthampi āharanti, ubbandhitvāpi kālaṃ karonti, na pana sacce ṭhātuṃ sakkonti. Tasmā evarūpā itthiyo vajjetvā ṭhitā munayo sukhitā vatāti dasseti.</paragraph>
    <paragraph nr="138"> Idāni  yassa appahīnattā evarūpāsu itthīsupi bajjhanti, tassa kāmassa attano suppahīnataṃ accantaniṭṭhitatañca dassento dutiyaṃ gāthamāha. Vadhaṃ carimha te kāmāti ambho kāma,  tava vadhaṃ accantasamucchedaṃ ariyamaggena carimha, ‘‘vadhaṃ carimhase’’tipi pāṭho, vadhāya pahānāya maggabrahmacariyaṃ acarimhāti attho. Anaṇā dāni te mayanti idāni aggamaggapattito paṭṭhāya iṇabhāvakarāya pahīnattā kāma te anaṇā mayaṃ, na tuyhaṃ iṇaṃ dhārema. Avītarāgo hi rāgassa vase vattanato tassa iṇaṃ dhārento viya hoti, vītarāgo pana taṃ atikkamitvā paramena cittissariyena samannāgato. Anaṇattā eva gacchāma dāni nibbānaṃ, yattha gantvā na socati yasmiṃ nibbāne gamanahetu sabbaso sokahetūnaṃ abhāvato na socati, taṃ anupādisesanibbānameva idāni gacchāma anupāpuṇāmāti attho.</paragraph>
    <centered>Gotamattheragāthāvaṇṇanā niṭṭhitā.</centered>
    <subhead>10. Vasabhattheragāthāvaṇṇanā</subhead>
    <paragraph>Pubbe hanati attānanti āyasmato vasabhattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto buddhasuññe loke brāhmaṇakule nibbattitvā vayappatto brāhmaṇānaṃ vijjāsippesu nipphattiṃ gantvā nekkhammajjhāsayatāya gharāvāsaṃ pahāya tāpasapabbajjaṃ pabbajitvā cuddasasahassatāpasaparivāro himavantassa avidūre samagge nāma pabbate assamaṃ kāretvā vasanto jhānābhiññāyo nibbattetvā tāpasānaṃ ovādānusāsaniyo dento ekadivasaṃ evaṃ cintesi – ‘‘ahaṃ kho dāni imehi tāpasehi sakkato garukato pūjito viharāmi, mayā pana pūjetabbo na upalabbhati, dukkho kho panāyaṃ  loke yadidaṃ agaruvāso’’ti. Evaṃ pana cintetvā purimabuddhesu katādhikāratāya purimabuddhānaṃ cetiye attanā kataṃ pūjāsakkāraṃ anussaritvā ‘‘yaṃnūnāhaṃ purimabuddhe uddissa pulinacetiyaṃ katvā pūjaṃ kareyya’’nti haṭṭhatuṭṭho  iddhiyā pulinathūpaṃ suvaṇṇamayaṃ māpetvā suvaṇṇamayādīhi tisahassamattehi pupphehi devasikaṃ pūjaṃ karonto yāvatāyukaṃ puññāni katvā aparihīnajjhāno kālaṃ katvā brahmaloke nibbatto. Tatthapi yāvatāyukaṃ ṭhatvā tato cuto tāvatiṃse nibbattitvā aparāparaṃ devamanussesu saṃsaranto imasmiṃ buddhuppāde vesāliyaṃ licchavirājakule nibbattitvā vasabhoti laddhanāmo vayappatto bhagavato vesāligamane buddhānubhāvaṃ disvā paṭiladdhasaddho pabbajitvā vipassanaṃ paṭṭhapetvā  nacirasseva arahattaṃ pāpuṇi. Tena vuttaṃ apadāne (apa. thera 2.50.57-92) –</paragraph>
    <gatha type="1">‘‘Himavantassāvidūre, samaggo nāma pabbato;</gatha>
    <gatha type="last">Assamo sukato mayhaṃ, paṇṇasālā sumāpitā.</gatha>
    <gatha type="1">‘‘Nārado nāma nāmena, jaṭilo uggatāpano;</gatha>
    <gatha type="last">Catuddasasahassāni, sissā paricaranti maṃ.</gatha>
    <gatha type="1">‘‘Paṭisallīnako santo, evaṃ cintesahaṃ tadā;</gatha>
    <gatha type="last">Sabbo jano maṃ pūjeti, nāhaṃ pūjemi kiñcanaṃ.</gatha>
    <gatha type="1">‘‘Na me ovādako atthi, vattā koci na vijjati;</gatha>
    <gatha type="last">Anācariyupajjhāyo, vane vāsaṃ upemahaṃ.</gatha>
    <gatha type="1">‘‘Upāsamāno yamahaṃ, garucittaṃ upaṭṭhahe;</gatha>
    <gatha type="last">So me ācariyo natthi, vanavāso niratthako.</gatha>
    <gatha type="1">‘‘Āyāgaṃ me gavesissaṃ, garuṃ bhāvaniyaṃ tathā;</gatha>
    <gatha type="last">Sāvassayo vasissāmi, na koci garahissati.</gatha>
    <gatha type="1">‘‘Uttānakūlā nadikā, supatitthā manoramā;</gatha>
    <gatha type="last">Saṃsuddhapulinākiṇṇā, avidūre mamassamaṃ.</gatha>
    <gatha type="1">‘‘Nadiṃ amarikaṃ nāma, upagantvānahaṃ tadā;</gatha>
    <gatha type="last">Saṃvaḍḍhayitvā pulinaṃ, akaṃ pulinacetiyaṃ.</gatha>
    <gatha type="1">‘‘Ye te ahesuṃ sambuddhā, bhavantakaraṇā munī;</gatha>
    <gatha type="last">Tesaṃ etādiso thūpo, taṃ nimittaṃ karomahaṃ.</gatha>
    <gatha type="1">‘‘Karitvā  pulinaṃ thūpaṃ, sovaṇṇaṃ māpayiṃ ahaṃ;</gatha>
    <gatha type="last">Soṇṇakiṅkaṇipupphāni, sahasse tīṇi pūjayiṃ.</gatha>
    <gatha type="1">‘‘Sāyapātaṃ  namassāmi, vedajāto katañjalī;</gatha>
    <gatha type="last">Sammukhā viya sambuddhaṃ, vandiṃ pulinacetiyaṃ.</gatha>
    <gatha type="1">‘‘Yadā kilesā jāyanti, vitakkā gehanissitā;</gatha>
    <gatha type="last">Sarāmi sukataṃ thūpaṃ, paccavekkhāmi tāvade.</gatha>
    <gatha type="1">‘‘Upanissāya viharaṃ, satthavāhaṃ vināyakaṃ;</gatha>
    <gatha type="last">Kilese saṃvaseyyāsi, na yuttaṃ tava mārisa.</gatha>
    <gatha type="1">‘‘Saha āvajjite thūpe, gāravaṃ hoti me tadā;</gatha>
    <gatha type="last">Kuvitakke vinodesiṃ, nāgo tuttaṭṭito yathā.</gatha>
    <gatha type="1">‘‘Evaṃ viharamānaṃ maṃ, maccurājābhimaddatha;</gatha>
    <gatha type="last">Tattha kālaṅkato santo, brahmalokamagacchahaṃ.</gatha>
    <gatha type="1">‘‘Yāvatāyuṃ vasitvāna, tidive upapajjahaṃ;</gatha>
    <gatha type="last">Asītikkhattuṃ devindo, devarajjamakārayiṃ.</gatha>
    <gatha type="1">‘‘Satānaṃ tīṇikkhattuñca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <gatha type="1">‘‘Soṇṇakiṅkaṇipupphānaṃ, vipākaṃ anubhomahaṃ;</gatha>
    <gatha type="last">Dhātīsatasahassāni, parivārenti maṃ bhave.</gatha>
    <gatha type="1">‘‘Thūpassa pariciṇṇattā, rajojallaṃ na limpati;</gatha>
    <gatha type="last">Gatte sedā na muccanti, suppabhāso bhavāmahaṃ.</gatha>
    <gatha type="1">‘‘Aho me sukato thūpo, sudiṭṭhāmarikā nadī;</gatha>
    <gatha type="last">Thūpaṃ katvāna pulinaṃ, pattomhi acalaṃ padaṃ.</gatha>
    <gatha type="1">‘‘Kusalaṃ kattukāmena, jantunā sāragāhinā;</gatha>
    <gatha type="last">Natthi khettaṃ akhettaṃ vā, paṭipattīva sādhakā.</gatha>
    <gatha type="1">‘‘Yathāpi balavā poso, aṇṇavaṃtaritussahe;</gatha>
    <gatha type="last">Parittaṃ kaṭṭhamādāya, pakkhandeyya mahāsaraṃ.</gatha>
    <gatha type="1">‘‘Imāhaṃ  kaṭṭhaṃ nissāya, tarissāmi mahodadhiṃ;</gatha>
    <gatha type="last">Ussāhena vīriyena, tareyya udadhiṃ naro.</gatha>
    <gatha type="1">‘‘Tatheva me kataṃ kammaṃ, parittaṃ thokakañca yaṃ;</gatha>
    <gatha type="last">Taṃ kammaṃ upanissāya, saṃsāraṃ samatikkamiṃ.</gatha>
    <gatha type="1">‘‘Pacchime bhave sampatte, sukkamūlena codito;</gatha>
    <gatha type="last">Sāvatthiyaṃ pure jāto, mahāsāle suaḍḍhake.</gatha>
    <gatha type="1">‘‘Saddhā mātā pitā mayhaṃ, buddhassa saraṇaṃ gatā;</gatha>
    <gatha type="last">Ubho diṭṭhapadā ete, anuvattanti sāsanaṃ.</gatha>
    <gatha type="1">‘‘Bodhipapaṭikaṃ  gayha, soṇṇathūpamakārayuṃ;</gatha>
    <gatha type="last">Sāyapātaṃ namassanti, sakyaputtassa sammukhā.</gatha>
    <gatha type="1">‘‘Uposathamhi divase, soṇṇathūpaṃ vinīharuṃ;</gatha>
    <gatha type="last">Buddhassa vaṇṇaṃ kittentā, tiyāmaṃ vītināmayuṃ.</gatha>
    <gatha type="1">‘‘Saha disvānahaṃ thūpaṃ, sariṃ pulinacetiyaṃ;</gatha>
    <gatha type="last">Ekāsane nisīditvā, arahattamapāpuṇiṃ.</gatha>
    <gatha type="1">‘‘Gavesamāno taṃ vīraṃ, dhammasenāpatiddasaṃ;</gatha>
    <gatha type="last">Agārā nikkhamitvāna, pabbajiṃ tassa santike.</gatha>
    <gatha type="1">‘‘Jātiyā sattavassena, arahattamapāpuṇiṃ;</gatha>
    <gatha type="last">Upasampādayī buddho, guṇamaññāya cakkhumā.</gatha>
    <gatha type="1">‘‘Dārakeneva santena, kiriyaṃ niṭṭhitaṃ mayā;</gatha>
    <gatha type="last">Kataṃ me karaṇīyajja, sakyaputtassa sāsane.</gatha>
    <gatha type="1">‘‘Sabbaverabhayātīto, sabbasaṅgātigo isi;</gatha>
    <gatha type="last">Sāvako te mahāvīra, soṇṇathūpassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā dāyakānuggahaṃ karonto tehi upanīte paccaye na paṭikkhipati, yathāladdheyeva paribhuñjati. Taṃ puthujjanā ‘‘ayaṃ kāyadaḷhibahulo arakkhitacitto’’ti maññamānā avamaññanti. Thero taṃ  agaṇentova viharati. Tassa pana avidūre aññataro kuhakabhikkhu pāpiccho samāno appiccho viya santuṭṭho viya attānaṃ dassento lokaṃ vañcento viharati. Mahājano taṃ arahantaṃ viya sambhāveti. Athassa sakko devānamindo taṃ pavattiṃ ñatvā theraṃ upasaṅkamitvā, ‘‘bhante, kiṃ nāma kuhako karotī’’ti pucchi. Thero pāpicchaṃ garahanto –</paragraph>
    <hangnum nr="139"/>
    <gatha type="1"> ‘‘Pubbe hanati attānaṃ, pacchā hanati so pare;</gatha>
    <gatha type="last">Suhataṃ hanti attānaṃ, vītaṃseneva pakkhimā.</gatha>
    <hangnum nr="140"/>
    <gatha type="1"> ‘‘Na brāhmaṇo bahivaṇṇo, antovaṇṇo hi brāhmaṇo;</gatha>
    <gatha type="last">Yasmiṃ pāpāni kammāni, sa ve kaṇho sujampatī’’ti. – gāthādvayamāha;</gatha>
    <paragraph>Tattha pubbe hanati attānanti kuhakapuggalo attano kuhakavuttiyā lokaṃ vañcento pāpicchatādīhi pāpadhammehi paṭhamameva attānaṃ hanati, attano kusalakoṭṭhāsaṃ vināseti. Pacchā hanati so pareti so kuhako paṭhamaṃ tāva vuttanayena attānaṃ hantvā pacchā pare yehi ‘‘ayaṃ  bhikkhu pesalo ariyo’’ti vā sambhāventehi kārā katā, te hanati tesaṃ kārāni attani katāni amahapphalāni katvā paccayavināsanena vināseti. Satipi kuhakassa ubhayahanane attahanane pana ayaṃ visesoti dassento āha suhataṃ hanti attānanti. So kuhako attānaṃ hananto suhataṃ katvā hanti vināseti, yathā kiṃ? Vītaṃseneva pakkhimāti, vītaṃsoti dīpakasakuṇo, tena. Pakkhimāti sākuṇiko. Yathā tena vītaṃsasakuṇena aññe sakuṇe vañcetvā hananto attānaṃ idha lokepi hanati viññugarahasāvajjasabhāvādinā, samparāyaṃ pana duggatiparikkilesena hanatiyeva, na pana te sakuṇe pacchā hantuṃ sakkoti, evaṃ kuhakopi kohaññena lokaṃ vañcetvā idha lokepi  attānaṃ hanati vippaṭisāraviññugarahādīhi, paralokepi duggatiparikkilesehi, na pana te paccayadāyake apāyadukkhaṃ pāpeti. Apica kuhako dakkhiṇāya amahapphalabhāvakaraṇeneva  dāyakaṃ hanatīti vutto, na nipphalabhāvakaraṇena. Vuttañhetaṃ bhagavatā – ‘‘dussīlassa manussabhūtassa dānaṃ datvā sahassaguṇā dakkhiṇā pāṭikaṅkhitabbā’’ti (ma. ni. 3.379). Tenāha ‘‘suhataṃ hanti attāna’’nti.</paragraph>
    <paragraph>Evaṃ bāhiraparimajjanamatte ṭhitā puggalā suddhā nāma na honti, abbhantarasuddhiyā eva pana suddhā hontīti dassento ‘‘na brāhmaṇo’’ti dutiyaṃ gāthamāha. Tassattho – iriyāpathasaṇṭhapanādibahisampattimattena brāhmaṇo na hoti. Sampattiattho hi idha vaṇṇa-saddo. Abbhantare pana sīlādisampattiyā brāhmaṇo hoti, ‘‘bāhitapāpo brāhmaṇo’’ti katvā. Tasmā ‘‘yasmiṃ pāpāni lāmakāni kammāni saṃvijjanti, ekaṃsena so kaṇho nihīnapuggalo’’ti sujampati, devānaminda, jānāhi. Taṃ sutvā sakko kuhakabhikkhuṃ tajjetvā ‘‘dhamme vattāhī’’ti ovaditvā sakaṭṭhānameva gato.</paragraph>
    <centered>Vasabhattheragāthāvaṇṇanā niṭṭhitā.</centered>
    <centered>Dukanipāte paṭhamavaggavaṇṇanā niṭṭhitā.</centered>
    <title>2. Dutiyavaggo</title>
    <subhead>1. Mahācundattheragāthāvaṇṇanā</subhead>
    <paragraph>Sussūsāti  āyasmato mahācundattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kumbhakārakule nibbattitvā viññutaṃ patto kumbhakārakammena jīvanto ekadivasaṃ satthāraṃ disvā pasannamānaso ekaṃ mattikāpattaṃ svābhisaṅkhataṃ katvā bhagavato adāsi. So tena puññakammena devamanussesu saṃsaranto imasmiṃ buddhuppāde magadharaṭṭhe nālakagāme rūpasāriyā brāhmaṇiyā putto sāriputtattherassa kaniṭṭhabhātā hutvā nibbatti, cundotissa nāmaṃ ahosi. So vayappatto dhammasenāpatiṃ anupabbajitvā taṃ nissāya vipassanaṃ  paṭṭhapetvā ghaṭento vāyamanto nacirasseva chaḷabhiñño ahosi. Tena vuttaṃ apadāne (apa. thera 2.51.39-50) –</paragraph>
    <gatha type="1">‘‘Nagare haṃsavatiyā, kumbhakāro ahosahaṃ;</gatha>
    <gatha type="last">Addasaṃ virajaṃ buddhaṃ, oghatiṇṇamanāsavaṃ.</gatha>
    <gatha type="1">‘‘Sukataṃ mattikāpattaṃ, buddhaseṭṭhassadāsahaṃ;</gatha>
    <gatha type="last">Pattaṃ datvā bhagavato, ujubhūtassa tādino.</gatha>
    <gatha type="1">‘‘Bhave nibbattamānohaṃ, soṇṇathāle labhāmahaṃ;</gatha>
    <gatha type="last">Rūpimaye ca sovaṇṇe, taṭṭike ca maṇīmaye.</gatha>
    <gatha type="1">‘‘Pātiyo paribhuñjāmi, puññakammassidaṃ phalaṃ;</gatha>
    <gatha type="last">Yasānañca dhanānañca, aggabhūto ca homahaṃ.</gatha>
    <gatha type="1">‘‘Yathāpi bhaddake khette, bījaṃ appampi ropitaṃ;</gatha>
    <gatha type="last">Sammādhāraṃ pavecchante, phalaṃ toseti kassakaṃ.</gatha>
    <gatha type="1">‘‘Tathevidaṃ pattadānaṃ, buddhakhettamhi ropitaṃ;</gatha>
    <gatha type="last">Pītidhāre pavassante, phalaṃ maṃ tosayissati.</gatha>
    <gatha type="1">‘‘Yāvatā khettā vijjanti, saṅghāpi ca gaṇāpi ca;</gatha>
    <gatha type="last">Buddhakhettasamo natthi, sukhado sabbapāṇinaṃ.</gatha>
    <gatha type="1">‘‘Namo te purisājañña, namo te purisuttama;</gatha>
    <gatha type="last">Ekapattaṃ daditvāna, pattomhi acalaṃ padaṃ.</gatha>
    <gatha type="1">‘‘Ekanavutito  kappe, yaṃ pattamadadiṃ tadā;</gatha>
    <gatha type="last">Duggatiṃ nābhijānāmi, pattadānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño  pana hutvā attanā paṭiladdhasampattiyā kāraṇabhūtaṃ garūpanissayaṃ vivekavāsañca kittento –</paragraph>
    <hangnum nr="141"/>
    <gatha type="1"> ‘‘Sussūsā sutavaddhanī, sutaṃ paññāya vaddhanaṃ;</gatha>
    <gatha type="last">Paññāya atthaṃ jānāti, ñāto attho sukhāvaho.</gatha>
    <hangnum nr="142"/>
    <gatha type="1"> ‘‘Sevetha  pantāni senāsanāni, careyya saṃyojanavippamokkhaṃ;</gatha>
    <gatha type="last">Sace ratiṃ nādhigaccheyya tattha, saṅghe vase rakkhitatto satīmā’’ti. –</gatha>
    <paragraph type="unindented">Gāthādvayaṃ abhāsi.</paragraph>
    <paragraph>Tattha sussūsāti sotabbayuttassa sabbasutassa sotumicchā, garusannivāsopi. Diṭṭhadhammikādibhedañhi atthaṃ sotumicchantena kalyāṇamitte upasaṅkamitvā vattakaraṇena payirupāsitvā yadā te payirupāsanāya ārādhitacittā kañci upanisīditukāmā honti, atha ne upanisīditvā adhigatāya sotumicchāya ohitasotena sotabbaṃ hotīti garusannivāsopi sussūsāhetutāya ‘‘sussūsā’’ti vuccati. Sā panāyaṃ sussūsā saccapaṭiccasamuppādādipaṭisaṃyuttaṃ sutaṃ taṃsamaṅgino puggalassa vaḍḍheti brūhetīti sutavaddhanī, bāhusaccakārīti attho. Sutaṃ paññāya vaddhananti yaṃ taṃ ‘‘sutadharo sutasannicayo’’ti (ma. ni. 1.339; a. ni. 4.22) ‘‘idhekaccassa bahukaṃ sutaṃ hoti suttaṃ geyyaṃ veyyākaraṇa’’nti (a. ni. 4.6) ca evamādinā nayena vuttaṃ bāhusaccaṃ, taṃ akusalappahānakusalādhigamanahetubhūtaṃ paññaṃ vaddhetīti sutaṃ paññāya vaddhanaṃ, vuttañhetaṃ bhagavatā –</paragraph>
    <paragraph type="indent">‘‘Sutāvudho kho, bhikkhave, ariyasāvako akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharatī’’ti (a. ni. 7.67).</paragraph>
    <paragraph>Paññāya atthaṃ jānātīti bahussuto sutamayañāṇe ṭhito taṃ paṭipattiṃ paṭipajjanto sutānusārena atthūpaparikkhāya dhammanijjhānena bhāvanāya ca lokiyalokuttarabhedaṃ diṭṭhadhammādivibhāgaṃ  dukkhādivibhāgañca atthaṃ yathābhūtaṃ pajānāti ca paṭivijjhati ca, tenāha bhagavā –</paragraph>
    <paragraph type="indent">‘‘Sutassa yathāpariyattassa atthamaññāya dhammamaññāya dhammānudhammappaṭipanno hotī’’ti (a. ni. 4.6).</paragraph>
    <paragraph type="indent">‘‘Dhatānaṃ  dhammānaṃ atthaṃ upaparikkhati, atthaṃ upaparikkhato dhammā nijjhānaṃ khamanti, dhammanijjhānakkhantiyā sati chando jāyati, chandajāto ussahati, ussahitvā tuleti, tulayitvā padahati, pahitatto samāno  kāyena ceva paramasaccaṃ sacchikaroti, paññāya ca naṃ ativijjha passatī’’ti (ma. ni. 2.432) ca.</paragraph>
    <paragraph>Ñāto attho sukhāvahoti yathāvutto diṭṭhadhammikādiattho ceva dukkhādiattho ca yāthāvato ñāto adhigato lokiyalokuttarabhedaṃ sukhaṃ āvahati nipphādetīti attho.</paragraph>
    <paragraph>Ṭhitāya bhāvanāpaññāya sutamatteneva na sijjhatīti tassā paṭipajjanavidhiṃ dassento ‘‘sevetha…pe…vippamokkha’’nti āha. Tattha sevetha pantāni senāsanānīti kāyavivekamāha. Tena saṃyojanappahānassa ca vakkhamānattā vivekārahasseva vivekavāsoti sīlasaṃvarādayo idha avuttasiddhā veditabbā. Careyya saṃyojanavippamokkhanti yathā saṃyojanehi cittaṃ vippamuccati, tathā vipassanābhāvanaṃ maggabhāvanañca careyya paṭipajjeyyāti attho. Sace ratiṃ nādhigaccheyya tatthāti tesu pantasenāsanesu yathāladdhesu adhikusaladhammesu ca ratiṃ pubbenāparaṃ visesassa alābhato abhiratiṃ na labheyya, saṅghe bhikkhusamūhe rakkhitatto kammaṭṭhānaparigaṇhanato rakkhitacitto chasu dvāresu satiārakkhāya upaṭṭhapanena satimā vaseyya vihareyya, evaṃ viharantassa ca api nāma saṃyojanavippamokkho bhaveyyāti adhippāyo.</paragraph>
    <centered>Mahācundattheragāthāvaṇṇanā niṭṭhitā.</centered>
    <subhead>2. Jotidāsattheragāthāvaṇṇanā</subhead>
    <paragraph>Ye kho teti āyasmato jotidāsattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā  viññutaṃ patto ekadivasaṃ satthāraṃ piṇḍāya gacchantaṃ disvā pasannacitto kāsumārikaphalaṃ adāsi. So tena puññakammena devamanussesu saṃsaranto imasmiṃ  buddhuppāde pādiyatthajanapade vibhavasampannassa brāhmaṇassa putto hutvā nibbatti, jotidāsotissa nāmaṃ ahosi. So viññutaṃ patvā gharamāvasanto ekadivasaṃ mahākassapattheraṃ attano gāme piṇḍāya carantaṃ disvā pasannacitto bhojetvā therassa santike dhammaṃ sutvā attano gāmasamīpe pabbate mahantaṃ vihāraṃ kāretvā theraṃ tattha vāsetvā catūhi paccayehi upaṭṭhahanto therassa dhammadesanāya paṭiladdhasaṃvego pabbajitvā  vipassanāya kammaṃ karonto nacirasseva chaḷabhiñño ahosi. Tena vuttaṃ apadāne (apa. thera 2.51.51-56) –</paragraph>
    <gatha type="1">‘‘Kaṇikāraṃva jotantaṃ, nisinnaṃ pabbatantare;</gatha>
    <gatha type="last">Addasaṃ virajaṃ buddhaṃ, lokajeṭṭhaṃ narāsabhaṃ.</gatha>
    <gatha type="1">‘‘Pasannacitto sumano, sire katvāna añjaliṃ;</gatha>
    <gatha type="last">Kāsumārikamādāya, buddhaseṭṭhassadāsahaṃ.</gatha>
    <gatha type="1">‘‘Ekatiṃse ito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā tīṇi piṭakāni uggahetvā visesato vinayapiṭake sukusalabhāvaṃ patvā dasavassiko parisupaṭṭhāko ca hutvā bahūhi bhikkhūhi saddhiṃ bhagavantaṃ vandituṃ sāvatthiṃ gacchanto antarāmagge addhānaparissamavinodanatthaṃ titthiyānaṃ ārāmaṃ pavisitvā ekamantaṃ nisinno ekaṃ pañcatapaṃ tapantaṃ brāhmaṇaṃ disvā, ‘‘kiṃ, brāhmaṇa, aññasmiṃ tapanīye aññaṃ tapatī’’ti āha. Taṃ sutvā brāhmaṇo kupito, ‘‘bho, muṇḍaka, kiṃ aññaṃ tapanīya’’nti āha. Thero tassa –</paragraph>
    <gatha type="1">‘‘Kopo ca issā paraheṭhanā ca, māno ca sārambhamado pamādo;</gatha>
    <gatha type="last">Taṇhā avijjā bhavasaṅgatī ca, te tappanīyā na hi rūpakhandho’’ti. –</gatha>
    <paragraph type="unindented">Gāthāya dhammaṃ desesi. Taṃ sutvā so brāhmaṇo tasmiṃ titthiyārāme sabbe aññatitthiyā ca therassa santike pabbajiṃsu. Thero tehi  saddhiṃ sāvatthiṃ gantvā bhagavantaṃ vanditvā katipāhaṃ tattha vasitvā attano jātibhūmiṃyeva gato dassanatthaṃ upagatesu ñātakesu nānāladdhike yaññasuddhike ovadanto –</paragraph>
    <hangnum nr="143"/>
    <gatha type="1"> ‘‘Ye  kho te veṭhamissena, nānattena ca kammunā;</gatha>
    <gatha type="2">Manusse uparundhanti, pharusūpakkamā janā;</gatha>
    <gatha type="last">Tepi tattheva kīranti, na hi kammaṃ panassati.</gatha>
    <hangnum nr="144"/>
    <gatha type="1"> ‘‘Yaṃ karoti naro kammaṃ, kalyāṇaṃ yadi pāpakaṃ;</gatha>
    <gatha type="last">Tassa tasseva dāyādo, yaṃ yaṃ kammaṃ pakubbatī’’ti. – gāthādvayaṃ abhāsi;</gatha>
    <paragraph>Tattha yeti aniyamuddeso. Teti aniyamato eva paṭiniddeso. Padadvayassāpi ‘‘janā’’ti iminā sambandho. Khoti nipātamattaṃ. Veṭhamissenāti varattakhaṇḍādinā sīsādīsu veṭhadānena. ‘‘Vedhamissenā’’tipi pāḷi, so evattho. Nānattena ca kammunāti hananaghātanahatthapādādicchedanena khuddakaseḷadānādinā  ca nānāvidhena parūpaghātakammena. Manusseti nidassanamattaṃ, tasmā ye keci satteti adhippāyo. Uparundhantīti vibādhenti. Pharusūpakkamāti dāruṇapayogā, kurūrakammantāti attho. Janāti sattā. Tepi tattheva kīrantīti te vuttappakārā puggalā yāhi kammakāraṇāhi aññe bādhiṃsu. Tattheva tāsuyeva kāraṇāsu sayampi kīranti pakkhipīyanti, tathārūpaṃyeva dukkhaṃ anubhavantīti attho. ‘‘Tatheva kīrantī’’ti ca pāṭho, yathā sayaṃ aññesaṃ dukkhaṃ akaṃsu, tatheva aññehi karīyanti, dukkhaṃ pāpīyantīti attho, kasmā? Na hi kammaṃ panassati kammañhi ekantaṃ upacitaṃ vipākaṃ adatvā na vigacchati, avasesapaccayasamavāye vipaccatevāti adhippāyo.</paragraph>
    <paragraph>Idāni ‘‘na hi kammaṃ panassatī’’ti saṅkhepato vuttamatthaṃ vibhajitvā sattānaṃ kammassakataṃ vibhāvetuṃ ‘‘yaṃ karotī’’ti gāthaṃ abhāsi. Tassattho yaṃ kammaṃ kalyāṇaṃ kusalaṃ, yadi vā pāpakaṃ akusalaṃ satto karoti, karonto ca tattha yaṃ kammaṃ yathā phaladānasamatthaṃ hoti, tathā pakubbati upacinoti. Tassa tasseva dāyādoti tassa tasseva kammaphalassa gaṇhanato tena tena kammena dātabbavipākassa bhāgī hotīti attho. Tenāha bhagavā – ‘‘kammassakā, māṇava, sattā kammadāyādā’’tiādi (ma. ni. 3.289). Imā gāthā sutvā therassa ñātakā kammassakatāyaṃ patiṭṭhahiṃsūti.</paragraph>
    <centered>Jotidāsattheragāthāvaṇṇanā niṭṭhitā.</centered>
    <subhead>3. Heraññakānittheragāthāvaṇṇanā</subhead>
    <paragraph>Accayantiahorattāti āyasmato heraññakānittherassa gāthā. Kā uppatti? Ayaṃ kira padumuttarassa bhagavato kāle haṃsavatīnagare kulagehe nibbattitvā viññutaṃ patto paresaṃ bhatako hutvā jīvanto ekadivasaṃ sujātassa nāma satthusāvakassa paṃsukūlaṃ pariyesantassa upaḍḍhadussaṃ pariccaji. So tena puññakammena tāvatiṃsesu nibbattitvā aparāparaṃ devamanussesu saṃsaranto imasmiṃ buddhuppāde kosalarañño gāmabhojakassa coravosāsakassa putto hutvā  nibbatti, heraññakānītissa nāmaṃ ahosi. So vayappatto pitu accayena raññā tasmiṃyeva gāmabhojakaṭṭhāne ṭhapito jetavanapaṭiggahaṇe buddhānubhāvaṃ disvā paṭiladdhasaddho attano kaniṭṭhassa taṃ ṭhānantaraṃ dāpetvā rājānaṃ āpucchitvā pabbajitvā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ apadāne (apa. thera 2.50.31-40) –</paragraph>
    <gatha type="1">‘‘Padumuttarabhagavato, sujāto nāma sāvako;</gatha>
    <gatha type="last">Paṃsukūlaṃ gavesanto, saṅkāre carate tadā.</gatha>
    <gatha type="1">‘‘Nagare haṃsavatiyā, paresaṃ bhatako ahaṃ;</gatha>
    <gatha type="last">Upaḍḍhadussaṃ datvāna, sirasā abhivādayiṃ.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Tettiṃsakkhattuṃ  devindo, devarajjamakārayiṃ;</gatha>
    <gatha type="last">Sattasattatikkhattuñca, cakkavattī ahosahaṃ.</gatha>
    <gatha type="1">‘‘Padesarajjaṃ vipulaṃ, gaṇanāto asaṅkhiyaṃ;</gatha>
    <gatha type="last">Upaḍḍhadussadānena, modāmi akutobhayo.</gatha>
    <gatha type="1">‘‘Icchamāno cahaṃ ajja, sakānanaṃ sapabbataṃ;</gatha>
    <gatha type="last">Khomadussehi chādeyyaṃ, aḍḍhadussassidaṃ phalaṃ.</gatha>
    <gatha type="1">‘‘Satasahassito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, aḍḍhadussassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano kaniṭṭhabhātaraṃ tato kammato nivattetukāmo tasmiṃyeva kamme abhirataṃ disvā taṃ codento –</paragraph>
    <hangnum nr="145"/>
    <gatha type="1"> ‘‘Accayanti  ahorattā, jīvitaṃ uparujjhati;</gatha>
    <gatha type="last">Āyu khīyati maccānaṃ, kunnadīnaṃva odakaṃ.</gatha>
    <hangnum nr="146"/>
    <gatha type="1"> ‘‘Atha pāpāni kammāni, karaṃ bālo na bujjhati;</gatha>
    <gatha type="last">Pacchāssa kaṭukaṃ hoti, vipāko hissa pāpako’’ti. –</gatha>
    <paragraph type="unindented">Gāthādvayaṃ abhāsi.</paragraph>
    <paragraph>Tattha accayantīti atikkamanti, lahuṃ lahuṃ apagacchantīti attho. Ahorattāti rattindivā. Jīvitaṃ uparujjhatīti jīvitindriyañca khaṇikanirodhavasena nirujjhati. Vuttañhi ‘‘khaṇe khaṇe, tvaṃ bhikkhu, jāyasi ca jiyyasi ca miyyasi ca cavasi ca upapajjasi cā’’ti. Āyu khīyati maccānanti maritabbasabhāvattā maccāti laddhanāmānaṃ imesaṃ sattānaṃ āyu ‘‘yo ciraṃ jīvati, so vassasataṃ appaṃ vā bhiyyo’’ti (dī. ni. 2.91; saṃ. ni. 2.143; a. ni. 7.74) evaṃ paricchinnakālaparamāyu khīyati khayañca sambhedañca gacchati, yathā kiṃ? Kunnadīnaṃva odakaṃ yathā nāma kunnadīnaṃ pabbateyyānaṃ khuddakanadīnaṃ udakaṃ ciraṃ na tiṭṭhati, lahutaraṃ khīyati, āgatamattaṃyeva vigacchati, evaṃ sattānaṃ āyu lahutaraṃ khīyati khayaṃ gacchati. Ettha ca udakameva ‘‘odaka’’nti vuttaṃ, yathā manoyeva mānasanti.</paragraph>
    <paragraph>Athapāpāni kammāni, karaṃ bālo na bujjhatīti evaṃ saṃsāre aniccepi samāne bālo lobhavasena vā kodhavasena vā pāpāni kammāni karoti, karontopi na bujjhati, pāpaṃ karonto ca ‘‘pāpaṃ karomī’’ti abujjhanako nāma natthi, ‘‘imassa kammassa evarūpo dukkho vipāko’’ti pana ajānanato ‘‘na bujjhatī’’ti vuttaṃ. Pacchāssa kaṭukaṃ hotīti yadipi pāpassa kammassa āyūhanakkhaṇe ‘‘imassa kammassa evarūpo vipāko’’ti na bujjhati, tato pacchā pana nirayādīsu nibbattassa  assa bālassa kaṭukaṃ aniṭṭhaṃ dukkhameva hoti. Vipāko hissa pāpako yasmā assa pāpakammassa nāma vipāko pāpako nihīno aniṭṭho evāti. Imaṃ pana ovādaṃ sutvā therassa kaniṭṭhabhātā rājānaṃ āpucchitvā pabbajitvā nacirasseva sadatthaṃ nipphādesi.</paragraph>
    <centered>Heraññakānittheragāthāvaṇṇanā niṭṭhitā.</centered>
    <subhead>4. Somamittattheragāthāvaṇṇanā</subhead>
    <paragraph>Parittaṃdārunti āyasmato somamittattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṃ patto buddhaguṇe sutvā pasannamānaso ekadivasaṃ kiṃsukarukkhaṃ pupphitaṃ disvā pupphāni gahetvā satthāraṃ uddissa ākāse khipitvā pūjesi. So tena puññakammena devamanussesu saṃsaranto imasmiṃ buddhuppāde bārāṇasiyaṃ brāhmaṇakule nibbattitvā somamittoti laddhanāmo tiṇṇaṃ vedānaṃ pāragū hutvā vimalena nāma therena kataparicayattā abhiṇhaṃ tassa santikaṃ gacchanto dhammaṃ sutvā sāsane laddhappasādo pabbajitvā laddhūpasampado vattapaṭivattaṃ pūrento vicarati. Vimalatthero pana kusīto middhabahulo rattindivaṃ vītināmeti. Somamitto ‘‘kusītaṃ nāma nissāya ko guṇo’’ti taṃ pahāya mahākassapattheraṃ upasaṅkamitvā tassa ovāde ṭhatvā vipassanaṃ paṭṭhapetvā nacirasseva arahatte patiṭṭhāsi. Tena vuttaṃ apadāne (apa. thera 2.50.25-30) –</paragraph>
    <gatha type="1">‘‘Kiṃsukaṃ  pupphitaṃ disvā, paggahetvāna añjaliṃ;</gatha>
    <gatha type="last">Buddhaseṭṭhaṃ saritvāna, ākāse abhipūjayiṃ.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Ekatiṃse ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <gatha type="1">‘‘Svāgataṃ vata me āsi, mama buddhassa santike;</gatha>
    <gatha type="last">Tisso vijjā anuppattā, kataṃ buddhassa sāsana’’nti.</gatha>
    <paragraph>Arahattaṃ pana patvā vimalattheraṃ ovādena tajjento –</paragraph>
    <hangnum nr="147"/>
    <gatha type="1"> ‘‘Parittaṃ dārumāruyha, yathā sīde mahaṇṇave;</gatha>
    <gatha type="2">Evaṃ kusītamāgamma, sādhujīvīpi sīdati;</gatha>
    <gatha type="last">Tasmā taṃ parivajjeyya, kusītaṃ hīnavīriyaṃ.</gatha>
    <hangnum nr="148"/>
    <gatha type="1"> ‘‘Pavivittehi ariyehi, pahitattehi jhāyibhi;</gatha>
    <gatha type="last">Niccaṃ āraddhavīriyehi, paṇḍitehi sahāvase’’ti. – gāthādvayaṃ abhāsi;</gatha>
    <paragraph>Tattha parittaṃ dārumāruyha, yathā sīde mahaṇṇaveti pesalopi kulaputto kusītaṃ alasapuggalaṃ nissāya sīdati saṃsāre patati, na tassa pāraṃ nibbānaṃ gacchati. Yasmā  etadevaṃ, tasmā taṃ adhikusaladhammavasena sīsaṃ anukkhipitvā kucchitaṃ sīdanato kusītaṃ vīriyārambhābhāvato hīnavīriyaṃ puggalaṃ sabbathā vajjeyya, na tassa diṭṭhānugatiṃ āpajjeyyāti attho.</paragraph>
    <paragraph>Evaṃ puggalādhiṭṭhānāya gāthāya kosajje ādīnavaṃ dassetvā idāni vīriyārambhe ānisaṃse dassetuṃ ‘‘pavivittehī’’tiādi vuttaṃ. Tassattho  – ye pana kāyavivekasambhavena pavivittā, tato eva kilesehi ārakattā ariyā, nibbānaṃ patipesitattatāya pahitattā ārammaṇūpanijjhānavasena lakkhaṇūpanijjhānavasena ca jhāyino, sabbakālaṃ paggahitavīriyatāya āraddhavīriyā, lokiyalokuttarabhedāya paññāya samannāgatattā paṇḍitā, tehiyeva saha āvaseyya sadatthaṃ nipphādetukāmo saṃvaseyyāti. Taṃ sutvā vimalatthero saṃviggamānaso vipassanaṃ paṭṭhapetvā sadatthaṃ ārādhesi. Svāyamattho parato āgamissati.</paragraph>
    <centered>Somamittattheragāthāvaṇṇanā niṭṭhitā.</centered>
    <subhead>5. Sabbamittattheragāthāvaṇṇanā</subhead>
    <paragraph>Jano janamhi sambaddhoti āyasmato sabbamittattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito dvānavute kappe tissassa bhagavato kāle nesādakule nibbattitvā vanacāriko hutvā vane mige vadhitvā maṃsaṃ khādanto jīvati. Athassa bhagavā anuggaṇhanatthaṃ vasanaṭṭhānasamīpe tīṇi padacetiyāni dassetvā pakkāmi. So atītakāle sammāsambuddhesu kataparicayattā cakkaṅkitāni disvā pasannamānaso koraṇḍapupphehi pūjaṃ katvā tena puññakammena tāvatiṃsabhavane nibbattitvā aparāparaṃ sugatīsuyeva saṃsaranto imasmiṃ buddhuppāde sāvatthinagare brāhmaṇakule nibbatti, sabbamittotissa nāmaṃ ahosi. So viññutaṃ patto jetavanapaṭiggahaṇe buddhānubhāvaṃ disvā paṭiladdhasaddho pabbajitvā kammaṭṭhānaṃ gahetvā araññe viharanto vassaṃ upagantvā vuṭṭhavasso bhagavantaṃ vandituṃ sāvatthiṃ gacchanto antarāmagge māgavikehi oḍḍite pāse migapotakaṃ baddhaṃ addasa. Mātā panassa migī pāsaṃ appaviṭṭhāpi puttasinehena dūraṃ na gacchati, maraṇabhayena pāsasamīpampi na upagacchati migapotako ca bhīto ito cito ca parivattento karuṇaṃ vilapati, taṃ disvā thero , ‘‘aho sattānaṃ snehahetukaṃ dukkha’’nti gacchanto tato paraṃ sambahule core ekaṃ  purisaṃ jīvagāhaṃ gahetvā  palālaveṇiyā sarīraṃ veṭhetvā jhāpente, tañca mahāviravaṃ viravantaṃ disvā tadubhayaṃ nissāya sañjātasaṃvego tesaṃ corānaṃ suṇantānaṃyeva –</paragraph>
    <hangnum nr="149"/>
    <gatha type="1"> ‘‘Jano janamhi sambaddho, janamevassito jano;</gatha>
    <gatha type="last">Jano janena heṭhīyati, heṭheti ca jano janaṃ.</gatha>
    <hangnum nr="150"/>
    <gatha type="1"> ‘‘Ko hi tassa janenattho, janena janitena vā;</gatha>
    <gatha type="last">Janaṃ ohāya gacchaṃ taṃ, heṭhayitvā bahuṃ jana’’nti. – gāthādvayaṃ abhāsi;</gatha>
    <paragraph>Tattha janoti andhabālajano. Janamhīti aññe jane. Sambaddhoti taṇhābandhanena baddho. ‘‘Ayaṃ me putto, mātā’’tiādinā paṭibaddho. Ayameva vā pāṭho, ‘‘ime maṃ posenti, ahaṃ ime nissāya jīvāmī’’ti paṭibaddhacittoti attho. Janamevassito janoti ‘‘ayaṃ me putto, dhītā’’tiādinā aññameva janaṃ añño jano assito taṇhāya allīno pariggayha ṭhito. Jano janena heṭhīyati, heṭheti ca jano jananti kammassakatāya yathābhūtāvabodhassa ca abhāvato ajjhupekkhanaṃ akatvā lobhavasena yathā jano janaṃ assito, evaṃ dosavasena jano janena heṭhīyati vibādhīyati. ‘‘Tayidaṃ mayhaṃva upari heṭhanaphalavasena paripatissatī’’ti ajānanto heṭheti ca jano janaṃ.</paragraph>
    <paragraph>Ko hi tassa janenatthoti tassa aññajanassa aññena janena taṇhāvasena assitena dosavasena heṭhitena vā ko attho. Janena janitena vāti mātāpitā hutvā tena aññena janena janitena vā ko attho. Janaṃ ohāya gacchaṃ taṃ, heṭhayitvā bahuṃ jananti yasmā saṃsāre carato janassa ayamevānurūpā paṭipatti, tasmā taṃ janaṃ, tassa ca bādhikā yā sā taṇhā ca, yo ca so doso eva bahuṃ janaṃ bādhayitvā ṭhito, tañca ohāya sabbaso pahāya pariccajitvā  gacchaṃ, tehi anupaddutaṃ ṭhānaṃ gaccheyyaṃ pāpuṇeyyanti attho. Evaṃ  pana vatvā thero tāvadeva vipassanaṃ ussukkāpetvā arahattamapāpuṇi. Tena vuttaṃ apadāne (apa. thera 2.50.15-24) –</paragraph>
    <gatha type="1">‘‘Vanakammiko pure āsiṃ, pitumātumatenahaṃ;</gatha>
    <gatha type="last">Pasumārena jīvāmi, kusalaṃ me na vijjati.</gatha>
    <gatha type="1">‘‘Mama  āsayasāmantā, tisso lokagganāyako;</gatha>
    <gatha type="last">Padāni tīṇi dassesi, anukampāya cakkhumā.</gatha>
    <gatha type="1">‘‘Akkante ca pade disvā, tissanāmassa satthuno;</gatha>
    <gatha type="last">Haṭṭho haṭṭhena cittena, pade cittaṃ pasādayiṃ.</gatha>
    <gatha type="1">‘‘Koraṇḍaṃ pupphitaṃ disvā, pādapaṃ dharaṇīruhaṃ;</gatha>
    <gatha type="last">Sakosakaṃ gahetvāna, padaseṭṭhamapūjayiṃ.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Yaṃ yaṃ yonupapajjāmi, devattaṃ atha mānusaṃ;</gatha>
    <gatha type="last">Koraṇḍakachavi homi, suppabhāso bhavāmahaṃ.</gatha>
    <gatha type="1">‘‘Dvenavute ito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, padapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Te pana corā therassa santike dhammaṃ sutvā saṃvegajātā pabbajitvā dhammānudhammaṃ paṭipajjiṃsūti.</paragraph>
    <centered>Sabbamittattheragāthāvaṇṇanā niṭṭhitā.</centered>
    <subhead>6. Mahākāḷattheragāthāvaṇṇanā</subhead>
    <paragraph>Kāḷīitthīti āyasmato mahākāḷattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekanavute kappe kulagehe nibbattitvā viññutaṃ patto kenacideva karaṇīyena araññaṃ gato tattha aññatarassa rukkhassa sākhāya olambamānaṃ paṃsukūlacīvaraṃ disvā ‘‘ariyaddhajo olambatī’’ti pasannacitto kiṅkaṇipupphāni gahetvā paṃsukūlaṃ pūjesi. So tena puññakammena devamanussesu saṃsaranto imasmiṃ buddhuppāde setabyanagare satthavāhakule nibbattitvā mahākāḷoti laddhanāmo viññutaṃ patvā gharāvāsaṃ vasanto pañcahi sakaṭasatehi bhaṇḍaṃ gahetvā vāṇijjavasena sāvatthiṃ gato ekamantaṃ sakaṭasatthaṃ nivesetvā addhānaparissamaṃ vinodetvā attano parisāya saddhiṃ nisinno sāyanhasamayaṃ gandhamālādihatthe upāsake jetavanaṃ gacchante disvā sayampi tehi saddhiṃ vihāraṃ gantvā satthu santike dhammaṃ sutvā paṭiladdhasaddho pabbajitvā sosānikaṅgaṃ adhiṭṭhāya susāne vasati. Athekadivasaṃ kāḷī nāma ekā itthī chavaḍāhikā therassa kammaṭṭhānatthāya aciramatasarīraṃ ubho satthī  bhinditvā ubho ca bāhū bhinditvā sīsañca dadhithālakaṃ viya bhinditvā sabbaṃ aṅgapaccaṅgaṃ sambandhameva katvā therassa oloketuṃ yogyaṭṭhāne ṭhapetvā ekamantaṃ nisīdi. Thero taṃ disvā attānaṃ ovadanto –</paragraph>
    <hangnum nr="151"/>
    <gatha type="1"> ‘‘Kāḷī itthī brahatī dhaṅkarūpā, satthiñca bhetvā aparañca satthiṃ;</gatha>
    <gatha type="2">Bāhañca bhetvā aparañca bāhaṃ, sīsañca bhetvā dadhithālakaṃva;</gatha>
    <gatha type="last">Esā nisinnā abhisandahitvā.</gatha>
    <hangnum nr="152"/>
    <gatha type="1"> ‘‘Yo  ve avidvā upadhiṃ karoti, punappunaṃ dukkhamupeti mando;</gatha>
    <gatha type="last">Tasmā pajānaṃ upadhiṃ na kayirā, māhaṃ puna bhinnasiro sayissa’’nti. –</gatha>
    <paragraph type="unindented">Gāthādvayaṃ abhāsi.</paragraph>
    <paragraph>Tattha kāḷīti tassā nāmaṃ, kāḷavaṇṇattā vā evaṃ vuttaṃ. Brahatīti mahāsarīrā ārohapariṇāhavatī. Dhaṅkarūpāti kāḷavaṇṇattā eva kākasadisarūpā. Satthiñca bhetvāti matasarīrassa satthiṃ jaṇṇubhedanena bhañjitvā. Aparañca satthinti itarañca satthiṃ bhañjitvā. Bāhañca bhetvāti bāhaṭṭhiñca aggabāhaṭṭhāneyeva bhañjitvā. Sīsañca bhetvā dadhithālakaṃvāti matasarīrassa sīsaṃ bhinditvā bhinnattā eva leḍḍudaṇḍādīhi paggharantaṃ dadhithālakaṃ viya, paggharantaṃ matthaluṅgaṃ katvāti attho. Esā nisinnā abhisandahitvāti chinnabhinnāvayavaṃ matasarīraṃ te avayave yathāṭhāneyeva ṭhapanena sandahitvā sahitaṃ katvā maṃsāpaṇaṃ pasārentī viya esā nisinnā.</paragraph>
    <paragraph>Yo ve avidvā upadhiṃ karotīti yo imāya upaṭṭhāpitaṃ kammaṭṭhānaṃ disvāpi avidvā akusalo kammaṭṭhānaṃ chaḍḍetvā ayonisomanasikārena kilesūpadhiṃ uppādeti, so mando mandapañño saṃsārassa anativattanato punappunaṃ aparāparaṃ nirayādīsu dukkhaṃ upeti. Tasmā pajānaṃ upadhiṃ na kayirāti tasmāti yasmā cetadevaṃ, tasmā. Pajānaṃ upadhinti ‘‘idha yaṃ dukkhaṃ sambhotī’’ti pajānanto yoniso manasikaronto kilesūpadhiṃ na kayirā na uppādeyya. Kasmā? Māhaṃ puna bhinnasiro sayissanti yathayidaṃ matasarīraṃ bhinnasarīraṃ sayati, evaṃ kilesūpadhīhi saṃsāre punappunaṃ uppattiyā kaṭasivaḍḍhako hutvā bhinnasiro ahaṃ mā sayissanti. Evaṃ vadanto eva thero vipassanaṃ ussukkāpetvā arahattaṃ pāpuṇi. Tena vuttaṃ apadāne (apa. thera 2.50.8-14) –</paragraph>
    <gatha type="1">‘‘Himavantassāvidūre , udaṅgaṇo nāma pabbato;</gatha>
    <gatha type="last">Tatthaddasaṃ paṃsukūlaṃ, dumaggamhi vilambitaṃ.</gatha>
    <gatha type="1">‘‘Tīṇi kiṅkaṇipupphāni, ocinitvānahaṃ tadā;</gatha>
    <gatha type="last">Haṭṭho haṭṭhena cittena, paṃsukūlamapūjayiṃ.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Ekanavutito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, pūjitvā arahaddhajaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <centered>Mahākāḷattheragāthāvaṇṇanā niṭṭhitā.</centered>
    <subhead>7. Tissattheragāthāvaṇṇanā</subhead>
    <paragraph>Bahūsapatte labhatīti āyasmato tissattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto piyadassissa bhagavato kāle brāhmaṇakule nibbattitvā viññutaṃ patto sippesu nipphattiṃ gantvā kāmesu ādīnavaṃ disvā gharāvāsaṃ pahāya tāpasapabbajjaṃ pabbajitvā araññāyatane sālavane assamaṃ kāretvā vasati. Bhagavā tassa anuggaṇhanatthaṃ assamassa avidūre sālavane nirodhaṃ samāpajjitvā nisīdi. So assamato nikkhamitvā phalāphalatthāya gacchanto bhagavantaṃ disvā pasannamānaso cattāro daṇḍe ṭhapetvā bhagavato upari pupphitāhi sālasākhāhi sākhāmaṇḍapaṃ katvā sattāhaṃ navanavehi sālapupphehi bhagavantaṃ pūjento aṭṭhāsi buddhārammaṇaṃ pītiṃ avijahanto. Satthā sattāhassa accayena nirodhato vuṭṭhahitvā bhikkhusaṅghaṃ cintesi. Tāvadeva satasahassamattā khīṇāsavā satthāraṃ parivāresuṃ. Bhagavā tassa bhāviniṃ sampattiṃ vibhāvento anumodanaṃ vatvā pakkāmi. So tena puññakammena devaloke nibbattitvā aparāparaṃ sugatīsuyeva saṃsaranto imasmiṃ buddhuppāde  rājagahe brāhmaṇakule nibbattitvā tissoti laddhanāmo vayappatto tiṇṇaṃ vedānaṃ pāragū hutvā pañcamattāni māṇavakasatāni mante vācento lābhaggayasaggappatto hutvā satthu rājagahagamane buddhānubhāvaṃ disvā paṭiladdhasaddho pabbajitvā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ apadāne (apa. thera 2.49.190-220) –</paragraph>
    <gatha type="1">‘‘Ajjhogāhetvā  sālavanaṃ, sukato assamo mama;</gatha>
    <gatha type="last">Sālapupphehi sañchanno, vasāmi vipine tadā.</gatha>
    <gatha type="1">‘‘Piyadassī ca bhagavā, sayambhū aggapuggalo;</gatha>
    <gatha type="last">Vivekakāmo sambuddho, sālavanamupāgami.</gatha>
    <gatha type="1">‘‘Assamā abhinikkhamma, pavanaṃ agamāsahaṃ;</gatha>
    <gatha type="last">Mūlaphalaṃ gavesanto, āhiṇḍāmi vane tadā.</gatha>
    <gatha type="1">‘‘Tatthaddasāsiṃ sambuddhaṃ, piyadassiṃ mahāyasaṃ;</gatha>
    <gatha type="last">Sunisinnaṃ samāpannaṃ, virocantaṃ mahāvane.</gatha>
    <gatha type="1">‘‘Catudaṇḍe ṭhapetvāna, buddhassa uparī ahaṃ;</gatha>
    <gatha type="last">Maṇḍapaṃ sukataṃ katvā, sālapupphehi chādayiṃ.</gatha>
    <gatha type="1">‘‘Sattāhaṃ dhārayitvāna, maṇḍapaṃ sālachāditaṃ;</gatha>
    <gatha type="last">Tattha cittaṃ pasādetvā, buddhaseṭṭhamavandahaṃ.</gatha>
    <gatha type="1">‘‘Bhagavā tamhi samaye, vuṭṭhahitvā samādhito;</gatha>
    <gatha type="last">Yugamattaṃ pekkhamāno, nisīdi purisuttamo.</gatha>
    <gatha type="1">‘‘Sāvako varuṇo nāma, piyadassissa satthuno;</gatha>
    <gatha type="last">Vasīsatasahassehi, upagacchi vināyakaṃ.</gatha>
    <gatha type="1">‘‘Piyadassī ca bhagavā, lokajeṭṭho narāsabho;</gatha>
    <gatha type="last">Bhikkhusaṅghe nisīditvāna, sitaṃ pātukarī jino.</gatha>
    <gatha type="1">‘‘Anuruddho upaṭṭhāko, piyadassissa satthuno;</gatha>
    <gatha type="last">Ekaṃsaṃ cīvaraṃ katvā, apucchittha mahāmuniṃ.</gatha>
    <gatha type="1">‘‘Ko nu kho bhagavā hetu, sitakammassa satthuno;</gatha>
    <gatha type="last">Kāraṇe vijjamānamhi, satthā pātukare sitaṃ.</gatha>
    <gatha type="1">‘‘Sattāhaṃ  sālacchadanaṃ, yo me dhāresi māṇavo;</gatha>
    <gatha type="last">Tassa kammaṃ saritvāna, sitaṃ pātukariṃ ahaṃ.</gatha>
    <gatha type="1">‘‘Anokāsaṃ na passāmi, yattha puññaṃ vipaccati;</gatha>
    <gatha type="last">Devaloke manusse vā, okāsova na sammati.</gatha>
    <gatha type="1">‘‘Devaloke vasantassa, puññakammasamaṅgino;</gatha>
    <gatha type="last">Yāvatā parisā tassa, sālacchannā bhavissati.</gatha>
    <gatha type="1">‘‘Tattha dibbehi naccehi, gītehi vāditehi ca;</gatha>
    <gatha type="last">Ramissati sadā santo, puññakammasamāhito.</gatha>
    <gatha type="1">‘‘Yāvatā parisā tassa, gandhagandhī bhavissati;</gatha>
    <gatha type="last">Sālassa pupphavasso ca, pavassissati tāvade.</gatha>
    <gatha type="1">‘‘Tato  cutoyaṃ manujo, mānusaṃ āgamissati;</gatha>
    <gatha type="last">Idhāpi sālacchadanaṃ, sabbakālaṃ dharissati.</gatha>
    <gatha type="1">‘‘Idha naccañca gītañca, sammatāḷasamāhitaṃ;</gatha>
    <gatha type="last">Parivāressanti maṃ niccaṃ, buddhapūjāyidaṃ phalaṃ.</gatha>
    <gatha type="1">‘‘Uggacchante ca sūriye, sālavassaṃ pavassati;</gatha>
    <gatha type="last">Puññakammena saṃyuttaṃ, vassate sabbakālikaṃ.</gatha>
    <gatha type="1">‘‘Aṭṭhārase kappasate, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tassa dhammesu dāyādo, oraso dhammanimmito;</gatha>
    <gatha type="last">Sabbāsave pariññāya, nibbāyissatināsavo.</gatha>
    <gatha type="1">‘‘Dhammaṃ abhisamentassa, sālacchannaṃ bhavissati;</gatha>
    <gatha type="last">Citake jhāyamānassa, chadanaṃ tattha hessati.</gatha>
    <gatha type="1">‘‘Vipākaṃ kittayitvāna, piyadassī mahāmuni;</gatha>
    <gatha type="last">Parisāya dhammaṃ desesi, tappento dhammavuṭṭhiyā.</gatha>
    <gatha type="1">‘‘Tiṃsakappāni devesu, devarajjamakārayiṃ;</gatha>
    <gatha type="last">Saṭṭhi ca sattakkhattuñca, cakkavattī ahosahaṃ.</gatha>
    <gatha type="1">‘‘Devalokā  idhāgantvā, labhāmi vipulaṃ sukhaṃ;</gatha>
    <gatha type="last">Idhāpi sālacchadanaṃ, maṇḍapassa idaṃ phalaṃ.</gatha>
    <gatha type="1">‘‘Ayaṃ pacchimako mayhaṃ, carimo vattate bhavo;</gatha>
    <gatha type="last">Idhāpi sālacchadanaṃ, hessati sabbakālikaṃ.</gatha>
    <gatha type="1">‘‘Mahāmuniṃ tosayitvā, gotamaṃ sakyapuṅgavaṃ;</gatha>
    <gatha type="last">Pattomhi acalaṃ ṭhānaṃ, hitvā jayaparājayaṃ.</gatha>
    <gatha type="1">‘‘Aṭṭhārase kappasate, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>So arahattaṃ pana patvā visesato lābhaggayasaggappatto ahosi. Tattha keci puthujjanabhikkhū therassa lābhasakkāraṃ disvā bālabhāvena asahanākāraṃ pavedesuṃ. Thero taṃ ñatvā lābhasakkāre ādīnavaṃ tattha attano alaggabhāvañca pakāsento –</paragraph>
    <hangnum nr="153"/>
    <gatha type="1"> ‘‘Bahū sapatte labhati, muṇḍo saṅghāṭipāruto;</gatha>
    <gatha type="last">Lābhī annassa pānassa, vatthassa sayanassa ca.</gatha>
    <hangnum nr="154"/>
    <gatha type="1"> ‘‘Etamādīnavaṃ  ñatvā, sakkāresu mahabbhayaṃ;</gatha>
    <gatha type="last">Appalābho anavassuto, sato bhikkhu paribbaje’’ti. –</gatha>
    <paragraph type="unindented">Gāthādvayaṃ abhāsi.</paragraph>
    <paragraph>Tassattho  – sikhampi asesetvā muṇḍitakesatāya muṇḍo, chinditvā saṅghāṭitakāsāvadhāritāya saṅghāṭipāruto, evaṃ vevaṇṇiyaṃ ajjhupagato parāyattavuttiko pabbajito sace annapānādīnaṃ lābhī hoti, sopi bahū sapatte labhati, tassa usūyantā bahū sambhavanti. Tasmā etaṃ evarūpaṃ lābhasakkāresumahabbhayaṃ vipulabhayaṃ ādīnavaṃ dosaṃ viditvā appicchataṃ santosañca hadaye ṭhapetvā anavajjuppādassāpi uppannassa lābhassa parivajjanena appalābho, tato eva tattha taṇhāvassutābhāvena anavassuto, saṃsāre bhayassa ikkhanato bhinnakilesatāya vā bhikkhu santuṭṭhiṭṭhānīyassa satisampajaññassa  vasena sato hutvā paribbaje careyya vihareyyāti. Taṃ sutvā te bhikkhū tāvadeva theraṃ khamāpesuṃ.</paragraph>
    <centered>Tissattheragāthāvaṇṇanā niṭṭhitā.</centered>
    <subhead>8. Kimilattheragāthāvaṇṇanā</subhead>
    <paragraph>Pācīnavaṃsadāyamhītiādikā āyasmato kimilattherassa gāthā. Kā uppatti? Tassa pubbayogo saṃveguppatti pabbajjā ca ekakanipāte ‘‘abhisatto’’ti gāthāya saṃvaṇṇanāyaṃ vuttāyeva. Tāya ca gāthāya therena attano visesādhigamassa kāraṇaṃ dassitaṃ. Idha pana adhigatavisesassa attano āyasmatā ca anuruddhena āyasmatā ca nandiyena saha samaggavāso dassitoti veditabbaṃ. Samaggavāsaṃ pana vasantā te yathā ca vasiṃsu, taṃ dassento –</paragraph>
    <hangnum nr="155"/>
    <gatha type="1"> ‘‘Pācīnavaṃsadāyamhi, sakyaputtā sahāyakā;</gatha>
    <gatha type="last">Pahāyānappake bhoge, uñche pattāgate ratā.</gatha>
    <hangnum nr="156"/>
    <gatha type="1"> ‘‘Āraddhavīriyā pahitattā, niccaṃ daḷhaparakkamā;</gatha>
    <gatha type="last">Ramanti dhammaratiyā, hitvāna lokiyaṃ rati’’nti. – gāthādvayaṃ abhāsi;</gatha>
    <paragraph>Tattha pācīnavaṃsadāyamhīti pācīnavaṃsanāmake rakkhitagopite sahaparicchede vane. Tañhi vanaṃ  gāmassa pācīnadisāyaṃ ṭhitattā vaṃsagumbaparikkhittattā ca ‘‘pācīnavaṃsadāyo’’ti vutto, vaṃsavanabhāvena vāti. Sakyaputtāti  anuruddhattherādayo sakyarājakumārā. Sahāyakāti saṃveguppattipabbajjāsamaṇadhammakaraṇasaṃvāsehi saha ayanato pavattanato sahāyakā. Pahāyānappake bhogeti uḷārena puññānubhāvena adhigate kulaparamparāgate ca mahante bhogakkhandhe chaḍḍetvā. ‘‘Sahāyānappake’’tipi pāḷi. Uñche pattāgate ratāti uñchācariyāya ābhatattā  uñche patte āgatattā pattāgate pattapariyāpanne ratā abhiratā, saṅghabhattādiatirekalābhaṃ paṭikkhipitvā jaṅghabalaṃ nissāya bhikkhācariyāya laddhena missakabhatteneva santuṭṭhāti attho.</paragraph>
    <paragraph>Āraddhavīriyāti uttamatthassa adhigamāya āditova pageva sampāditavīriyā. Pahitattāti ninnapoṇapabbhārabhāvena kālena kālaṃ samāpajjanena ca nibbānaṃ patipesitacittā. Niccaṃ daḷhaparakkamāti vattapaṭipattīsu diṭṭhadhammasukhavihārānuyogena sabbakālaṃ asithilaparakkamā. Ramanti dhammaratiyā, hitvāna lokiyaṃ ratinti loke viditatāya lokapariyāpannatāya ca lokiyaṃ rūpārammaṇādiratiṃ pahāya maggapaññāya pajahitvā lokuttaradhammaratiyā aggaphalanibbānābhiratiyā ca ramanti abhiramantīti.</paragraph>
    <centered>Kimilattheragāthāvaṇṇanā niṭṭhitā.</centered>
    <subhead>9. Nandattheragāthāvaṇṇanā</subhead>
    <paragraph>Ayoniso manasikārāti āyasmato nandattherassa gāthā. Kā uppatti? Ayaṃ kira padumuttarassa bhagavato kāle haṃsavatīnagare kulagehe nibbattitvā viññutaṃ patto bhagavato santike dhammaṃ suṇanto satthāraṃ ekaṃ bhikkhuṃ indriyesu guttadvārānaṃ aggaṭṭhāne ṭhapentaṃ disvā sayampi taṃ ṭhānantaraṃ patthento bhagavato bhikkhusaṅghassa ca pūjāsakkārabahulaṃ mahādānaṃ pavattetvā, ‘‘ahampi anāgate tumhādisassa buddhassa evarūpo sāvako bhaveyya’’nti paṇidhānaṃ katvā tato paṭṭhāya devamanussesu saṃsaranto atthadassissa bhagavato kāle vinatāya nāma nadiyā mahanto kacchapo hutvā nibbatto ekadivasaṃ satthāraṃ nadiyā pāraṃ gantuṃ tīre ṭhitaṃ disvā sayaṃ bhagavantaṃ tāretukāmo satthu pādamūle nipajji . Satthā tassa ajjhāsayaṃ oloketvā piṭṭhiṃ abhiruhi. So haṭṭhatuṭṭho vegena sotaṃ chindanto sīghataraṃ paratīrameva pāpesi. Bhagavā tassa anumodanaṃ vadanto bhāviniṃ sampattiṃ kathetvā pakkāmi.</paragraph>
    <paragraph>So  tena puññakammena sugatīsuyeva saṃsaranto imasmiṃ buddhuppāde kapilavatthusmiṃ suddhodanamahārājassa putto hutvā mahāpajāpatiyā gotamiyā kucchimhi nibbatti. Tassa nāmaggahaṇadivase ñātisaṅghaṃ nandento jātoti nandotveva nāmaṃ akaṃsu. Tassa vayappattakāle satthā pavattavaradhammacakko lokānuggahaṃ karonto kapilavatthuṃ gantvā ñātisamāgame pokkharavassaṃ aṭṭhuppattiṃ katvā vessantarajātakaṃ (jā. 2.22.1655 ādayo) kathetvā dutiyadivase piṇḍāya paviṭṭho ‘‘uttiṭṭhe nappamajjeyyā’’ti (dha. pa. 168) gāthāya pitaraṃ sotāpattiphale patiṭṭhāpetvā nivesanaṃ gantvā ‘‘dhammaṃ care sucarita’’nti (dha. pa. 169) gāthāya mahāpajāpatiṃ sotāpattiphale rājānaṃ sakadāgāmiphale patiṭṭhāpetvā tatiye divase nandakumārassa abhisekanivesanappavesanavivāhamaṅgalesu vattamānesu piṇḍāya pavisitvā nandakumārassa hatthe pattaṃ datvā maṅgalaṃ vatvā tassa hatthato pattaṃ agahetvāva vihāraṃ gato taṃ pattahatthaṃ vihāraṃ āgataṃ anicchamānaṃyeva pabbājetvā tathā pabbajitattāyeva anabhiratiyā pīḷitaṃ ñatvā upāyena tassa taṃ anabhiratiṃ vinodesi. So yoniso paṭisaṅkhāya vipassanaṃ paṭṭhapetvā nacirasseva arahattaṃ pāpuṇi. Tena vuttaṃ apadāne (apa. thera 2.49.148-163) –</paragraph>
    <gatha type="1">‘‘Atthadassī tu bhagavā, sayambhū lokanāyako;</gatha>
    <gatha type="last">Vinatānadiyā tīraṃ, upāgacchi tathāgato.</gatha>
    <gatha type="1">‘‘Udakā abhinikkhamma, kacchapo vārigocaro;</gatha>
    <gatha type="last">Buddhaṃ tāretukāmohaṃ, upesiṃ lokanāyakaṃ.</gatha>
    <gatha type="1">‘‘Abhirūhatu maṃ buddho, atthadassī mahāmuni;</gatha>
    <gatha type="last">Ahaṃ taṃ tārayissāmi, dukkhassantakaro tuvaṃ.</gatha>
    <gatha type="1">‘‘Mama saṅkappamaññāya, atthadassī mahāyaso;</gatha>
    <gatha type="last">Abhirūhitvā me piṭṭhiṃ, aṭṭhāsi lokanāyako.</gatha>
    <gatha type="1">‘‘Yato sarāmi attānaṃ, yato pattosmi viññutaṃ;</gatha>
    <gatha type="last">Sukhaṃ me tādisaṃ natthi, phuṭṭhe pādatale yathā.</gatha>
    <gatha type="1">‘‘Uttaritvāna sambuddho, atthadassī mahāyaso;</gatha>
    <gatha type="last">Naditīramhi ṭhatvāna, imā gāthā abhāsatha.</gatha>
    <gatha type="1">‘‘Yāvatā  vattate cittaṃ, gaṅgāsotaṃ tarāmahaṃ;</gatha>
    <gatha type="last">Ayañca kacchapo rājā, tāresi mama paññavā.</gatha>
    <gatha type="1">‘‘Iminā buddhataraṇena, mettacittavatāya ca;</gatha>
    <gatha type="last">Aṭṭhārase kappasate, devaloke ramissati.</gatha>
    <gatha type="1">‘‘Devalokā  idhāgantvā, sukkamūlena codito;</gatha>
    <gatha type="last">Ekāsane nisīditvā, kaṅkhāsotaṃ tarissati.</gatha>
    <gatha type="1">‘‘Yathāpi bhaddake khette, bījaṃ appampi ropitaṃ;</gatha>
    <gatha type="last">Sammādhāraṃ pavecchante, phalaṃ toseti kassakaṃ.</gatha>
    <gatha type="1">‘‘Tathevidaṃ buddhakhettaṃ, sammāsambuddhadesitaṃ;</gatha>
    <gatha type="last">Sammādhāraṃ pavecchante, phalaṃ maṃ tosayissati.</gatha>
    <gatha type="1">‘‘Padhānapahitattomhi, upasanto nirūpadhi;</gatha>
    <gatha type="last">Sabbāsave pariññāya, viharāmi anāsavo.</gatha>
    <gatha type="1">‘‘Aṭṭhārase kappasate, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, taraṇāya idaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā vimuttisukhaṃ anubhavanto ‘‘aho satthu upāyakosallaṃ, yenāhaṃ bhavapaṅkato uddharitvā nibbānathale patiṭṭhāpito’’ti attano pahīnasaṃkilesaṃ paṭiladdhañca sukhaṃ paccavekkhitvā sañjātasomanasso udānavasena –</paragraph>
    <hangnum nr="157"/>
    <gatha type="1"> ‘‘Ayoniso manasikārā, maṇḍanaṃ anuyuñjisaṃ;</gatha>
    <gatha type="last">Uddhato capalo cāsiṃ, kāmarāgena aṭṭito.</gatha>
    <hangnum nr="158"/>
    <gatha type="1"> ‘‘Upāyakusalenāhaṃ, buddhenādiccabandhunā;</gatha>
    <gatha type="last">Yoniso paṭipajjitvā, bhave cittaṃ udabbahi’’nti. – gāthādvayaṃ abhāsi;</gatha>
    <paragraph>Tattha ayoniso manasikārāti anupāyamanasikārato asubhaṃ kāyaṃ subhato manasi karitvā subhato manasikārahetu, asubhaṃ  kāyaṃ subhasaññāyāti attho. Maṇḍananti hatthūpagādiābharaṇehi ceva mālāgandhādīhi ca attabhāvassa alaṅkaraṇaṃ. Anuyuñjisanti anuyuñjiṃ, sarīrassa vibhūsanappasuto ahosinti attho. Uddhatoti jātigottarūpayobbanamadādīhi uddhato avūpasantacitto. Capaloti vanamakkaṭo viya anavaṭṭhitacittatāya lolo, kāyamaṇḍanavatthamaṇḍanādicāpalye yuttatāya vā capalo ca. Āsinti ahosiṃ. Kāmarāgenāti vatthukāmesu chandarāgena aṭṭito pīḷito vibādhito āsinti yojanā.</paragraph>
    <paragraph>Upāyakusalenāti  vineyyānaṃ damanūpāyacchekena kovidena buddhena bhagavatā hetubhūtena. Hetuatthe hi etaṃ karaṇavacanaṃ. Paluṭṭhamakkaṭīdevaccharādassanena hi upakkitavādacodanāya attano kāmarāgāpanayanaṃ sandhāya vadati. Bhagavā hi āyasmantaṃ nandattheraṃ paṭhamaṃ janapadakalyāṇiṃ upādāya ‘‘yathāyaṃ makkaṭī, evaṃ kakuṭapādiniyo upādāya janapadakalyāṇī’’ti mahatiyā āṇiyā khuddakaṃ āṇiṃ nīharanto chaḍḍako viya, sinehapānena sarīraṃ kiledetvā vamanavirecanehi dosaṃ nīharanto bhisakko viya ca kakuṭapādinidassanena janapadakalyāṇiyaṃ virattacittaṃ kāretvā puna upakkitavādena kakuṭapādinīsupi cittaṃ virājetvā sammadeva samathavipassanānuyogena ariyamagge patiṭṭhāpesi. Tena vuttaṃ ‘‘yoniso paṭipajjitvā, bhave cittaṃ udabbahi’’nti. Upāyena ñāyena sammadeva samathavipassanāya visuddhipaṭipadaṃ paṭipajjitvā bhave saṃsārapaṅke nimuggañca me cittaṃ ariyamaggena hatthena uttāriṃ, nibbānathale patiṭṭhāpesinti attho.</paragraph>
    <paragraph>Imaṃ udānaṃ udānetvā thero punadivase bhagavantaṃ upasaṅkamitvā evamāha – ‘‘yaṃ me, bhante, bhagavā pāṭibhogo pañcannaṃ accharāsatānaṃ paṭilābhāya kakuṭapādānaṃ, muñcāmahaṃ, bhante, bhagavantaṃ etasmā paṭissavā’’ti (udā. 22). Bhagavāpi, ‘‘yadeva kho te, nanda, anupādāya āsavehi cittaṃ vimuttaṃ, athāhaṃ mutto etasmā paṭissavā’’ti (udā. 22) āha. Athassa  bhagavā savisesaṃ  indriyesu guttadvārataṃ ñatvā taṃ guṇaṃ vibhāvento, ‘‘etadaggaṃ, bhikkhave, mama sāvakānaṃ bhikkhūnaṃ indriyesu guttadvārānaṃ yadidaṃ nando’’ti (a. ni. 1.219, 230) indriyesu guttadvārabhāvena aggaṭṭhāne ṭhapesi. Thero hi ‘‘yamevāhaṃ indriyānaṃ asaṃvaraṃ nissāya imaṃ vippakāraṃ patto, tamevāhaṃ suṭṭhu niggahessāmī’’ti ussāhajāto balavahirottappo tattha ca katādhikārattā indriyasaṃvare ukkaṃsapāramiṃ agamāsīti.</paragraph>
    <centered>Nandattheragāthāvaṇṇanā niṭṭhitā.</centered>
    <subhead>10. Sirimattheragāthāvaṇṇanā</subhead>
    <paragraph>Pare ca naṃ pasaṃsantīti āyasmato sirimattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato pāramiyo pūretvā tusitabhavane ṭhitakāle brāhmaṇakule nibbattitvā viññutaṃ patto tiṇṇaṃ vedānaṃ  pāragū sanighaṇḍukeṭubhānaṃ sakkharappabhedānaṃ itihāsapañcamānaṃ padako veyyākaraṇo lokāyatamahāpurisalakkhaṇesu anavayo nekkhammajjhāsayatāya kāme pahāya tāpasapabbajjaṃ pabbajitvā caturāsītisahassaparimāṇena tāpasagaṇena parivuto himavantappadese devatābhinimmite assame jhānābhiññāyo nibbattetvā vasanto purimabuddhesu katādhikāratāya lakkhaṇamantesu āgataniyāmena ca buddhaguṇe anussaritvā atīte buddhe uddissa aññatarasmiṃ nadīnivattane pulinacetiyaṃ katvā pūjāsakkārābhirato ahosi. Taṃ disvā tāpasā, ‘‘kaṃ uddissa ayaṃ pūjāsakkāro karīyatī’’ti pucchiṃsu. So tesaṃ lakkhaṇamante āharitvā tattha āgatāni mahāpurisalakkhaṇāni vibhajitvā tadanusārena attano bale ṭhatvā buddhaguṇe kittesi. Taṃ sutvā tepi tāpasā pasannamānasā tato paṭṭhāya sammāsambuddhaṃ uddissa thūpapūjaṃ karontā viharanti.</paragraph>
    <paragraph>Tena ca samayena padumuttarabodhisatto tusitakāyā cavitvā mātukucchiṃ okkanto hoti. Carimabhave dvattiṃsa pubbanimittāni pāturahesuṃ , sabbe ca acchariyabbhūtadhammā. Tāpaso tāni antevāsikānaṃ dassetvā bhiyyosomattāya sammāsambuddhesu tesaṃ pasādaṃ vaḍḍhetvā kālaṃ katvā brahmaloke nibbattitvā tehi attano sarīrassa pūjāya karīyamānāya dissamānarūpo āgantvā, ‘‘ahaṃ tumhākaṃ ācariyo brahmaloke nibbatto, tumhe appamattā pulinacetiyapūjamanuyuñjatha, bhāvanāya  ca yuttappayuttā hothā’’ti vatvā brahmalokameva gato.</paragraph>
    <paragraph>Evaṃ so devamanussesu saṃsaranto imasmiṃ buddhuppāde sāvatthiyaṃ gahapatikule nibbatti, tassa jātadivasato paṭṭhāya tasmiṃ kule sirisampattiyā vaḍḍhamānattā sirimātveva nāmaṃ akaṃsu. Tassa padasā gamanakāle kaniṭṭhabhātā nibbatti, tassa ‘‘ayaṃ siriṃ vaḍḍhento jāto’’ti sirivaḍḍhoti nāmaṃ akaṃsu. Te ubhopi jetavanappaṭiggahaṇe buddhānubhāvaṃ disvā paṭiladdhasaddhā pabbajiṃsu. Tesu sirivaḍḍho na tāva uttarimanussadhammassa lābhī ahosi, catunnaṃ paccayānaṃ lābhī, gahaṭṭhapabbajitānaṃ sakkato garukato, sirimatthero pana pabbajitakālato paṭṭhāya tādisena kammacchiddena appalābhī ahosi bahujanāsambhāvito, samathavipassanāsu kammaṃ karonto nacirasseva chaḷabhiñño ahosi. Tena vuttaṃ apadāne (apa. thera 2.49.111-147) –</paragraph>
    <gatha type="1">‘‘Pabbate himavantamhi, devalo nāma tāpaso;</gatha>
    <gatha type="last">Tattha me caṅkamo āsi, amanussehi māpito.</gatha>
    <gatha type="1">‘‘Jaṭābhārena  bharito, kamaṇḍaludharo sadā;</gatha>
    <gatha type="last">Uttamatthaṃ gavesanto, vipinā nikkhamiṃ tadā.</gatha>
    <gatha type="1">‘‘Cullāsītisahassāni, sissā mayhaṃ upaṭṭhahuṃ;</gatha>
    <gatha type="last">Sakakammābhipasutā, vasanti vipine tadā.</gatha>
    <gatha type="1">‘‘Assamā abhinikkhamma, akaṃ pulinacetiyaṃ;</gatha>
    <gatha type="last">Nānāpupphaṃ samānetvā, taṃ cetiyamapūjayiṃ.</gatha>
    <gatha type="1">‘‘Tattha cittaṃ pasādetvā, assamaṃ pavisāmahaṃ;</gatha>
    <gatha type="last">Sabbe sissā samāgantvā, etamatthaṃ pucchiṃsu maṃ.</gatha>
    <gatha type="1">‘‘Pulinena  kato thūpo, yaṃ tvaṃ deva namassasi;</gatha>
    <gatha type="last">Mayampi ñātumicchāma, puṭṭho ācikkha no tuvaṃ.</gatha>
    <gatha type="1">‘‘Niddiṭṭhā nu mantapade, cakkhumanto mahāyasā;</gatha>
    <gatha type="last">Te kho ahaṃ namassāmi, buddhaseṭṭhe mahāyase.</gatha>
    <gatha type="1">‘‘Kīdisā te mahāvīrā, sabbaññū lokanāyakā;</gatha>
    <gatha type="last">Kathaṃvaṇṇā kathaṃsīlā, kīdisā te mahāyasā.</gatha>
    <gatha type="1">‘‘Bāttiṃsalakkhaṇā buddhā, cattālīsadijāpi ca;</gatha>
    <gatha type="last">Nettā gopakhumā tesaṃ, jiñjukā phalasannibhā.</gatha>
    <gatha type="1">‘‘Gacchamānā ca te buddhā, yugamattañca pekkhare;</gatha>
    <gatha type="last">Na tesaṃ jāṇu nadati, sandhisaddo na suyyati.</gatha>
    <gatha type="1">‘‘Gacchamānā ca sugatā, uddharantāva gacchare;</gatha>
    <gatha type="last">Paṭhamaṃ dakkhiṇaṃ pādaṃ, buddhānaṃ esa dhammatā.</gatha>
    <gatha type="1">‘‘Asambhītā ca te buddhā, migarājāva kesarī;</gatha>
    <gatha type="last">Nevukkaṃsenti attānaṃ, no ca vambhenti pāṇinaṃ.</gatha>
    <gatha type="1">‘‘Mānāvamānato muttā, samā sabbesu pāṇisu;</gatha>
    <gatha type="last">Anattukkaṃsakā buddhā, buddhānaṃ esa dhammatā.</gatha>
    <gatha type="1">‘‘Uppajjantā ca sambuddhā, ālokaṃ dassayanti te;</gatha>
    <gatha type="last">Chappakāraṃ pakampenti, kevalaṃ vasudhaṃ imaṃ.</gatha>
    <gatha type="1">‘‘Passanti nirayañcete, nibbāti nirayo tadā;</gatha>
    <gatha type="last">Pavassati mahāmegho, buddhānaṃ esa dhammatā.</gatha>
    <gatha type="1">‘‘Īdisā te mahānāgā, atulā ca mahāyasā;</gatha>
    <gatha type="last">Vaṇṇato anatikkantā, appameyyā tathāgatā.</gatha>
    <gatha type="1">‘‘Anumodiṃsu me vākyaṃ, sabbe sissā sagāravā;</gatha>
    <gatha type="last">Tathā ca paṭipajjiṃsu, yathāsatti yathābalaṃ.</gatha>
    <gatha type="1">‘‘Paṭipūjenti  pulinaṃ, sakakammābhilāsino;</gatha>
    <gatha type="last">Saddahantā mama vākyaṃ, buddhasakkatamānasā.</gatha>
    <gatha type="1">‘‘Tadā  cavitvā tusitā, devaputto mahāyaso;</gatha>
    <gatha type="last">Uppajji mātukucchimhi, dasasahassi kampatha.</gatha>
    <gatha type="1">‘‘Assamassāvidūramhi, caṅkamamhi ṭhito ahaṃ;</gatha>
    <gatha type="last">Sabbe sissā samāgantvā, āgacchuṃ mama santike.</gatha>
    <gatha type="1">‘‘Usabhova mahī nadati, migarājāva kūjati;</gatha>
    <gatha type="last">Susumārova saḷati, kiṃ vipāko bhavissati.</gatha>
    <gatha type="1">‘‘Yaṃ pakittemi sambuddhaṃ, sikatāthūpasantike;</gatha>
    <gatha type="last">So dāni bhagavā satthā, mātukucchimupāgami.</gatha>
    <gatha type="1">‘‘Tesaṃ dhammakathaṃ vatvā, kittayitvā mahāmuniṃ;</gatha>
    <gatha type="last">Uyyojetvā sake sisse, pallaṅkamābhujiṃ ahaṃ.</gatha>
    <gatha type="1">‘‘Balañca vata me khīṇaṃ, byādhinā paramena taṃ;</gatha>
    <gatha type="last">Buddhaseṭṭhaṃ saritvāna, tattha kālaṅkato ahaṃ.</gatha>
    <gatha type="1">‘‘Sabbe sissā samāgantvā, akaṃsu citakaṃ tadā;</gatha>
    <gatha type="last">Kaḷevarañca me gayha, citakaṃ abhiropayuṃ.</gatha>
    <gatha type="1">‘‘Citakaṃ parivāretvā, sīse katvāna añjaliṃ;</gatha>
    <gatha type="last">Sokasallaparetā te, vikkandiṃsu samāgatā.</gatha>
    <gatha type="1">‘‘Tesaṃ lālappamānānaṃ, agamaṃ citakaṃ tadā;</gatha>
    <gatha type="last">Ahaṃ ācariyo tumhaṃ, mā socittha sumedhasā.</gatha>
    <gatha type="1">‘‘Sadatthe vāyameyyātha, rattindivamatanditā;</gatha>
    <gatha type="last">Mā vo pamattā ahuttha, khaṇo vo paṭipādito.</gatha>
    <gatha type="1">‘‘Sake sissenusāsitvā, devalokaṃ punāgamiṃ;</gatha>
    <gatha type="last">Aṭṭhārasa ca kappāni, devaloke ramāmahaṃ.</gatha>
    <gatha type="1">‘‘Satānaṃ pañcakkhattuñca, cakkavattī ahosahaṃ;</gatha>
    <gatha type="last">Anekasatakkhattuñca, devarajjamakārayiṃ.</gatha>
    <gatha type="1">‘‘Avasesesu kappesu, vokiṇṇo saṃsariṃ ahaṃ;</gatha>
    <gatha type="last">Duggatiṃ nābhijānāmi, uppādassa idaṃ phalaṃ.</gatha>
    <gatha type="1">‘‘Yathā  komudike māse, bahū pupphanti pādapā;</gatha>
    <gatha type="last">Tathevāhampi samaye, pupphitomhi mahesinā.</gatha>
    <gatha type="1">‘‘Vīriyaṃ me dhuradhorayhaṃ, yogakkhemādhivāhanaṃ;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <gatha type="1">‘‘Satasahassito  kappe, yaṃ buddhamabhikittayiṃ;</gatha>
    <gatha type="last">Duggatiṃ nābhijānāmi, kittanāya idaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiññañhi samānaṃ āyasmantaṃ sirimattheraṃ ‘‘ariyo’’ti ajānantā puthujjanā bhikkhū sāmaṇerā ca appalābhitāya lokassa anabhigatabhāvena asambhāventā yaṃkiñci kathetvā garahanti. Sirivaḍḍhattheraṃ pana paccayānaṃ lābhibhāvena lokassa sakkatagarukatabhāvato sambhāventā pasaṃsanti. Thero ‘‘avaṇṇārahassa nāma vaṇṇabhaṇanaṃ, vaṇṇārahassa ca avaṇṇabhaṇanaṃ assa puthujjanabhāvassa doso’’ti puthujjanabhāvañca garahanto –</paragraph>
    <hangnum nr="159"/>
    <gatha type="1"> ‘‘Pare ca naṃ pasaṃsanti, attā ce asamāhito;</gatha>
    <gatha type="last">Moghaṃ pare pasaṃsanti, attā hi asamāhito.</gatha>
    <hangnum nr="160"/>
    <gatha type="1"> ‘‘Pare ca naṃ garahanti, attā ce susamāhito;</gatha>
    <gatha type="last">Moghaṃ pare garahanti, attā hi susamāhito’’ti.</gatha>
    <paragraph>– Gāthādvayamabhāsi.</paragraph>
    <paragraph>Tattha pareti attato aññe pare nāma, idha pana paṇḍitehi aññe bālā pareti adhippetā. Tesañhi ajānitvā apariyogāhetvā bhāsanato garahā viya pasaṃsāpi appamāṇabhūtā. Nanti naṃ puggalaṃ. Pasaṃsantīti aviddasubhāvena taṇhāvipannatāya vā, atha vā abhūtaṃyeva  puggalaṃ ‘‘asuko bhikkhu jhānalābhī, ariyo’’ti vā abhūtaguṇaropanena kittenti abhitthavanti. Yo panettha ca-saddo, so  attūpanayattho. Tena pare naṃ puggalaṃ pasaṃsanti ca, tañca kho tesaṃ pasaṃsanamattaṃ, na pana tasmiṃ pasaṃsāya vatthu atthīti imamatthaṃ dasseti. Attā ce asamāhitoti yaṃ puggalaṃ pare pasaṃsanti, so ce sayaṃ asamāhito maggasamādhinā phalasamādhinā upacārappanāsamādhimatteneva vā na samāhito, samādhānassa paṭipakkhabhūtānaṃ kilesānaṃ appahīnattā vikkhitto vibbhantacitto hoti ceti attho. ‘‘Asamāhito’’ti ca etena samādhinimittānaṃ guṇānaṃ abhāvaṃ dasseti. Moghanti bhāvanapuṃsakaniddeso ‘‘visamaṃ candimasūriyā parivattantī’’tiādīsu viya. Pare pasaṃsantīti ye taṃ asamāhitaṃ puggalaṃ pasaṃsanti, te moghaṃ mudhā amūlakaṃ pasaṃsanti. Kasmā? Attā hi asamāhito yasmā tassa puggalassa cittaṃ asamāhitaṃ, tasmāti attho.</paragraph>
    <paragraph>Dutiyagāthāyaṃ garahantīti attano aviddasubhāvena dosantarāya vā ariyaṃ jhānalābhiñca samānaṃ  ‘‘asuko bhikkhu jāgariyaṃ nānuyuñjati antamaso goduhanamattampi kālaṃ kevalaṃ kāyadaḷhibahulo niddārāmo bhassārāmo saṅgaṇikārāmo viharatī’’tiādinā appaṭipajjamānatāvibhāvanena vā guṇaparidhaṃsanena vā garahanti nindanti, upakkosanti vāti attho. Sesaṃ paṭhamagāthāya vuttapariyāyena veditabbaṃ. Evaṃ therena imāhi gāthāhi attano nikkilesabhāve sirivaḍḍhassa ca sakilesabhāve pakāsite taṃ sutvā sirivaḍḍho saṃvegajāto vipassanaṃ paṭṭhapetvā nacirasseva sadatthaṃ paripūresi, garahakapuggalā ca theraṃ khamāpesuṃ.</paragraph>
    <centered>Sirimattheragāthāvaṇṇanā niṭṭhitā.</centered>
    <centered>Dutiyavaggavaṇṇanā niṭṭhitā.</centered>
    <title>3. Tatiyavaggo</title>
    <subhead>1. Uttarattheragāthāvaṇṇanā</subhead>
    <paragraph>Khandhāmayā pariññātāti āyasmato uttarattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto ito catunavute kappe siddhatthassa bhagavato  kāle kulagehe nibbattitvā viññutaṃ patto sāsane laddhappasādo hutvā upāsakattaṃ paṭivedesi. So satthari parinibbute attano ñātake sannipātetvā bahuṃ pūjāsakkāraṃ sambharitvā dhātupūjaṃ akāsi. So tena puññakammena devamanussesu saṃsaranto imasmiṃ buddhuppāde sākete brāhmaṇakule nibbattitvā uttaroti laddhanāmo vayappatto kenacideva karaṇīyena sāvatthiṃ gato kaṇḍambamūle kataṃ yamakapāṭihāriyaṃ disvā pasīditvā puna kāḷakārāmasuttadesanāya (a. ni. 4.24) abhivaḍḍhamānasaddho pabbajitvā satthārā saddhiṃ rājagahaṃ gantvā upasampajjitvā tattheva vasanto vipassanaṃ paṭṭhapetvā nacirasseva chaḷabhiñño ahosi. Tena vuttaṃ apadāne (apa. thera 2.49.106-110) –</paragraph>
    <gatha type="1">‘‘Nibbute lokanāthamhi, siddhatthe lokanāyake;</gatha>
    <gatha type="last">Mama ñātī samānetvā, dhātupūjaṃ akāsahaṃ.</gatha>
    <gatha type="1">‘‘Catunnavutito kappe, yaṃ dhātumabhipūjayiṃ;</gatha>
    <gatha type="last">Duggatiṃ nābhijānāmi, dhātupūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā satthari sāvatthiyaṃ viharante buddhupaṭṭhānatthaṃ rājagahato sāvatthiṃ upagato bhikkhūhi ‘‘kiṃ, āvuso, pabbajjākiccaṃ tayā matthakaṃ pāpita’’nti puṭṭho aññaṃ byākaronto –</paragraph>
    <hangnum nr="161"/>
    <gatha type="1"> ‘‘Khandhā mayā pariññātā, taṇhā me susamūhatā;</gatha>
    <gatha type="last">Bhāvitā mama bojjhaṅgā, patto me āsavakkhayo.</gatha>
    <hangnum nr="162"/>
    <gatha type="1"> ‘‘Sohaṃ  khandhe pariññāya, abbahitvāna jāliniṃ;</gatha>
    <gatha type="last">Bhāvayitvāna bojjhaṅge, nibbāyissaṃ anāsavo’’ti. – gāthādvayaṃ abhāsi;</gatha>
    <paragraph>Tattha khandhāti pañcupādānakkhandhā. Pariññātāti ‘‘idaṃ dukkhaṃ, na ito bhiyyo’’ti paricchijja ñātā bhāvitā. Tena dukkhassa ariyasaccassa pariññābhisamayamāha. Taṇhāti tasati paritasatīti taṇhā. Susamūhatāti samugghāṭitā. Etena samudayasaccassa pahānābhisamayaṃ vadati. Bhāvitā mama bojjhaṅgāti bodhisaṅkhātāya satiādidhammasāmaggiyā, taṃsamaṅgino vā bodhisaṅkhātassa ariyapuggalassa aṅgāti bojjhaṅgā. Satidhammavicayavīriyapītipassaddhisamādhiupekkhāsaṅkhātā maggapariyāpannā dhammā mayā bhāvitā uppāditā vaḍḍhitā. Bojjhaṅgaggahaṇeneva cettha taṃsahacaritatāya sabbe maggadhammā, sabbe ca bodhipakkhiyadhammā gahitāti daṭṭhabbā. Eteneva maggasaccassa bhāvanābhisamayaṃ dasseti. Patto me āsavakkhayoti kāmāsavādayo āsavā khīyanti etthāti āsavakkhayoti laddhanāmo asaṅkhatadhammo mayā  patto adhigato. Etena nirodhasaccassa sacchikiriyābhisamayaṃ katheti. Ettāvatā attano saupādisesanibbānasampattiṃ dasseti.</paragraph>
    <paragraph>Idāni pana anupādisesanibbānasampattiṃ dassento ‘‘soha’’ntiādinā dutiyaṃ gāthamāha. Tassattho – sohaṃ evaṃ vuttanayena khandhe pariññāya parijānitvā, tathā parijānanto eva sakaattabhāvaparaattabhāvesu ajjhattikabāhirāyatanesu atītādibhedabhinnesu saṃsibbanākāraṃ punappunaṃ pavattisaṅkhātaṃ jālaṃ etassa atthīti jālinīti laddhanāmaṃ taṇhaṃ abbahitvāna mama cittasantānato uddharitvā, tathā naṃ uddharantoyeva vuttappabhede bojjhaṅge bhāvayitvāna te bhāvanāpāripūriṃ pāpetvā tato eva anāsavo hutvā ṭhito idāni carimakacittanirodhena anupādāno viya jātavedo nibbāyissaṃ parinibbāyissāmīti.</paragraph>
    <centered>Uttarattheragāthāvaṇṇanā niṭṭhitā.</centered>
    <subhead>2. Bhaddajittheragāthāvaṇṇanā</subhead>
    <paragraph>Panādonāma so rājāti āyasmato bhaddajittherassa gāthā. Kā uppatti? Ayaṃ kira padumuttarassa bhagavato kāle brāhmaṇakule nibbattitvā viññutaṃ patto brāhmaṇānaṃ vijjāsippesu pāraṃ gantvā kāme pahāya tāpasapabbajjaṃ pabbajitvā araññāyatane assamaṃ kāretvā vasanto ekadivasaṃ  satthāraṃ ākāsena gacchantaṃ disvā pasannamānaso añjaliṃ paggayha aṭṭhāsi. Satthā tassa ajjhāsayaṃ ñatvā ākāsato otari. Otiṇṇassa pana bhagavato madhuñca bhisamuḷālañca sappiñca khīrañca upanāmesi, tassa taṃ bhagavā anukampaṃ upādāya paṭiggahetvā anumodanaṃ vatvā pakkāmi. So tena puññakammena tusite nibbatto tattha yāvatāyukaṃ ṭhatvā tato aparāparaṃ sugatīsuyeva saṃsaranto vipassissa bhagavato kāle mahaddhano seṭṭhi hutvā aṭṭhasaṭṭhibhikkhusahassaṃ bhojetvā ticīvarena acchādesi.</paragraph>
    <paragraph>Evaṃ bahuṃ kusalaṃ katvā devaloke nibbattitvā tattha yāvatāyukaṃ ṭhatvā tato cavitvā manussesu uppanno buddhasuññe loke pañca paccekabuddhasatāni catūhi paccayehi upaṭṭhahitvā tato cuto rājakule nibbattitvā rajjaṃ anusāsanto puttaṃ paccekabodhiṃ adhigantvā ṭhitaṃ upaṭṭhahitvā tassa parinibbutassa dhātuyo gahetvā cetiyaṃ katvā pūjesi. Evaṃ tattha tattha tāni puññāni katvā imasmiṃ buddhuppāde bhaddiyanagare asītikoṭivibhavassa bhaddiyaseṭṭhissa ekaputtako hutvā nibbatti, bhaddajītissa nāmaṃ ahosi. Tassa kira issariyabhogaparivārādisampatti carimabhave  bodhisattassa viya ahosi.</paragraph>
    <paragraph>Tadā satthā sāvatthiyaṃ vassaṃ vasitvā bhaddajikumāraṃ saṅgaṇhituṃ mahatā bhikkhusaṅghena saddhiṃ bhaddiyanagaraṃ gantvā jātiyāvane vasi tassa ñāṇaparipākaṃ āgamayamāno. Sopi upari pāsāde nisinno sīhapañjaraṃ vivaritvā olokento bhagavato santike dhammaṃ sotuṃ gacchantaṃ mahājanaṃ disvā ‘‘katthāyaṃ mahājano gacchatī’’ti pucchitvā taṃ kāraṇaṃ sutvā sayampi mahatā parivārena satthu santikaṃ gantvā dhammaṃ suṇanto  sabbābharaṇapaṭimaṇḍitova sabbakilese khepetvā arahattaṃ pāpuṇi. Tena vuttaṃ apadāne (apa. thera 2.56.98-116) –</paragraph>
    <gatha type="1">‘‘Oggayha yaṃ pokkharaṇiṃ, nānākuñjarasevitaṃ;</gatha>
    <gatha type="last">Uddharāmi bhisaṃ tattha, ghāsahetu ahaṃ tadā.</gatha>
    <gatha type="1">‘‘Bhagavā tamhi samaye, padumuttarasavhayo;</gatha>
    <gatha type="last">Rattambaradharo buddho, gacchate anilañjase.</gatha>
    <gatha type="1">‘‘Dhunanto paṃsukūlāni, saddaṃ assosahaṃ tadā;</gatha>
    <gatha type="last">Uddhaṃ nijjhāyamānohaṃ, addasaṃ lokanāyakaṃ.</gatha>
    <gatha type="1">‘‘Tattheva ṭhitako santo, āyāciṃ lokanāyakaṃ;</gatha>
    <gatha type="last">Madhuṃ bhisehi sahitaṃ, khīraṃ sappiṃ muḷālikaṃ.</gatha>
    <gatha type="1">‘‘Paṭiggaṇhātu  me buddho, anukampāya cakkhumā;</gatha>
    <gatha type="last">Tato kāruṇiko satthā, orohitvā mahāyaso.</gatha>
    <gatha type="1">‘‘Paṭiggaṇhi mamaṃ bhikkhaṃ, anukampāya cakkhumā;</gatha>
    <gatha type="last">Paṭiggahetvā sambuddho, akā me anumodanaṃ.</gatha>
    <gatha type="1">‘‘Sukhī hotu mahāpuñña, gati tuyhaṃ samijjhatu;</gatha>
    <gatha type="last">Iminā bhisadānena, labhassu vipulaṃ sukhaṃ.</gatha>
    <gatha type="1">‘‘Idaṃ vatvāna sambuddho, jalajuttamanāmako;</gatha>
    <gatha type="last">Bhikkhamādāya sambuddho, ākāsenāgamā jino.</gatha>
    <gatha type="1">‘‘Tato bhisaṃ gahetvāna, āgacchiṃ mama assamaṃ;</gatha>
    <gatha type="last">Bhisaṃ rukkhe laggetvāna, mama dānaṃ anussariṃ.</gatha>
    <gatha type="1">‘‘Mahāvāto uṭṭhahitvā, sañcālesi vanaṃ tadā;</gatha>
    <gatha type="last">Ākāso abhinādittha, asanī ca phalī tadā.</gatha>
    <gatha type="1">‘‘Tato me asanīpāto, matthake nipatī tadā;</gatha>
    <gatha type="last">Sohaṃ nisinnako santo, tattha kālaṅkato ahaṃ.</gatha>
    <gatha type="1">‘‘Puññakammena saññutto, tusitaṃ upapajjahaṃ;</gatha>
    <gatha type="last">Kaḷevaraṃ me patitaṃ, devaloke ramāmahaṃ.</gatha>
    <gatha type="1">‘‘Chaḷasītisahassāni , nāriyo samalaṅkatā;</gatha>
    <gatha type="last">Sāyaṃ pātaṃ upaṭṭhanti, bhisadānassidaṃ phalaṃ.</gatha>
    <gatha type="1">‘‘Manussayonimāgantvā, sukhito homahaṃ tadā;</gatha>
    <gatha type="last">Bhoge me ūnatā natthi, bhisadānassidaṃ phalaṃ.</gatha>
    <gatha type="1">‘‘Anukampitako tena, devadevena tādinā;</gatha>
    <gatha type="last">Sabbāsavā parikkhīṇā, natthi dāni punabbhavo.</gatha>
    <gatha type="1">‘‘Satasahassito kappe, yaṃ bhisaṃ adadiṃ tadā;</gatha>
    <gatha type="last">Duggatiṃ nābhijānāmi, bhisadānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahatte pana tena adhigate satthā bhaddiyaseṭṭhiṃ āmantesi – ‘‘tava putto alaṅkatapaṭiyatto dhammaṃ suṇanto arahatte patiṭṭhāsi, tenassa idāneva pabbajituṃ yuttaṃ, no ce pabbajati, parinibbāyissatī’’ti. Seṭṭhi ‘‘na mayhaṃ puttassa daharasseva sato parinibbānena kiccaṃ atthi, pabbājetha na’’nti āha. Taṃ satthā pabbājetvā upasampādetvā tattha sattāhaṃ vasitvā koṭigāmaṃ pāpuṇi, so ca gāmo gaṅgātīre. Koṭigāmavāsino buddhappamukhassa bhikkhusaṅghassa mahādānaṃ pavattesuṃ. Bhaddajitthero satthārā anumodanāya āraddhamattāya bahigāmaṃ gantvā  ‘‘gaṅgātīre maggasamīpe satthu āgatakāle vuṭṭhahissāmī’’ti samāpattiṃ samāpajjitvā nisīdi. Mahātheresu āgacchantesupi avuṭṭhahitvā satthu āgatakāleyeva vuṭṭhahi. Puthujjanabhikkhū, ‘‘ayaṃ adhunā pabbajito mahātheresu āgacchantesu mānatthaddho hutvā na vuṭṭhāsī’’ti ujjhāyiṃsu. Koṭigāmavāsino satthu bhikkhusaṅghassa ca bahū nāvāsaṅghāṭe bandhiṃsu, satthā ‘‘handassa ānubhāvaṃ pakāsemī’’ti nāvāsaṅghāṭe ṭhatvā, ‘‘kahaṃ, bhaddajī’’ti pucchi. Bhaddajitthero ‘‘esohaṃ, bhante’’ti satthāraṃ upasaṅkamitvā añjaliṃ katvā aṭṭhāsi. Satthā, ‘‘ehi, bhaddaji, amhehi saddhiṃ ekanāvaṃ abhiruhā’’ti. So uppatitvā satthu ṭhitanāvāyaṃ aṭṭhāsi. Satthā gaṅgāmajjhaṃ gatakāle, ‘‘bhaddaji, tayā mahāpanādarājakāle ajjhāvuṭṭharatanapāsādo kaha’’nti āha. ‘‘Imasmiṃ ṭhāne nimuggo’’ti. ‘‘Tena hi, bhaddaji, sabrahmacārīnaṃ kaṅkhaṃ chindā’’ti. Tasmiṃ khaṇe thero  satthāraṃ vanditvā iddhibalena gantvā pāsādathūpikaṃ pādaṅgulantarena sannirumbhitvā pañcavīsatiyojanaṃ pāsādaṃ  gahetvā ākāse uppati, uppatanto ca paññāsa yojanāni pāsādaṃ udakato ukkhipi. Athassa purimabhave ñātakā pāsādagatena lobhena macchakacchapamaṇḍūkā hutvā tasmiṃ pāsāde uṭṭhahante parivattitvā udake patiṃsu. Satthā te patante disvā ‘‘ñātakā te, bhaddaji, kilamantī’’ti āha. Thero satthu vacanena pāsādaṃ vissajjesi. Pāsādo yathāṭhāne eva patiṭṭhahi. Satthā pāraṅgato bhikkhūhi ‘‘kadā, bhante, bhaddajittherena ayaṃ pāsādo ajjhāvuṭṭho’’ti puṭṭho mahāpanādajātakaṃ (jā. 1.3.40-41) kathetvā mahājanaṃ dhammāmataṃ pāyesi. Thero pana attano ajjhāvuṭṭhapubbaṃ suvaṇṇapāsādaṃ dassetvā –</paragraph>
    <hangnum nr="163"/>
    <gatha type="1"> ‘‘Panādo nāma so rājā, yassa yūpo suvaṇṇayo;</gatha>
    <gatha type="last">Tiriyaṃ soḷasubbedho, ubbhamāhu sahassadhā.</gatha>
    <hangnum nr="164"/>
    <gatha type="1"> ‘‘Sahassakaṇḍo satageṇḍu, dhajālu haritāmayo;</gatha>
    <gatha type="last">Anaccuṃ tattha gandhabbā, cha sahassāni sattadhā’’ti. –</gatha>
    <paragraph type="unindented">Dvīhi gāthāhi vaṇṇento aññaṃ byākāsi.</paragraph>
    <paragraph>Tattha panādo nāma so rājāti atīte panādo nāma so rājā ahosīti attabhāvaantarahitatāya attānaṃ paraṃ viya niddisati. So eva hi rajje ṭhitakālato paṭṭhāya sadā ussāhasampattiādinā mahatā rājānubhāvena mahatā ca kittisaddena samannāgatattā ‘‘rājā mahāpanādo’’ti paññāyittha. Yassa yūpo suvaṇṇayoti yassa rañño ayaṃ yūpo pāsādo suvaṇṇamayo. Tiriyaṃ soḷasubbedhoti vitthārato soḷasakaṇḍapātappamāṇo. So pana aḍḍhayojanamatto  hoti. Ubbhāmāhu sahassadhāti ubbhaṃ uccaṃ evamassa pāsādassa sahassadhā sahassakaṇḍappamāṇamāhu. So pana  yojanato pañcavīsatiyojanappamāṇo hoti. Keci panettha gāthāsukhatthaṃ ‘‘āhū’’ti dīghaṃ kataṃ. Āhu ahosīti atthaṃ vadanti.</paragraph>
    <paragraph>Sahassakaṇḍoti sahassabhūmiko. Satageṇḍūti anekasataniyyūhako. Dhajālūti tattha tattha niyyūhasikharādīsu patiṭṭhāpitehi yaṭṭhidhajapaṭākadhajādidhajehi sampanno. Haritāmayoti cāmīkarasuvaṇṇamayo. Keci pana ‘‘haritajātimaṇisarikkhako’’ti vadanti . Gandhabbāti naṭā. Cha sahassāni sattadhāti chamattāni gandhabbasahassāni sattadhā tassa pāsādassa sattasu ṭhānesu rañño abhiramāpanatthaṃ nacciṃsūti attho. Te evaṃ naccantāpi rājānaṃ hāsetuṃ nāsakkhiṃsu. Atha sakko devarājā devanaṭe pesetvā samajjaṃ kāresi, tadā rājā hasīti.</paragraph>
    <centered>Bhaddajittheragāthāvaṇṇanā niṭṭhitā.</centered>
    <subhead>3. Sobhitattheragāthāvaṇṇanā</subhead>
    <paragraph>Satimā paññavāti āyasmato sobhitattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle haṃsavatīnagare kulagehe nibbattitvā vayappatto satthu dhammadesanaṃ suṇanto satthāraṃ ekaṃ bhikkhuṃ pubbenivāsañāṇalābhīnaṃ bhikkhūnaṃ aggaṭṭhāne ṭhapentaṃ disvā sayampi taṃ ṭhānantaraṃ uddissa patthanaṃ katvā puññāni katvā sugatīsuyeva saṃsaranto sumedhassa bhagavato kāle brāhmaṇakule nibbattitvā viññutaṃ patto brāhmaṇānaṃ vijjāsippesu nipphattiṃ gantvā nekkhammādhimutto gharāvāsaṃ pahāya tāpasapabbajjaṃ pabbajitvā himavantassa samīpe araññāyatane assamaṃ kāretvā vanamūlaphalāphalena yāpento buddhuppādaṃ sutvā sabbattha ekarattivāseneva bhaddavatīnagare satthāraṃ upasaṅkamitvā pasannamānaso ‘‘tuvaṃ satthā ca ketu cā’’tiādīhi chahi gāthāhi abhitthavi , satthā cassa bhāviniṃ sampattiṃ pakāsesi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbatti. Sobhitotissa nāmaṃ akaṃsu. So aparena samayena satthu dhammadesanaṃ sutvā paṭiladdhasaddho pabbajitvā vipassanaṃ vaḍḍhetvā chaḷabhiñño ahosi. Pubbenivāsañāṇe ciṇṇavasī ca ahosi. Tena vuttaṃ apadāne (apa. thera 2.49.46-74) –</paragraph>
    <gatha type="1">‘‘Dakkhiṇe  himavantassa, sukato assamo mama;</gatha>
    <gatha type="last">Uttamatthaṃ gavesanto, vasāmi vipine tadā.</gatha>
    <gatha type="1">‘‘Lābhālābhena santuṭṭho, mūlena ca phalena ca;</gatha>
    <gatha type="last">Anvesanto ācariyaṃ, vasāmi ekako ahaṃ.</gatha>
    <gatha type="1">‘‘Sumedho nāma sambuddho, loke uppajji tāvade;</gatha>
    <gatha type="last">Catusaccaṃ pakāseti, uddharanto mahājanaṃ.</gatha>
    <gatha type="1">‘‘Nāhaṃ suṇomi sambuddhaṃ, napi me koci saṃsati;</gatha>
    <gatha type="last">Aṭṭhavasse atikkante, assosiṃ lokanāyakaṃ.</gatha>
    <gatha type="1">‘‘Aggidāruṃ nīharitvā, sammajjitvāna assamaṃ;</gatha>
    <gatha type="last">Khāribhāraṃ gahetvāna, nikkhamiṃ vipinā ahaṃ.</gatha>
    <gatha type="1">‘‘Ekarattiṃ vasantohaṃ, gāmesu nigamesu ca;</gatha>
    <gatha type="last">Anupubbena candavatiṃ, tadāhaṃ upasaṅkamiṃ.</gatha>
    <gatha type="1">‘‘Bhagavā tamhi samaye, sumedho lokanāyako;</gatha>
    <gatha type="last">Uddharanto bahū satte, deseti amataṃ padaṃ.</gatha>
    <gatha type="1">‘‘Janakāyamatikkamma, vanditvā jinasāgaraṃ;</gatha>
    <gatha type="last">Ekaṃsaṃ ajinaṃ katvā, santhaviṃ lokanāyakaṃ.</gatha>
    <gatha type="1">‘‘Tuvaṃ satthā ca ketu ca, dhajo yūpo ca pāṇinaṃ;</gatha>
    <gatha type="last">Parāyano patiṭṭhā ca, dīpo ca dvipaduttamo.</gatha>
    <gatha type="1">‘‘Nepuñño dassane vīro, tāresi janataṃ tuvaṃ;</gatha>
    <gatha type="last">Natthañño tārako loke, tavuttaritaro mune.</gatha>
    <gatha type="1">‘‘Sakkā  theve kusaggena, pametuṃ sāgaruttame;</gatha>
    <gatha type="last">Na tveva tava sabbaññu, ñāṇaṃ sakkā pametave.</gatha>
    <gatha type="1">‘‘Tuladaṇḍe ṭhapetvāna, mahiṃ sakkā dharetave;</gatha>
    <gatha type="last">Natveva tava paññāya, pamāṇamatthi cakkhuma.</gatha>
    <gatha type="1">‘‘Ākāso minituṃ sakkā, rajjuyā aṅgulena vā;</gatha>
    <gatha type="last">Natveva tava sabbaññu, sīlaṃ sakkā pametave.</gatha>
    <gatha type="1">‘‘Mahāsamudde udakaṃ, ākāso ca vasundharā;</gatha>
    <gatha type="last">Parimeyyāni etāni, appameyyosi cakkhuma.</gatha>
    <gatha type="1">‘‘Chahi gāthāhi sabbaññuṃ, kittayitvā mahāyasaṃ;</gatha>
    <gatha type="last">Añjaliṃ paggahetvāna, tuṇhī aṭṭhāsahaṃ tadā.</gatha>
    <gatha type="1">‘‘Yaṃ vadanti sumedhoti, bhūripaññaṃ sumedhasaṃ;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <gatha type="1">‘‘Yo  me ñāṇaṃ pakittesi, vippasannena cetasā;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <gatha type="1">‘‘Sattasattati kappāni, devaloke ramissati;</gatha>
    <gatha type="last">Sahassakkhattuṃ devindo, devarajjaṃ karissati.</gatha>
    <gatha type="1">‘‘Anekasatakkhattuñca, cakkavattī bhavissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <gatha type="1">‘‘Devabhūto manusso vā, puññakammasamāhito;</gatha>
    <gatha type="last">Anūnamanasaṅkappo, tikkhapañño bhavissati.</gatha>
    <gatha type="1">‘‘Tiṃsakappasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Agārā abhinikkhamma, pabbajissatikiñcano;</gatha>
    <gatha type="last">Jātiyā sattavassena, arahattaṃ phusissati.</gatha>
    <gatha type="1">‘‘Yato sarāmi attānaṃ, yato pattosmi sāsanaṃ;</gatha>
    <gatha type="last">Etthantare na jānāmi, cetanaṃ amanoramaṃ.</gatha>
    <gatha type="1">‘‘Saṃsaritvā  bhave sabbe, sampattānubhaviṃ ahaṃ;</gatha>
    <gatha type="last">Bhoge me ūnatā natthi, phalaṃ ñāṇassa thomane.</gatha>
    <gatha type="1">‘‘Tiyaggī nibbutā mayhaṃ, bhavā sabbe samūhatā;</gatha>
    <gatha type="last">Sabbāsavā parikkhīṇā, natthi dāni punabbhavo.</gatha>
    <gatha type="1">‘‘Tiṃsakappasahassamhi, yaṃ ñāṇamathaviṃ ahaṃ;</gatha>
    <gatha type="last">Duggatiṃ nābhijānāmi, phalaṃ ñāṇassa thomane.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>So arahattaṃ pana patvā attano pubbenivāsaṃ anupaṭipāṭiyā anussaranto yāva asaññabhave acittakapaṭisandhi, tāva addasa. Tato pañca kappasatāni cittappavattiṃ adisvā avasāneva disvā ‘‘kimeta’’nti  āvajjento nayavasena ‘‘asaññabhavo bhavissatī’’ti niṭṭhaṃ agamāsi. Tenāha bhagavā – ‘‘atthi, bhikkhave, asaññasattā nāma dīghāyukā devā, tato cuto sobhito idhūpapanno, so etaṃ bhavaṃ jānāti, sobhito anussaratī’’ti (pārā. 232 atthato samānaṃ). Evaṃ nayavasena anussarantassa anussaraṇakosallaṃ disvā satthā theraṃ pubbenivāsaṃ anussarantānaṃ aggaṭṭhāne ṭhapesi. Tato eva cāyaṃ āyasmā savisesaṃ attano pubbenivāsānussatiñāṇaṃ  tassa ca paccayabhūtaṃ paṭipattiṃ paccavekkhitvā somanassajāto tadatthadīpanaṃ udānaṃ udānento –</paragraph>
    <hangnum nr="165"/>
    <gatha type="1"> ‘‘Satimā paññavā bhikkhu, āraddhabalavīriyo;</gatha>
    <gatha type="last">Pañca kappasatānāhaṃ, ekarattiṃ anussariṃ.</gatha>
    <hangnum nr="166"/>
    <gatha type="1"> ‘‘Cattāro satipaṭṭhāne, satta aṭṭha ca bhāvayaṃ;</gatha>
    <gatha type="last">Pañca kappasatānāhaṃ, ekarattiṃ anussari’’nti. – gāthādvayaṃ abhāsi;</gatha>
    <paragraph>Tattha satimāti sayaṃ samudāgamanasampannāya satipaṭṭhānabhāvanāpāripūriyā sativepullappattiyā ca satimā. Paññavāti chaḷabhiññāpāripūriyā paññāvepullappattiyā ca paññavā. Bhinnakilesatāya bhikkhu. Saddhādibalānañceva  catubbidhasammappadhānavīriyassa ca saṃsiddhipāripūriyā āraddhabalavīriyo. Saddhādīnañhettha balaggahaṇena gahaṇaṃ satipi satiādīnaṃ balabhāve, yathā ‘‘gobalibaddhā puññañāṇasambhārā’’ti. Pañca kappasatānāhaṃ, ekarattiṃ anussarinti ekarattiṃ viya anussariṃ. Viya-saddo hi idha luttaniddiṭṭho, etena pubbenivāsānussatiñāṇe attano ñāṇavasībhāvaṃ dīpeti.</paragraph>
    <paragraph>Idāni yāya paṭipattiyā attano satimantādibhāvo sātisayaṃ pubbenivāsañāṇañca siddhaṃ, taṃ dassetuṃ ‘‘cattāro’’tiādinā dutiyaṃ gāthamāha. Tattha cattāro satipaṭṭhāneti kāyānupassanādike attano visayabhedena catubbidhe lokiyalokuttaramissake satisaṅkhāte satipaṭṭhāne. Sattāti satta bojjhaṅge. Aṭṭhāti aṭṭha maggaṅgāni. Satipaṭṭhānesu hi suppatiṭṭhitacittassa satta bojjhaṅgā bhāvanāpāripūriṃ gatā eva honti, tathā ariyo aṭṭhaṅgiko maggo. Tenāha dhammasenāpati – ‘‘catūsu satipaṭṭhānesu suppatiṭṭhitacittā satta bojjhaṅge yathābhūtaṃ bhāvetvā’’tiādīhi (dī. ni. 3.143) sattakoṭṭhāsikesu sattatiṃsāya  bodhipakkhiyadhammesu ekasmiṃ koṭṭhāse bhāvanāpāripūriṃ gacchante itare agacchantā nāma natthīti. Bhāvayanti bhāvanāhetu. Sesaṃ vuttanayameva.</paragraph>
    <centered>Sobhitattheragāthāvaṇṇanā niṭṭhitā.</centered>
    <subhead>4. Valliyattheragāthāvaṇṇanā</subhead>
    <paragraph>Yaṃkiccaṃ daḷhavīriyenātiādikā āyasmato valliyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sumedhassa bhagavato kāle brāhmaṇakule nibbattitvā viññutaṃ patto vijjāsippesu nipphattiṃ gato asītikoṭivibhavaṃ pahāya tāpasapabbajjaṃ pabbajitvā pabbatapāde araññāyatane ekissā nadiyā tīre assamaṃ kāretvā viharanto attano anuggaṇhanatthaṃ upagataṃ satthāraṃ disvā pasannamānaso ajinacammaṃ pattharitvā adāsi . Tattha nisinnaṃ bhagavantaṃ pupphehi ca candanena ca pūjetvā ambaphalāni datvā pañcapatiṭṭhitena vandi. Tassa bhagavā nisinnāsanasampattiṃ pakāsento anumodanaṃ vatvā pakkāmi. So tena puññakammena devamanussesu saṃsaranto imasmiṃ buddhuppāde vesāliyaṃ brāhmaṇakule nibbattitvā ‘‘kaṇhamitto’’ti laddhanāmo vayappatto satthu vesāligamane buddhānubhāvaṃ disvā paṭiladdhasaddho mahākaccānattherassa santike pabbaji. So mandapañño dandhaparakkamo ca hutvā ciraṃ kālaṃ viññuṃ sabrahmacāriṃ nissāyeva vasati. Bhikkhū ‘‘yathā nāma valli rukkhādīsu kiñci anissāya vaḍḍhituṃ na sakkoti, evamayampi kañci paṇḍitaṃ anissāya vaḍḍhituṃ na sakkotī’’ti valliyotveva samudācariṃsu. Aparabhāge pana veṇudattattheraṃ upasaṅkamitvā tassa ovāde ṭhatvā sato sampajāno hutvā viharanto ñāṇassa paripākaṃ gatattā paṭipattikkamaṃ theraṃ pucchanto –</paragraph>
    <hangnum nr="167"/>
    <gatha type="1"> ‘‘Yaṃ kiccaṃ daḷhavīriyena, yaṃ kiccaṃ boddhumicchatā;</gatha>
    <gatha type="last">Karissaṃ nāvarajjhissaṃ, passa vīriyaṃ parakkamaṃ.</gatha>
    <hangnum nr="168"/>
    <gatha type="1"> ‘‘Tvañca me maggamakkhāhi, añjasaṃ amatogadhaṃ;</gatha>
    <gatha type="last">Ahaṃ monena monissaṃ, gaṅgāsotova sāgara’’nti. – gāthādvayaṃ abhāsi;</gatha>
    <paragraph>Tattha yaṃ kiccaṃ daḷhavīriyenāti daḷhena vīriyena thirena parakkamena, daḷhavīriyena vā purisadhorayhena yaṃ kiccaṃ kātabbaṃ paṭipajjitabbaṃ. Yaṃ kiccaṃ boddhumicchatāti cattāri ariyasaccāni nibbānameva vā boddhuṃ bujjhituṃ icchantena paṭivijjhitukāmena yaṃ kiccaṃ karaṇīyaṃ. Karissaṃ nāvarajjhissanti tamahaṃ dāni karissaṃ na virādhessaṃ, yathānusiṭṭhaṃ paṭipajjissāmi. Passa vīriyaṃ parakkamanti yathā paṭipajjamāne dhamme vidhinā īraṇato ‘‘vīriyaṃ’’, paraṃ paraṃ ṭhānaṃ akkamanato ‘‘parakkamo’’ti ca laddhanāmaṃ sammāvāyāmaṃ passa na saddhamevāti attano kattukāmataṃ dasseti.</paragraph>
    <paragraph>Tvañcāti  kammaṭṭhānadāyakaṃ kalyāṇamittaṃ ālapati. Meti mayhaṃ. Maggamakkhāhīti ariyamaggaṃ kathehi, lokuttaramaggasampāpakaṃ catusaccakammaṭṭhānaṃ kathehīti attho. Añjasanti ujukaṃ majjhimapaṭipadābhāvena antadvayassa anupagamanato. Amate nibbāne sampāpakabhāvena patiṭṭhitattā amatogadhaṃ. Monenāti ñāṇena maggapaññāya. Monissanti jānissaṃ nibbānaṃ paṭivijjhissaṃ pāpuṇissaṃ. Gaṅgāsotova sāgaranti yathā gaṅgāya soto sāgaraṃ samuddaṃ avirajjhanto ekaṃsato ogāhati, evaṃ ‘‘ahaṃ kammaṭṭhānaṃ anuyuñjanto maggañāṇena nibbānaṃ adhigamissāmi, tasmā taṃ kammaṭṭhānaṃ me ācikkhathā’’ti theraṃ kammaṭṭhānaṃ yāci.</paragraph>
    <paragraph>Taṃ sutvā veṇudattatthero tassa kammaṭṭhānaṃ adāsi. Sopi kammaṭṭhānaṃ anuyuñjanto nacirasseva vipassanaṃ ussukkāpetvā arahattaṃ pāpuṇi. Tena vuttaṃ apadāne (apa. thera 2.49.75-105) –</paragraph>
    <gatha type="1">‘‘Pañca kāmaguṇe hitvā, piyarūpe manorame;</gatha>
    <gatha type="last">Asīti koṭiyo hitvā, pabbajiṃ anagāriyaṃ.</gatha>
    <gatha type="1">‘‘Pabbajitvāna kāyena, pāpakammaṃ vivajjayiṃ;</gatha>
    <gatha type="last">Vacīduccaritaṃ hitvā, nadīkūle vasāmahaṃ.</gatha>
    <gatha type="1">‘‘Ekakaṃ maṃ viharantaṃ, buddhaseṭṭho upāgami;</gatha>
    <gatha type="last">Nāhaṃ jānāmi buddhoti, akāsiṃ paṭisanthāraṃ.</gatha>
    <gatha type="1">‘‘Karitvā paṭisanthāraṃ, nāmagottamapucchahaṃ;</gatha>
    <gatha type="last">Devatānusi gandhabbo, adu sakko purindado.</gatha>
    <gatha type="1">‘‘Ko vā tvaṃ kassa vā putto, mahābrahmā idhāgato;</gatha>
    <gatha type="last">Virocesi disā sabbā, udayaṃ sūriyo yathā.</gatha>
    <gatha type="1">‘‘Sahassārāni cakkāni, pāde dissanti mārisa;</gatha>
    <gatha type="last">Ko vā tvaṃ kassa vā putto, kathaṃ jānemu taṃ mayaṃ.</gatha>
    <gatha type="1">‘‘Nāmagottaṃ pavedehi, saṃsayaṃ apanehi me;</gatha>
    <gatha type="last">Namhi devā na gandhabbo, namhi sakko purindado.</gatha>
    <gatha type="1">‘‘Brahmabhāvo ca me natthi, etesaṃ uttamo ahaṃ;</gatha>
    <gatha type="last">Atīto visayaṃ tesaṃ, dālayiṃ kāmabandhanaṃ.</gatha>
    <gatha type="1">‘‘Sabbe  kilese jhāpetvā, patto sambodhimuttamaṃ;</gatha>
    <gatha type="last">Tassa vācaṃ suṇitvāhaṃ, idaṃ vacanamabraviṃ.</gatha>
    <gatha type="1">‘‘Yadi buddhosi sabbaññū, nisīda tvaṃ mahāmune;</gatha>
    <gatha type="last">Tamahaṃ pūjayissāmi, dukkhassantakaro tuvaṃ.</gatha>
    <gatha type="1">‘‘Pattharitvājinacammaṃ , adāsi satthuno ahaṃ;</gatha>
    <gatha type="last">Nisīdi tattha bhagavā, sīhova girigabbhare.</gatha>
    <gatha type="1">‘‘Khippaṃ pabbatamāruyha, ambassa phalamaggahiṃ;</gatha>
    <gatha type="last">Sālakalyāṇikaṃ pupphaṃ, candanañca mahārahaṃ.</gatha>
    <gatha type="1">‘‘Khippaṃ paggayha taṃ sabbaṃ, upetvā lokanāyakaṃ;</gatha>
    <gatha type="last">Phalaṃ buddhassa datvāna, sālapupphamapūjayiṃ.</gatha>
    <gatha type="1">‘‘Candanaṃ anulimpitvā, avandiṃ satthuno ahaṃ;</gatha>
    <gatha type="last">Pasannacitto sumano, vipulāya ca pītiyā.</gatha>
    <gatha type="1">‘‘Ajinamhi nisīditvā, sumedho lokanāyako;</gatha>
    <gatha type="last">Mama kammaṃ pakittesi, hāsayanto mamaṃ tadā.</gatha>
    <gatha type="1">‘‘Iminā phaladānena, gandhamālehi cūbhayaṃ;</gatha>
    <gatha type="last">Pañcavīse kappasate, devaloke ramissati.</gatha>
    <gatha type="1">‘‘Anūnamanasaṅkappo, vasavattī bhavissati;</gatha>
    <gatha type="last">Chabbīsatikappasate, manussattaṃ gamissati.</gatha>
    <gatha type="1">‘‘Bhavissati cakkavattī, cāturanto mahiddhiko;</gatha>
    <gatha type="last">Vebhāraṃ nāma nagaraṃ, vissakammena māpitaṃ.</gatha>
    <gatha type="1">‘‘Hessati sabbasovaṇṇaṃ, nānāratanabhūsitaṃ;</gatha>
    <gatha type="last">Eteneva upāyena, saṃsarissati so bhave.</gatha>
    <gatha type="1">‘‘Sabbattha pūjito hutvā, devatte atha mānuse;</gatha>
    <gatha type="last">Pacchime bhave sampatte, brahmabandhu bhavissati.</gatha>
    <gatha type="1">‘‘Agārā abhinikkhamma, anagārī bhavissati;</gatha>
    <gatha type="last">Abhiññāpāragū hutvā, nibbāyissatināsavo.</gatha>
    <gatha type="1">‘‘Idaṃ  vatvāna sambuddho, sumedho lokanāyako;</gatha>
    <gatha type="last">Mama nijjhāyamānassa, pakkāmi anilañjase.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Tusitato cavitvāna, nibbattiṃ mātukucchiyaṃ;</gatha>
    <gatha type="last">Bhoge me ūnatā natthi, yamhi gabbhe vasāmahaṃ.</gatha>
    <gatha type="1">‘‘Mātukucchigate mayi, annapānañca bhojanaṃ;</gatha>
    <gatha type="last">Mātuyā mama chandena, nibbattati yadicchakaṃ.</gatha>
    <gatha type="1">‘‘Jātiyā pañcavassena, pabbajiṃ anagāriyaṃ;</gatha>
    <gatha type="last">Oropitamhi kesamhi, arahattamapāpuṇiṃ.</gatha>
    <gatha type="1">‘‘Pubbakammaṃ  gavesanto, orena nāddasaṃ ahaṃ;</gatha>
    <gatha type="last">Tiṃsakappasahassamhi, mama kammamanussariṃ.</gatha>
    <gatha type="1">‘‘Namo te purisājañña, namo te purisuttama;</gatha>
    <gatha type="last">Tava sāsanamāgamma, pattomhi acalaṃ padaṃ.</gatha>
    <gatha type="1">‘‘Tiṃsakappasahassamhi, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā aññaṃ byākaronto thero imāyeva gāthā abhāsīti.</paragraph>
    <centered>Valliyattheragāthāvaṇṇanā niṭṭhitā.</centered>
    <subhead>5. Vītasokattheragāthāvaṇṇanā</subhead>
    <paragraph>Kese me olikhissantītiādikā āyasmato vītasokattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle brāhmaṇakule nibbattitvā brāhmaṇānaṃ  vijjāsippesu nipphattiṃ gato kāme pahāya  isipabbajjaṃ pabbajitvā mahatā isigaṇena parivuto araññe vasanto buddhuppādaṃ sutvā haṭṭhatuṭṭho ‘‘udumbarapupphasadisā dullabhadassanā buddhā bhagavanto, idāneva upagantabbā’’ti mahatiyā parisāya saddhiṃ satthāraṃ daṭṭhuṃ gacchanto diyaḍḍhayojane sese byādhiko hutvā buddhagatāya saññāya kālaṅkato devesu uppajjitvā aparāparaṃ devamanussesu saṃsaranto imasmiṃ buddhuppāde aṭṭhārasavassādhikānaṃ dvinnaṃ vassasatānaṃ matthake dhammāsokarañño kaniṭṭhabhātā hutvā nibbatti, tassa vītasokoti nāma ahosi. So vayappatto khattiyakumārehi sikkhitabbavijjāsippesu nipphattiṃ gato giridattattheraṃ nissāya gihibhūto suttantapiṭake abhidhammapiṭake ca visārado hutvā ekadivasaṃ massukammasamaye kappakassa hatthato ādāsaṃ gahetvā kāyaṃ olokento valitapalitādīni disvā sañjātasaṃvego vipassanāya cittaṃ otāretvā bhāvanaṃ ussukkāpetvā tasmiṃyeva āsane sotāpanno hutvā giridattattherassa santike pabbajitvā nacirasseva arahattaṃ pāpuṇi. Tena vuttaṃ apadāne (apa. thera 2.49.9-26) –</paragraph>
    <gatha type="1">‘‘Ajjhāyako  mantadharo, tiṇṇaṃ vedāna pāragū;</gatha>
    <gatha type="last">Lakkhaṇe itihāse ca, sanighaṇḍusakeṭubhe.</gatha>
    <gatha type="1">‘‘Nadīsotapaṭibhāgā, sissā āyanti me tadā;</gatha>
    <gatha type="last">Tesāhaṃ mante vācemi, rattindivamatandito.</gatha>
    <gatha type="1">‘‘Siddhattho nāma sambuddho, loke uppajji tāvade;</gatha>
    <gatha type="last">Tamandhakāraṃ nāsetvā, ñāṇālokaṃ pavattayi.</gatha>
    <gatha type="1">‘‘Mama aññataro sisso, sissānaṃ so kathesi me;</gatha>
    <gatha type="last">Sutvāna te etamatthaṃ, ārocesuṃ mamaṃ tadā.</gatha>
    <gatha type="1">‘‘Buddho loke samuppanno, sabbaññū lokanāyako;</gatha>
    <gatha type="last">Tassānuvattati jano, lābho amhaṃ na vijjati.</gatha>
    <gatha type="1">‘‘Adhiccuppattikā buddhā, cakkhumanto mahāyasā;</gatha>
    <gatha type="last">Yaṃnūnāhaṃ buddhaseṭṭhaṃ, passeyyaṃ lokanāyakaṃ.</gatha>
    <gatha type="1">‘‘Ajinaṃ  me gahetvāna, vākacīraṃ kamaṇḍaluṃ;</gatha>
    <gatha type="last">Assamā abhinikkhamma, sisse āmantayiṃ ahaṃ.</gatha>
    <gatha type="1">‘‘Odumbarikapupphaṃva, candamhi sasakaṃ yathā;</gatha>
    <gatha type="last">Vāyasānaṃ yathā khīraṃ, dullabho lokanāyako.</gatha>
    <gatha type="1">‘‘Buddho lokamhi uppanno, manussattampi dullabhaṃ;</gatha>
    <gatha type="last">Ubhosu vijjamānesu, savanañca sudullabhaṃ.</gatha>
    <gatha type="1">‘‘Buddho loke samuppanno, cakkhuṃ lacchāma no bhavaṃ;</gatha>
    <gatha type="last">Etha sabbe gamissāma, sammāsambuddhasantikaṃ.</gatha>
    <gatha type="1">‘‘Kamaṇḍaludharā sabbe, kharājinanivāsino;</gatha>
    <gatha type="last">Te jaṭābhārabharitā, nikkhamuṃ vipinā tadā.</gatha>
    <gatha type="1">‘‘Yugamattaṃ pekkhamānā, uttamatthaṃ gavesino;</gatha>
    <gatha type="last">Āsattidosarahitā, asambhītāva kesarī.</gatha>
    <gatha type="1">‘‘Appakiccā aloluppā, nipakā santavuttino;</gatha>
    <gatha type="last">Uñchāya caramānā te, buddhaseṭṭhamupāgamuṃ.</gatha>
    <gatha type="1">‘‘Diyaḍḍhayojane sese, byādhi me upapajjatha;</gatha>
    <gatha type="last">Buddhaseṭṭhaṃ saritvāna, tattha kālaṅkato ahaṃ.</gatha>
    <gatha type="1">‘‘Catunnavutito kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, buddhasaññāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ  pana patvā aññaṃ byākaronto –</paragraph>
    <hangnum nr="169"/>
    <gatha type="1"> ‘‘Kese me olikhissanti, kappako upasaṅkami;</gatha>
    <gatha type="last">Tato ādāsamādāya, sarīraṃ paccavekkhisaṃ.</gatha>
    <hangnum nr="170"/>
    <gatha type="1"> ‘‘Tuccho kāyo adissittha, andhakāre tamo byagā;</gatha>
    <gatha type="last">Sabbe coḷā samucchinnā, natthi dāni punabbhavo’’ti. – gāthādvayaṃ abhāsi;</gatha>
    <paragraph>Tattha kese me olikhissanti, kappako upasaṅkamīti gihikāle massukammasamaye ‘‘mama kese olikhissaṃ kappemī’’ti kesādīnaṃ chedanādivasena kappanato kappako nhāpito maṃ upagacchi. Tatoti kappakato. Sarīraṃ paccavekkhisanti sabbakāyike ādāse palitavalitamukhanimittādidassanamukhena ‘‘abhibhūto vata jarāya me kāyo’’ti jarābhibhūtaṃ attano sarīraṃ paccavekkhiṃ. Evaṃ paccavekkhato ca tuccho kāyo adissittha niccadhuvasukhasabhāvādīhi ritto hutvā me kāyo adissatha paññāyi. Kasmā? Andhakāre tamo byagā yena ayonisomanasikārasaṅkhātena  tamasā attano kāye andhagatā vijjamānampi asubhādisabhāvaṃ apassantā avijjamānaṃ subhādiākāraṃ gaṇhanti, tasmiṃ andhakāre andhakaraṇaṭṭhāne kāye yonisomanasikārasaṅkhātena ñāṇālokena avijjātamo vigato, tato eva sabbe coḷā samucchinnā corā viya kusalabhaṇḍacchedanato, sādhūhi alātabbato asaṅgahetabbato saṅkārakūṭādīsu chaḍḍitapilotikakhaṇḍaṃ viya issarajanena ariyajanena jigucchitabbatāya coḷā viyāti vā ‘‘coḷā’’ti laddhanāmā kilesā samucchinnā. Aggamaggena samugghāṭitattā eva ca nesaṃ natthi dāni punabbhavo āyatiṃ punabbhavābhinibbatti natthīti.</paragraph>
    <centered>Vītasokattheragāthāvaṇṇanā niṭṭhitā.</centered>
    <subhead>6. Puṇṇamāsattheragāthāvaṇṇanā</subhead>
    <paragraph>Pañca nīvaraṇe hitvātiādikā āyasmato puṇṇamāsattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto tissassa bhagavato kāle kulagehe nibbattitvā viññutaṃ patto ekadivasaṃ satthari araññe viharante paṃsukūlacīvaraṃ dumasākhāya laggetvā gandhakuṭiṃ paviṭṭhe dhanuhattho gahanaṃ paviṭṭho satthu paṃsukūlaṃ disvā pasannamānaso  dhanuṃ nikkhipitvā buddhaguṇe anussaritvā  paṃsukūlaṃ vandi. So tena puññakammena devamanussesu saṃsaranto imasmiṃ buddhuppāde sāvatthiyaṃ kuṭumbiyakule nibbatti. Tassa kira jātadivase tasmiṃ gehe sabbabhājanāni suvaṇṇaratanamayehi māsehi paripuṇṇāneva ahesuṃ. Tenassa puṇṇamāsotveva nāmaṃ akaṃsu. So vayappatto dārapariggahaṃ katvā ekasmiṃ putte uppanne gharāvāsaṃ pahāya pabbajitvā gāmakāvāse vasanto ghaṭento vāyamanto chaḷabhiñño ahosi. Tena vuttaṃ apadāne (apa. thera 2.49.1-8) –</paragraph>
    <gatha type="1">‘‘Tisso nāmāsi bhagavā, sayambhū aggapuggalo;</gatha>
    <gatha type="last">Paṃsukūlaṃ ṭhapetvāna, vihāraṃ pāvisī jino.</gatha>
    <gatha type="1">‘‘Vinataṃ dhanumādāya, bhakkhatthāya cariṃ ahaṃ;</gatha>
    <gatha type="last">Maṇḍalaggaṃ gahetvāna, kānanaṃ pāvisiṃ ahaṃ.</gatha>
    <gatha type="1">‘‘Tatthaddasaṃ paṃsukūlaṃ, dumagge laggitaṃ tadā;</gatha>
    <gatha type="last">Cāpaṃ tattheva nikkhippa, sire katvāna añjaliṃ.</gatha>
    <gatha type="1">‘‘Pasannacitto sumano, vipulāya ca pītiyā;</gatha>
    <gatha type="last">Buddhaseṭṭhaṃ saritvāna, paṃsukūlaṃ avandahaṃ.</gatha>
    <gatha type="1">‘‘Dvenavute ito kappe, paṃsukūlamavandahaṃ;</gatha>
    <gatha type="last">Duggatiṃ nābhijānāmi, vandanāya idaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā sāvatthiṃ upagantvā satthāraṃ vanditvā susāne vasati, tassa ca acirāgatasseva sato putto kālamakāsi. Dārakamātā therassa āgatabhāvaṃ sutvā, ‘‘mā idaṃ aputtakaṃ sāpateyyaṃ rājāno hareyyu’’nti taṃ uppabbājetukāmā mahatā parivārena  therassa santikaṃ gantvā paṭisanthāraṃ katvā palobhetuṃ ārabhi. Thero attano vītarāgabhāvajānāpanatthaṃ ākāse ṭhatvā attano paṭipattikittanamukhena tassā dhammaṃ desento –</paragraph>
    <hangnum nr="171"/>
    <gatha type="1"> ‘‘Pañca nīvaraṇe hitvā, yogakkhemassa pattiyā;</gatha>
    <gatha type="last">Dhammādāsaṃ gahetvāna, ñāṇadassanamattano.</gatha>
    <hangnum nr="172"/>
    <gatha type="1"> ‘‘Paccavekkhiṃ  imaṃ kāyaṃ, sabbaṃ santarabāhiraṃ;</gatha>
    <gatha type="last">Ajjhattañca bahiddhā ca, tuccho kāyo adissathā’’ti. –</gatha>
    <paragraph type="unindented">Gāthādvayaṃ abhāsi.</paragraph>
    <paragraph>Tattha pañca nīvaraṇe hitvāti kāmacchandādike pañca nīvaraṇe pahāya jhānādhigamena viddhaṃsetvā. Yogakkhemassa pattiyāti kāmayogādīhi catūhi yogehi khemassa anupaddutassa nibbānassa adhigamāya. Dhammādāsanti dhammabhūtaṃ ādāsaṃ. Yathā hi ādāso olokentassa rūpakāye guṇāguṇaṃ ādaṃseti, evaṃ vipassanāsaṅkhāto dhammānaṃ sāmaññavisesāvabodhanato ñāṇadassanabhūto dhammādāso vipassantassa vodānasaṃkilesadhammavibhāvanena tappahānasādhanena ca visesato nāmakāye guṇaṃ ādaṃseti. Tenāha –</paragraph>
    <gatha type="1">‘‘Dhammādāsaṃ gahetvāna, ñāṇadassanamattano;</gatha>
    <gatha type="last">Paccavekkhiṃ imaṃ kāyaṃ, sabbaṃ santarabāhira’’nti. –</gatha>
    <paragraph>Imaṃ kāyaṃ dhammasamūhaṃ mama attabhāvaṃ ajjhattikabāhirāyatanabhāvato santarabāhiraṃ sabbaṃ anavasesaṃ dhammādāsaṃ gahetvā ‘‘anicca’’ntipi ‘‘dukkha’’ntipi ‘‘anattā’’tipi patiavekkhiṃ ñāṇacakkhunā passiṃ. Evaṃ passatā ca mayā ajjhattañca bahiddhā cāti attano santāne parasantāne ca tuccho kāyo adissatha niccasārādivirahito tuccho khandhapañcakasaṅkhāto attabhāvakāyo ñāṇacakkhunā yāthāvato apassittha. Sakalampi hi khandhapañcakaṃ ‘‘avijjānivutassa, bhikkhave, bālassa taṇhāsaṃyuttassa evamayaṃ kāyo samudāgato’’tiādīsu (saṃ. ni. 2.19) ‘‘kāyo’’ti vuccati. ‘‘Adissathā’’ti ca iminā yadeva kāye daṭṭhabbaṃ, taṃ diṭṭhaṃ, na dānissa kiñci mayā passitabbaṃ atthīti katakiccataṃ dassento aññaṃ byākāsi. Evaṃ thero imāhi gāthāhi purāṇadutiyikāya dhammaṃ desetvā taṃ saraṇesu ca sīlesu ca sampatiṭṭhāpetvā uyyojesi.</paragraph>
    <centered>Puṇṇamāsattheragāthāvaṇṇanā niṭṭhitā.</centered>
    <subhead>7. Nandakattheragāthāvaṇṇanā</subhead>
    <paragraph>Yathāpibhaddo ājaññoti āyasmato nandakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto sikhissa bhagavato kāle paccantadese uppajjitvā viññutaṃ patto  vanacāriko hutvā vicaranto ekadivasaṃ satthu caṅkamanaṭṭhānaṃ disvā pasannacitto vālukā okiri. So tena puññakammena devamanussesu saṃsaranto imasmiṃ buddhuppāde campāyaṃ gahapatikule nibbatti, tassa nandakoti nāmaṃ akaṃsu. Jeṭṭhakabhātā panassa bharato nāma. Tassa pubbayogo anantaravatthusmiṃ āvibhavissati. Te ubhopi  viññutaṃ patvā āyasmantaṃ soṇaṃ koḷivisaṃ pabbajitaṃ sutvā ‘‘soṇopi nāma tathāsukhumālo pabbaji, kimaṅgaṃ pana maya’’nti pabbajiṃsu. Tesu bharato nacirasseva vipassanaṃ vaḍḍhetvā chaḷabhiñño ahosi. Nandako pana kilesānaṃ balavabhāvena tāva vipassanaṃ ussukkāpetuṃ nāsakkhi, vipassanāya kammaṃ karoti eva. Athassa bharatatthero āsayaṃ ñatvā avassayo bhavitukāmo taṃ pacchāsamaṇaṃ katvā vihārato nikkhamitvā maggasamīpe nisinno vipassanākathaṃ kathesi.</paragraph>
    <paragraph>Tena ca samayena sakaṭasatthe gacchante eko sakaṭe yutto goṇo cikkhallaṭṭhāne sakaṭaṃ uddharituṃ asakkonto paripati. Tato naṃ satthavāho sakaṭā mocetvā tiṇañca pānīyañca datvā parissamaṃ apanetvā puna dhure yojesi. Tato goṇo vūpasantaparissamo laddhabalo taṃ sakaṭaṃ cikkhallaṭṭhānato uddharitvā thale patiṭṭhāpesi. Atha bharatatthero nandakassa ‘‘passasi no tvaṃ, āvuso nandaka, imassa kamma’’nti taṃ nidassetvā tena ‘‘passāmī’’ti vutte ‘‘imamatthaṃ suṭṭhu upadhārehī’’ti āha. Itaro ‘‘yathāyaṃ goṇo vūpasantaparissamo paṅkaṭṭhānato bhāraṃ ubbahati, evaṃ mayāpi saṃsārapaṅkato attā uddharitabbo’’ti tamevārammaṇaṃ katvā vipassanāya kammaṃ karonto nacirasseva arahattaṃ pāpuṇi. Tena vuttaṃ apadāne (apa. thera 2.48.90-95) –</paragraph>
    <gatha type="1">‘‘Migaluddo  pure āsiṃ, araññe kānane ahaṃ;</gatha>
    <gatha type="last">Vātamigaṃ gavesanto, caṅkamaṃ addasaṃ ahaṃ.</gatha>
    <gatha type="1">‘‘Ucchaṅgena pulinaṃ gayha, caṅkame okiriṃ ahaṃ;</gatha>
    <gatha type="last">Pasannacitto sumano, sugatassa sirīmato.</gatha>
    <gatha type="1">‘‘Ekatiṃse ito kappe, pulinaṃ okiriṃ ahaṃ;</gatha>
    <gatha type="last">Duggatiṃ nābhijānāmi, pulinassa idaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano jeṭṭhabhātikassa bharatattherassa santike aññaṃ byākaronto –</paragraph>
    <hangnum nr="173"/>
    <gatha type="1"> ‘‘Yathāpi bhaddo ājañño, khalitvā patitiṭṭhati;</gatha>
    <gatha type="last">Bhiyyo laddhāna saṃvegaṃ, adīno vahate dhuraṃ.</gatha>
    <hangnum nr="174"/>
    <gatha type="1"> ‘‘Evaṃ dassanasampannaṃ, sammāsambuddhasāvakaṃ;</gatha>
    <gatha type="last">Ājānīyaṃ maṃ dhāretha, puttaṃ buddhassa orasa’’nti. – gāthādvayaṃ abhāsi;</gatha>
    <paragraph>Tattha bhiyyo laddhāna saṃvegaṃ, adīno vahate dhuranti ‘‘mayhaṃ jātibalavīriyānaṃ ananucchavikametaṃ yadidaṃ āgatassa bhārassa avahana’’nti saṃvegaṃ labhitvā adīno adīnamānaso alīnacitto. ‘‘Alīno’’ti vā pāṭho, so eva attho. Bhiyyo punappunaṃ bhiyyosomattāya attano dhuraṃ bhāraṃ vahate ubbahati. Sesaṃ heṭṭhā ramaṇīyavihārittherassa gāthāvaṇṇanāyaṃ vuttanayameva.</paragraph>
    <centered>Nandakattheragāthāvaṇṇanā niṭṭhitā.</centered>
    <subhead>8. Bharatattheragāthāvaṇṇanā</subhead>
    <paragraph>Ehi, nandaka, gacchāmāti āyasmato bharatattherassa gāthā. Kā uppatti? Ayaṃ kira anomadassissa bhagavato kāle kulagehe nibbattitvā viññutaṃ patto ekadivasaṃ manuññadassanaṃ mudusukhasamphassaṃ upāhanadvayaṃ gahetvā gacchanto satthāraṃ caṅkamantaṃ disvā pasannamānaso upāhanā upanāmetvā, ‘‘abhiruhatu bhagavā upāhanā, yaṃ mama assa dīgharattaṃ hitāya sukhāyā’’ti āha. Abhiruhi bhagavā tassa anuggaṇhanatthaṃ upāhanā. So tena puññakammena devamanussesu saṃsaranto imasmiṃ buddhuppāde campānagare gahapatikule nibbatti, bharatotissa nāmaṃ ahosi. So viññutaṃ patto soṇattherassa pabbajitabhāvaṃ sutvā ‘‘sopi nāma pabbajī’’ti sañjātasaṃvego pabbajitvā katapubbakicco vipassanāya kammaṃ karonto nacirasseva chaḷabhiñño ahosi. Tena vuttaṃ apadāne (apa. thera 2.48.71-89) –</paragraph>
    <gatha type="1">‘‘Anomadassī bhagavā, lokajeṭṭho narāsabho;</gatha>
    <gatha type="last">Divāvihārā nikkhamma, pathamāruhi cakkhumā.</gatha>
    <gatha type="1">‘‘Pānadhiṃ sukataṃ gayha, addhānaṃ paṭipajjahaṃ;</gatha>
    <gatha type="last">Tatthaddasāsiṃ sambuddhaṃ, pattikaṃ cārudassanaṃ.</gatha>
    <gatha type="1">‘‘Sakaṃ cittaṃ pasādetvā, nīharitvāna pānadhiṃ;</gatha>
    <gatha type="last">Pādamūle ṭhapetvāna, idaṃ vacanamabraviṃ.</gatha>
    <gatha type="1">‘‘Abhirūha mahāvīra, sugatinda vināyaka;</gatha>
    <gatha type="last">Ito phalaṃ labhissāmi, so me attho samijjhatu.</gatha>
    <gatha type="1">‘‘Anomadassī bhagavā, lokajeṭṭho narāsabho;</gatha>
    <gatha type="last">Pānadhiṃ abhirūhitvā, idaṃ vacanamabravi.</gatha>
    <gatha type="1">‘‘Yo  pānadhiṃ me adāsi, pasanno sehi pāṇibhi;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <gatha type="1">‘‘Buddhassa giramaññāya, sabbe devā samāgatā;</gatha>
    <gatha type="last">Udaggacittā sumanā, vedajātā katañjalī.</gatha>
    <gatha type="1">‘‘Pānadhīnaṃ  padānena, sukhitoyaṃ bhavissati;</gatha>
    <gatha type="last">Pañcapaññāsakkhattuñca, devarajjaṃ karissati.</gatha>
    <gatha type="1">‘‘Sahassakkhattuṃ rājā ca, cakkavattī bhavissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <gatha type="1">‘‘Aparimeyye ito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tassa dhammesu dāyādo, oraso dhammanimmito;</gatha>
    <gatha type="last">Sabbāsave pariññāya, nibbāyissatināsavo.</gatha>
    <gatha type="1">‘‘Devaloke manusse vā, nibbattissati puññavā;</gatha>
    <gatha type="last">Devayānapaṭibhāgaṃ, yānaṃ paṭilabhissati.</gatha>
    <gatha type="1">‘‘Pāsādā sivikā vayhaṃ, hatthino samalaṅkatā;</gatha>
    <gatha type="last">Rathā vājaññasaṃyuttā, sadā pātubhavanti me.</gatha>
    <gatha type="1">‘‘Agārā nikkhamantopi, rathena nikkhamiṃ ahaṃ;</gatha>
    <gatha type="last">Kesesu chijjamānesu, arahattamapāpuṇiṃ.</gatha>
    <gatha type="1">‘‘Lābhā mayhaṃ suladdhaṃ me, vāṇijjaṃ suppayojitaṃ;</gatha>
    <gatha type="last">Datvāna pānadhiṃ ekaṃ, pattomhi acalaṃ padaṃ.</gatha>
    <gatha type="1">‘‘Aparimeyye ito kappe, yaṃ pānadhimadāsahaṃ;</gatha>
    <gatha type="last">Duggatiṃ nābhijānāmi, pānadhissa idaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā attano kaniṭṭhabhātikena nandakattherena heṭṭhā vuttanayena aññābyākaraṇe kate ‘‘idāni nandakopi arahā jāto, handa mayaṃ ubhopi satthu santikaṃ gantvā vusitabrahmacariyataṃ nivedessāmāti uppannaṃ parivitakkaṃ nandakattherassa kathento –</paragraph>
    <hangnum nr="175"/>
    <gatha type="1"> ‘‘Ehi nandaka gacchāma, upajjhāyassa santikaṃ;</gatha>
    <gatha type="last">Sīhanādaṃ nadissāma, buddhaseṭṭhassa sammukhā.</gatha>
    <hangnum nr="176"/>
    <gatha type="1"> ‘‘Yāya  no anukampāya, amhe pabbājayī muni;</gatha>
    <gatha type="last">So no attho anuppatto, sabbasaṃyojanakkhayo’’ti. – gāthādvayaṃ abhāsi;</gatha>
    <paragraph>Tattha nandakāti ālapanaṃ. Ehīti tassa attano santikakaraṇaṃ. Gacchāmāti tena attanā ca ekajjhaṃ kātabbakiriyāvacanaṃ, upajjhāyassāti sammāsambuddhassa, sammāsambuddho hi samantacakkhunā buddhacakkhunā ca sattānaṃ āsayānusayacaritādīnaṃ yathābhūtavilokanena sadevakassa lokassa vajjāvajjaṃ upanijjhāyatīti visesato upajjhāyoti vattabbataṃ arahati. Yadatthaṃ gamanaṃ, taṃ dassetuṃ ‘‘sīhanādaṃ nadissāma, buddhaseṭṭhassa sammukhā’’ti āha. Yathābhuccaguṇābhibyāhāratāya abhītanādabhāvato sīhanādaṃ buddhassa sammāsambuddhassa tato eva sabbasattuttamatāya seṭṭhassa, buddhānaṃ vā sāvakabuddhādīnaṃ seṭṭhassa sammukhā purato nadissāmāti attho.</paragraph>
    <paragraph>Yathā pana sīhanādaṃ naditukāmo, taṃ dassento ‘‘yāyā’’ti gāthamāha. Tattha yāyāti yadatthaṃ, yāya yadatthānuppattiyāti attho. Noti amhākaṃ. Anukampāyāti anuggaṇhanena amhe dvepi pabbājayi pabbājesi. Munīti bhagavā. So no attho anuppattoti so attho sabbesaṃ saṃyojanānaṃ khayabhūtaṃ arahattaphalaṃ no amhehi anuppatto, adhigatoti attho.</paragraph>
    <centered>Bharatattheragāthāvaṇṇanā niṭṭhitā.</centered>
    <subhead>9. Bhāradvājattheragāthāvaṇṇanā</subhead>
    <paragraph>Nadanti evaṃ sappaññāti āyasmato bhāradvājattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṃse kappe kulagehe nibbattitvā viññutaṃ patto ekadivasaṃ sumanaṃ nāma paccekabuddhaṃ piṇḍāya carantaṃ disvā pasannamānaso  paripakkaṃ vallikāraphalaṃ adāsi. So tena puññakammena devamanussesu saṃsaranto imasmiṃ buddhuppāde rājagahe brāhmaṇakule nibbattitvā gottanāmena bhāradvājotveva paññāyittha. So vayappatto gharāvāsaṃ vasanto ekaputtaṃ labhi. Tassa ‘‘kaṇhadinno’’ti nāmaṃ akāsi. Tassa viññutaṃ pattakāle ‘‘tāta, asukassa nāma ācariyassa santike sippaṃ sikkhitvā ehī’’ti taṃ takkasilaṃ pesesi. So gacchanto antarāmagge satthu sāvakaṃ aññataraṃ mahātheraṃ kalyāṇamittaṃ labhitvā tassa santike dhammaṃ sutvā paṭiladdhasaddho pabbajitvā katapubbakicco vipassanāya kammaṃ karonto nacirasseva arahattaṃ pāpuṇi. Tena vuttaṃ apadāne (apa. thera 2.48.66-70) –</paragraph>
    <gatha type="1">‘‘Sumano  nāma sambuddho, takkarāyaṃ vasī tadā;</gatha>
    <gatha type="last">Vallikāraphalaṃ gayha, sayambhussa adāsahaṃ.</gatha>
    <gatha type="1">‘‘Ekatiṃse ito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Athassa  pitā bhāradvājo veḷuvane viharantaṃ bhagavantaṃ upasaṅkamitvā dhammaṃ sutvā pabbajitvā nacirasseva arahattaṃ sacchākāsi. Atha putto satthāraṃ vandituṃ rājagahaṃ āgato satthu santike nisinnaṃ pitaraṃ disvā tuṭṭhacitto ‘‘pitāpi kho me pabbajito, kiṃ nu kho tena pabbajjākiccaṃ matthakaṃ pāpita’’nti vīmaṃsanto khīṇāsavabhāvaṃ ñatvā taṃ sīhanādaṃ nadāpetukāmo, ‘‘sādhu, kho tumhehi kataṃ pabbajantehi, pabbajjākiccaṃ pana matthakaṃ pāpita’’nti pucchi. Bhāradvājo puttassa adhigamaṃ dīpento –</paragraph>
    <hangnum nr="177"/>
    <gatha type="1"> ‘‘Nadanti evaṃ sappaññā, sīhāva girigabbhare;</gatha>
    <gatha type="last">Vīrā vijitasaṅgāmā, jetvā māraṃ savāhanaṃ.</gatha>
    <hangnum nr="178"/>
    <gatha type="1"> ‘‘Satthā ca pariciṇṇo me, dhammo saṅgho ca pūjito;</gatha>
    <gatha type="last">Ahañca vitto sumano, puttaṃ disvā anāsava’’nti. – gāthādvayaṃ abhāsi;</gatha>
    <paragraph>Tattha nadantīti yathābhuccaguṇābhibyāhāravasena abhītanādaṃ nadanti gajjanti. Evanti idāni vattabbākāradassanaṃ. Sappaññāti aggamaggapaññādhigamena sabbapaññādhigamena sabbapaññāvepullappattā. Vīrāti catubbidhasammappadhānavīriyasampannatāya vīrā, tato eva anavasesasaṃkilesapakkhanimmathanena savāhanaṃ kilesamāraṃ abhisaṅkhāramāraṃ devaputtamārañca jetvā sabbaso vijitasaṅgāmā nadanti sappaññāti sambandho.</paragraph>
    <paragraph>Evaṃ vijetabbavijayena sīhanādaṃ dassetvā idāni ārādhetabbasamārādhanena icchitabbasiddhiyā ca taṃ dassetuṃ, ‘‘satthā ca pariciṇṇo me’’ti dutiyaṃ gāthamāha. Tattha satthā ca pariciṇṇo meti mama satthā sammāsambuddho yathānusiṭṭhaṃ ovādānusāsanīkaraṇena mayā pariciṇṇo upāsito, na dhammādhikaraṇaṃ visositoti adhippāyo. Dhammo saṅgho ca pūjitoti navavidhopi lokuttaradhammo, yathāpaṭipattiyāgatamaggānuppattiyā sīladiṭṭhisāmaññagamanena ariyasaṅgho ca mayā pūjito mānito. Ahañca vitto sumano, puttaṃ disvā anāsavanti mama puttaṃ  anāsavaṃ sabbaso khīṇāsavaṃ disvā dassanahetu ahampi vitto nirāmisāya pītiyā tuṭṭho, tatoyeva nirāmisena somanassena sumano jātoti attho.</paragraph>
    <centered>Bhāradvājattheragāthāvaṇṇanā niṭṭhitā.</centered>
    <subhead>10. Kaṇhadinnattheragāthāvaṇṇanā</subhead>
    <paragraph>Upāsitāsappurisāti āyasmato kaṇhadinnattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito catunavute kappe kulagehe nibbattitvā viññutaṃ patto ekadivasaṃ sobhitaṃ nāma paccekabuddhaṃ disvā pasannacitto punnāgapupphehi pūjaṃ akāsi. So tena puññakammena devamanussesu saṃsaranto imasmiṃ buddhuppāde rājagahe brāhmaṇakule nibbattitvā kaṇhadinnoti laddhanāmo vayappatto upanissayasampattiyā codiyamāno dhammasenāpatiṃ upasaṅkamitvā  dhammaṃ sutvā paṭiladdhasaddho pabbajitvā vipassanaṃ vaḍḍhetvā arahattaṃ pāpuṇi. Tena vuttaṃ apadāne (apa. thera 2.48.61-65) –</paragraph>
    <gatha type="1">‘‘Sobhito nāma sambuddho, cittakūṭe vasī tadā;</gatha>
    <gatha type="last">Gahetvā giripunnāgaṃ, sayambhuṃ abhipūjayiṃ.</gatha>
    <gatha type="1">‘‘Catunnavutito kappe, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā aññaṃ byākaronto –</paragraph>
    <hangnum nr="179"/>
    <gatha type="1"> ‘‘Upāsitā sappurisā, sutā dhammā abhiṇhaso;</gatha>
    <gatha type="last">Sutvāna paṭipajjissaṃ, añjasaṃ amatogadhaṃ.</gatha>
    <hangnum nr="180"/>
    <gatha type="1"> ‘‘Bhavarāgahatassa me sato, bhavarāgo puna me na vijjati;</gatha>
    <gatha type="last">Na cāhu na ca me bhavissati, na ca me etarahi vijjatī’’ti. –</gatha>
    <paragraph type="unindented">Gāthādvayaṃ abhāsi.</paragraph>
    <paragraph>Tattha upāsitāti paricaritā paṭipattipayirupāsanāya payirupāsitā. Sappurisāti santehi  sīlādiguṇehi samannāgatā purisā, ariyapuggalā sāriputtattherādayo. Etena purimacakkadvayasampattimattano dasseti. Na hi patirūpadesavāsena vinā sappurisūpanissayo sambhavati. Sutā dhammāti saccapaṭiccasamuppādādipaṭisaṃyuttadhammā sotadvārānusārena upadhāritā. Etena attano bāhusaccaṃ dassento pacchimacakkadvayasampattiṃ dasseti. Abhiṇhasoti bahuso na kālena kālaṃ. Idañca padaṃ ‘‘upāsitā sappurisā’’ti etthāpi yojetabbaṃ. Sutvāna paṭipajjissaṃ, añjasaṃ amatogadhanti te dhamme sutvā tattha vuttarūpārūpadhamme salakkhaṇādito pariggahetvā anukkamena vipassanaṃ vaḍḍhetvā amatogadhaṃ nibbānapatiṭṭhaṃ taṃsampāpakaṃ añjasaṃ ariyaṃ aṭṭhaṅgikaṃ maggaṃ paṭipajjiṃ pāpuṇiṃ.</paragraph>
    <paragraph>Bhavarāgahatassame satoti bhavarāgena bhavataṇhāya anādimati  saṃsāre hatassa upaddutassa mama sato samānassa, aggamaggena vā hatabhavarāgassa. Bhavarāgo puna me na vijjatīti tato eva puna idāni bhavarāgo me natthi. Na cāhu na me bhavissati, na ca me etarahi vijjatīti yadipi pubbe puthujjanakāle sekkhakāle ca me bhavarāgo ahosi, aggamaggappattito pana paṭṭhāya na cāhu na ca ahosi, āyatimpi na me bhavissati, etarahi adhunāpi na ca me vijjati na ca upalabbhati, pahīnoti attho. Bhavarāgavacaneneva cettha tadekaṭṭhatāya mānādīnampi abhāvo vuttoti sabbaso parikkhīṇabhavasaṃyojanataṃ dasseti.</paragraph>
    <centered>Kaṇhadinnattheragāthāvaṇṇanā niṭṭhitā.</centered>
    <centered>Tatiyavaggavaṇṇanā niṭṭhitā.</centered>
    <title>4. Catutthavaggo</title>
    <subhead>1. Migasirattheragāthāvaṇṇanā</subhead>
    <paragraph>Yatoahaṃ pabbajitoti āyasmato migasirattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto kassapassa bhagavato kāle brāhmaṇakule nibbattitvā viññutaṃ patto ekadivasaṃ satthāraṃ disvā pasannacitto kusaṭṭhakaṃ adāsi. So tena puññakammena devamanussesu saṃsaranto imasmiṃ buddhuppāde kosalaraṭṭhe brāhmaṇakule paṭisandhiṃ gahetvā migasiranakkhattena jātattā migasiroti laddhanāmo vayappatto brāhmaṇānaṃ vijjāsippesu nipphattiṃ gato chavasīsamantaṃ nāma sikkhi, yaṃ parijappetvā tivassamatthake matānampi sīsaṃ nakhena ākoṭetvā ‘‘ayaṃ satto asukaṭṭhāne nibbatto’’ti jānāti.</paragraph>
    <paragraph>So gharāvāsaṃ anicchanto paribbājakapabbajjaṃ pabbajitvā taṃ vijjaṃ nissāya lokena sakkato garukato lābhī hutvā vicaranto sāvatthiṃ upagato  satthu santikaṃ gantvā attano ānubhāvaṃ pakāsento – ‘‘ahaṃ, bho gotama, matānaṃ nibbattaṭṭhānaṃ jānāmī’’ti vatvā, ‘‘kathaṃ pana tvaṃ jānāsī’’ti vutte, ‘‘chavasīsāni āharāpetvā mantaṃ parijappetvā nakhena sīsaṃ ākoṭento nirayādikaṃ tehi tehi nibbattaṭṭhānaṃ jānāmī’’ti kathesi. Athassa bhagavā parinibbutassa bhikkhuno sīsakapālaṃ āharāpetvā, ‘‘kathehi tāva tassa gatiṃ, yassidaṃ sīsakapāla’’nti āha. So taṃ kapālaṃ mantaṃ parijappetvā nakhena ākoṭetvā neva antaṃ na koṭiṃ passati. Atha satthārā, ‘‘na sakkosi paribbājakā’’ti vutte , ‘‘upaparikkhissāmi tāvā’’ti vatvā punappunaṃ parivattentopi na passateva. Bāhirakamantena hi khīṇāsavassa gatiṃ kathaṃ jānissati, athassa matthakato kacchehi ca sedo mucci. So lajjitvā tuṇhībhūto aṭṭhāsi. Satthā ‘‘kilamasi paribbājakā’’ti āha. So ‘‘āma, kilamāmi, na imassa gatiṃ jānāmi, tumhe pana jānāthā’’ti. ‘‘Ahaṃ etaṃ jānāmi, ito uttaritarampi jānāmī’’ti vatvā ‘‘nibbānaṃ gato so’’ti āha. Paribbājako ‘‘imaṃ vijjaṃ mayhaṃ dethā’’ti āha. ‘‘Tena hi pabbajā’’ti vatvā taṃ pabbājetvā paṭhamaṃ samathakammaṭṭhāne niyojetvā  jhānābhiññāsu patiṭṭhitassa vipassanāya kammaṃ upadisi. So vipassanāya kammaṃ karonto nacirasseva arahattaṃ pāpuṇi. Tena vuttaṃ apadāne (apa. thera 2.48.56-60) –</paragraph>
    <gatha type="1">‘‘Kassapassa bhagavato, brāhmaṇassa vusīmato;</gatha>
    <gatha type="last">Pasannacitto sumano, kusaṭṭhakamadāsahaṃ.</gatha>
    <gatha type="1">‘‘Imasmiṃyeva kappasmiṃ, kusaṭṭhakamadāsahaṃ;</gatha>
    <gatha type="last">Duggatiṃ nābhijānāmi, kusaṭṭhakassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā aññaṃ byākaronto –</paragraph>
    <hangnum nr="181"/>
    <gatha type="1"> ‘‘Yato ahaṃ pabbajito, sammāsambuddhasāsane;</gatha>
    <gatha type="last">Vimuccamāno uggacchiṃ, kāmadhātuṃ upaccagaṃ.</gatha>
    <hangnum nr="182"/>
    <gatha type="1"> ‘‘Brahmuno  pekkhamānassa, tato cittaṃ vimucci me;</gatha>
    <gatha type="last">Akuppā me vimuttīti, sabbasaṃyojanakkhayā’’ti. – gāthādvayaṃ abhāsi;</gatha>
    <paragraph>Tattha yato ahaṃ pabbajito, sammāsambuddhasāsaneti yato pabhuti ahaṃ pabbajito buddhassa bhagavato sāsane, pabbajitakālato paṭṭhāya. Vimuccamāno uggacchinti saṃkilesapakkhato paṭhamaṃ tāva samathavipassanāhi vimuccamāno vodānadhammasavanena uṭṭhahiṃ. Evaṃ uggacchanto kāmadhātuṃ upaccagaṃ anāgāmimaggena accantameva kāmadhātuṃ atikkamiṃ.</paragraph>
    <paragraph>Brahmuno pekkhamānassa, tato cittaṃ vimucci meti sadevakassa lokassa aggabhūtattā seṭṭhaṭṭhena brahmuno buddhassa bhagavato mahākaruṇāyogena ‘‘ayaṃ kulaputto mama sāsane pabbajitvā kathaṃ nu kho paṭipajjatī’’ti pekkhantassa tato anāgāmimaggādhigamato pacchā aggamaggādhigamena mama cittaṃ sabbasaṃkilesato accantameva mucci. Akuppāme vimuttīti, sabbasaṃyojanakkhayāti tathāvimuttacittattā eva sabbesaṃ saṃyojanānaṃ khayā parikkhayā iti evaṃ akuppā me vimuttīti aññaṃ byākāsi.</paragraph>
    <centered>Migasirattheragāthāvaṇṇanā niṭṭhitā.</centered>
    <subhead>2. Sivakattheragāthāvaṇṇanā</subhead>
    <paragraph>Aniccānigahakānīti āyasmato sivakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṃ patto ekadivasaṃ bhagavantaṃ piṇḍāya carantaṃ passitvā pasannamānaso pattaṃ ādāya kummāsassa pūretvā adāsi. So tena puññakammena devamanussesu saṃsaranto imasmiṃ buddhuppāde rājagahe brāhmaṇakule nibbatti, sivakotissa nāmaṃ ahosi. So vayappatto vijjāsippesu nipphattiṃ  gato nekkhammajjhāsayatāya kāme pahāya paribbājakapabbajjaṃ pabbajitvā vicaranto satthāraṃ upasaṅkamitvā dhammaṃ sutvā paṭiladdhasaddho pabbajitvā vipassanāya kammaṃ karonto nacirasseva arahattaṃ pāpuṇi. Tena vuttaṃ apadāne (apa. thera 2.56.117-121) –</paragraph>
    <gatha type="1">‘‘Esanāya carantassa, vipassissa mahesino;</gatha>
    <gatha type="last">Rittakaṃ pattaṃ disvāna, kummāsaṃ pūrayiṃ ahaṃ.</gatha>
    <gatha type="1">‘‘Ekanavutito kappe, yaṃ bhikkhamadadiṃ tadā;</gatha>
    <gatha type="last">Duggatiṃ nābhijānāmi, kummāsassa idaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā aññaṃ byākaronto –</paragraph>
    <hangnum nr="183"/>
    <gatha type="1"> ‘‘Aniccāni gahakāni, tattha tattha punappunaṃ;</gatha>
    <gatha type="last">Gahakāraṃ gavesanto, dukkhā jāti punappunaṃ.</gatha>
    <hangnum nr="184"/>
    <gatha type="1"> ‘‘Gahakāraka diṭṭhosi, puna gehaṃ na kāhasi;</gatha>
    <gatha type="2">Sabbā te phāsukā bhaggā, thūṇikā ca vidālitā;</gatha>
    <gatha type="last">Vimariyādikataṃ cittaṃ, idheva vidhamissatī’’ti. – gāthādvayaṃ abhāsi;</gatha>
    <paragraph>Tattha aniccāni gahakāni, tattha tattha punappunanti tasmiṃ tasmiṃ bhave punappunaṃ nibbattamānāni gahakāni attabhāvagehāni na nibbāni anavaṭṭhitāni ittarāni parittakālāni. Gahakāraṃ gavesantoti imassa attabhāvagehassa kārakaṃ taṇhāvaḍḍhakiṃ pariyesanto ettakaṃ kālaṃ anuvicarinti adhippāyo. Dukkhā jāti punappunanti idaṃ gahakārakagavesanassa kāraṇavacanaṃ . Yasmā  jarābyādhimaraṇamissatāya jāti nāmesā punappunaṃ upagantuṃ dukkhā, na ca sā tasmiṃ adiṭṭhe nivattati, tasmā taṃ gavesanto vicarinti attho.</paragraph>
    <paragraph>Gahakārakadiṭṭhosīti idāni pana yena so sakkā daṭṭhuṃ, tena ariyamaggañāṇacakkhunā gahakāraka diṭṭho asi. Puna gehanti puna imasmiṃ saṃsāravaṭṭe attabhāvasaṅkhātaṃ mama gehaṃ na kāhasi na karissasi. Sabbā te phāsukā bhaggāti tava sabbā anavasesakilesaphāsukā mayā bhaggā. Thūṇikā ca vidālitāti idāni tayā kātabbassa attabhāvagehassa avijjāsaṅkhātā kaṇṇikā ca bhinnā. Vimariyādikataṃ cittanti mama cittaṃ vigatantaṃ kataṃ, āyatiṃ anuppattidhammataṃ āpāditaṃ. Tato eva idheva vidhamissati imasmiṃyeva bhave viddhaṃsissati, carimakacittanirodhena nirujjhissatīti attho.</paragraph>
    <centered>Sivakattheragāthāvaṇṇanā niṭṭhitā.</centered>
    <subhead>3. Upavāṇattheragāthāvaṇṇanā</subhead>
    <paragraph>Arahaṃ sugatoti āyasmato upavāṇattherassa gāthā. Kā uppatti? Ayaṃ kira padumuttarassa bhagavato kāle daliddakule nibbattitvā viññutaṃ patto bhagavati parinibbute tassa dhātuṃ gahetvā manussadevanāgagaruḷakumbhaṇḍayakkhagandhabbehi sattaratanamaye sattayojanike thūpe kate tattha sudhotaṃ attano uttarāsaṅgaṃ veḷagge ābandhitvā dhajaṃ katvā pūjaṃ akāsi. Taṃ gahetvā abhisammatako nāma yakkhasenāpati devehi cetiyapūjārakkhaṇatthaṃ ṭhapito adissamānakāyo ākāse dhārento cetiyaṃ tikkhattuṃ padakkhiṇaṃ akāsi. So taṃ disvā bhiyyosomattāya pasannamānaso ahosi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbattitvā upavāṇoti laddhanāmo vayappatto jetavanapaṭiggahaṇe buddhānubhāvaṃ disvā paṭiladdhasaddho pabbajitvā vipassanāya kammaṃ karonto arahattaṃ patvā chaḷabhiñño ahosi. Tena vuttaṃ apadāne (apa. thera 2.56.122-178) –</paragraph>
    <gatha type="1">‘‘Padumuttaro nāma jino, sabbadhammāna pāragū;</gatha>
    <gatha type="last">Jalitvā aggikkhandhova, sambuddho parinibbuto.</gatha>
    <gatha type="1">‘‘Mahājanā  samāgamma, pūjayitvā tathāgataṃ;</gatha>
    <gatha type="last">Cittaṃ katvāna sugataṃ, sarīraṃ abhiropayuṃ.</gatha>
    <gatha type="1">‘‘Sarīrakiccaṃ katvāna, dhātuṃ tattha samānayuṃ;</gatha>
    <gatha type="last">Sadevamanussā sabbe, buddhathūpaṃ akaṃsu te.</gatha>
    <gatha type="1">‘‘Paṭhamā  kañcanamayā, dutiyā ca maṇimayā;</gatha>
    <gatha type="last">Tatiyā rūpiyamayā, catutthī phalikāmayā.</gatha>
    <gatha type="1">‘‘Tattha pañcamikā ceva, lohitaṅkamayā ahu;</gatha>
    <gatha type="last">Chaṭṭhā masāragallassa, sabbaṃ ratanamayūpari.</gatha>
    <gatha type="1">‘‘Jaṅghā maṇimayā āsi, vedikā ratanāmayā;</gatha>
    <gatha type="last">Sabbasoṇṇamayo thūpo, uddhaṃ yojanamuggato.</gatha>
    <gatha type="1">‘‘Devā tattha samāgantvā, ekato mantayuṃ tadā;</gatha>
    <gatha type="last">Mayampi thūpaṃ kassāma, lokanāthassa tādino.</gatha>
    <gatha type="1">‘‘Dhātu āveṇikā natthi, sarīraṃ ekapiṇḍitaṃ;</gatha>
    <gatha type="last">Imamhi buddhathūpamhi, kassāma kañcukaṃ mayaṃ.</gatha>
    <gatha type="1">‘‘Devā sattahi ratnehi, aññaṃ vaḍḍhesuṃ yojanaṃ;</gatha>
    <gatha type="last">Thūpo dviyojanubbedho, timiraṃ byapahanti so.</gatha>
    <gatha type="1">‘‘Nāgā tattha samāgantvā, ekato mantayuṃ tadā;</gatha>
    <gatha type="last">Manussā ceva devā ca, buddhathūpaṃ akaṃsu te.</gatha>
    <gatha type="1">‘‘Mā no pamattā assumha, appamattā sadevakā;</gatha>
    <gatha type="last">Mayampi thūpaṃ kassāma, lokanāthassa tādino.</gatha>
    <gatha type="1">‘‘Indanīlaṃ mahānīlaṃ, atho jotirasaṃ maṇiṃ;</gatha>
    <gatha type="last">Ekato sannipātetvā, buddhathūpaṃ achādayuṃ.</gatha>
    <gatha type="1">‘‘Sabbaṃ maṇimayaṃ āsi, yāvatā buddhacetiyaṃ;</gatha>
    <gatha type="last">Tiyojanasamubbedhaṃ, ālokakaraṇaṃ tadā.</gatha>
    <gatha type="1">‘‘Garuḷā ca samāgantvā, ekato mantayuṃ tadā;</gatha>
    <gatha type="last">Manussā devanāgā ca, buddhapūjaṃ akaṃsu te.</gatha>
    <gatha type="1">‘‘Mā  no pamattā assumha, appamattā sadevakā;</gatha>
    <gatha type="last">Mayampi thūpaṃ kassāma, lokanāthassa tādino.</gatha>
    <gatha type="1">‘‘Sabbaṃ maṇimayaṃ thūpaṃ, akaruṃ te ca kañcukaṃ;</gatha>
    <gatha type="last">Yojanaṃ tepi vaḍḍhesuṃ, āyataṃ buddhacetiyaṃ.</gatha>
    <gatha type="1">‘‘Catuyojanamubbedho, buddhathūpo virocati;</gatha>
    <gatha type="last">Obhāseti disā sabbā, sataraṃsīva uggato.</gatha>
    <gatha type="1">‘‘Kumbhaṇḍā ca samāgantvā, ekato mantayuṃ tadā;</gatha>
    <gatha type="last">Manussā ceva devā ca, nāgā ca garuḷā tathā.</gatha>
    <gatha type="1">‘‘Paccekaṃ buddhaseṭṭhassa, akaṃsu thūpamuttamaṃ;</gatha>
    <gatha type="last">Mā no pamattā assumha, appamattā sadevakā.</gatha>
    <gatha type="1">‘‘Mayampi  thūpaṃ kassāma, lokanāthassa tādino;</gatha>
    <gatha type="last">Ratanehi chādessāma, āyataṃ buddhacetiyaṃ.</gatha>
    <gatha type="1">‘‘Yojanaṃ tepi vaḍḍhesuṃ, āyataṃ buddhacetiyaṃ;</gatha>
    <gatha type="last">Pañcayojanamubbedho, thūpo obhāsate tadā.</gatha>
    <gatha type="1">‘‘Yakkhā tattha samāgantvā, ekato mantayuṃ tadā;</gatha>
    <gatha type="last">Manussā devanāgā ca, garuḷā ca kumbhaṇḍakā.</gatha>
    <gatha type="1">‘‘Paccekaṃ buddhaseṭṭhassa, akaṃsu thūpamuttamaṃ;</gatha>
    <gatha type="last">Mā no pamattā assumha, appamattā sadevakā.</gatha>
    <gatha type="1">‘‘Mayampi thūpaṃ kassāma, lokanāthassa tādino;</gatha>
    <gatha type="last">Phalikā chādayissāma, āyataṃ buddhacetiyaṃ.</gatha>
    <gatha type="1">‘‘Yojanaṃ tepi vaḍḍhesuṃ, āyataṃ buddhacetiyaṃ;</gatha>
    <gatha type="last">Chayojanikamubbedho, thūpo obhāsate tadā.</gatha>
    <gatha type="1">‘‘Gandhabbā ca samāgantvā, ekato mantayuṃ tadā;</gatha>
    <gatha type="last">Manujā devatā nāgā, kumbhaṇḍā garuḷā tathā.</gatha>
    <gatha type="1">‘‘Sabbe akaṃsu buddhathūpaṃ, mayamettha akārakā;</gatha>
    <gatha type="last">Mayampi thūpaṃ kassāma, lokanāthassa tādino.</gatha>
    <gatha type="1">‘‘Vediyo  satta katvāna, dhajaṃ chattaṃ akaṃsu te;</gatha>
    <gatha type="last">Sabbasoṇṇamayaṃ thūpaṃ, gandhabbā kārayuṃ tadā.</gatha>
    <gatha type="1">‘‘Sattayojanamubbedho, thūpo obhāsate tadā;</gatha>
    <gatha type="last">Rattindivā na ñāyanti, āloko hoti sabbadā.</gatha>
    <gatha type="1">‘‘Abhibhonti na tassābhā, candasūrā satārakā;</gatha>
    <gatha type="last">Samantā yojanasate, padīpopi na pajjali.</gatha>
    <gatha type="1">‘‘Tena kālena ye keci, thūpaṃ pūjenti mānusā;</gatha>
    <gatha type="last">Na te thūpaṃ āruhanti, ambare ukkhipanti te.</gatha>
    <gatha type="1">‘‘Devehi ṭhapito yakkho, abhisammatanāmako;</gatha>
    <gatha type="last">Dhajaṃ vā pupphadāmaṃ vā, abhiropeti uttariṃ.</gatha>
    <gatha type="1">‘‘Na te passanti taṃ yakkhaṃ, dāmaṃ passanti gacchato;</gatha>
    <gatha type="last">Evaṃ passitvā gacchantā, sabbe gacchanti suggatiṃ.</gatha>
    <gatha type="1">‘‘Viruddhā ye pāvacane, pasannā ye ca sāsane;</gatha>
    <gatha type="last">Pāṭihīraṃ daṭṭhukāmā, thūpaṃ pūjenti mānusā.</gatha>
    <gatha type="1">‘‘Nagare haṃsavatiyā, ahosiṃ bhatako tadā;</gatha>
    <gatha type="last">Āmoditaṃ janaṃ disvā, evaṃ cintesahaṃ tadā.</gatha>
    <gatha type="1">‘‘Uḷāro  bhagavā neso, yassa dhātughare disaṃ;</gatha>
    <gatha type="last">Imā ca janatā tuṭṭhā, kāraṃ kubbaṃ na tappare.</gatha>
    <gatha type="1">‘‘Ahampi kāraṃ kassāmi, lokanāthassa tādino;</gatha>
    <gatha type="last">Tassa dhammesu dāyādo, bhavissāmi anāgate.</gatha>
    <gatha type="1">‘‘Sudhotaṃ rajakenāhaṃ, uttareyyaṃ paṭaṃ mama;</gatha>
    <gatha type="last">Veḷagge ālaggetvāna, dhajaṃ ukkhipimambare.</gatha>
    <gatha type="1">‘‘Abhisammatako gayha, ambare hāsi me dhajaṃ;</gatha>
    <gatha type="last">Vāteritaṃ dhajaṃ disvā, bhiyyo hāsaṃ janesahaṃ.</gatha>
    <gatha type="1">‘‘Tattha cittaṃ pasādetvā, samaṇaṃ upasaṅkamiṃ;</gatha>
    <gatha type="last">Taṃ bhikkhuṃ abhivādetvā, vipākaṃ pucchahaṃ dhaje.</gatha>
    <gatha type="1">‘‘So  me kathesi ānandī, pītisañjananaṃ mama;</gatha>
    <gatha type="last">Tassa dhajassa vipākaṃ, anubhossasi sabbadā.</gatha>
    <gatha type="1">‘‘Hatthiassarathāpattī, senā ca caturaṅginī;</gatha>
    <gatha type="last">Parivāressanti taṃ niccaṃ, dhajadānassidaṃ phalaṃ.</gatha>
    <gatha type="1">‘‘Saṭṭhitūriyasahassāni, bheriyo samalaṅkatā;</gatha>
    <gatha type="last">Parivāressanti taṃ niccaṃ, dhajadānassidaṃ phalaṃ.</gatha>
    <gatha type="1">‘‘Chaḷasīti sahassāni, nāriyo samalaṅkatā;</gatha>
    <gatha type="last">Vicittavatthābharaṇā, āmukkamaṇikuṇḍalā.</gatha>
    <gatha type="1">‘‘Aḷārapamhā hasulā, susaññā tanumajjhimā;</gatha>
    <gatha type="last">Parivāressanti taṃ niccaṃ, dhajadānassidaṃ phalaṃ.</gatha>
    <gatha type="1">‘‘Tiṃsakappasahassāni, devaloke ramissasi;</gatha>
    <gatha type="last">Asītikkhattuṃ devindo, devarajjaṃ karissasi.</gatha>
    <gatha type="1">‘‘Sahassakkhattuṃ rājā ca, cakkavattī bhavissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <gatha type="1">‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Devalokā cavitvāna, sukkamūlena codito;</gatha>
    <gatha type="last">Puññakammena saññutto, brahmabandhu bhavissasi.</gatha>
    <gatha type="1">‘‘Asītikoṭiṃ chaḍḍetvā, dāse kammakare bahū;</gatha>
    <gatha type="last">Gotamassa bhagavato, sāsane pabbajissasi.</gatha>
    <gatha type="1">‘‘Ārādhayitvā sambuddhaṃ, gotamaṃ sakyapuṅgavaṃ;</gatha>
    <gatha type="last">Upavāṇoti nāmena, hessasi satthu sāvako.</gatha>
    <gatha type="1">‘‘Satasahasse  kataṃ kammaṃ, phalaṃ dassesi me idha;</gatha>
    <gatha type="last">Sumutto saravegova, kilese jhāpayiṃ mama.</gatha>
    <gatha type="1">‘‘Cakkavattissa santassa, cātuddīpissarassa me;</gatha>
    <gatha type="last">Tīṇi yojanāni sāmantā, ussīyanti dhajā sadā.</gatha>
    <gatha type="1">‘‘Satasahassito  kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, dhajadānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Athāyasmā  upavāṇo bhagavato upaṭṭhāko ahosi. Tena ca samayena bhagavato vātābādho uppajji. Therassa ca gihisahāyo devahito nāma brāhmaṇo sāvatthiyaṃ paṭivasati. So theraṃ catūhi paccayehi pavedesi. Athāyasmā upavāṇo nivāsetvā pattacīvaramādāya tassa brāhmaṇassa nivesanaṃ upagacchi. Brāhmaṇo ‘‘kenaci aññena payojanena thero āgato’’ti ñatvā, ‘‘vadeyyātha, bhante, kenattho’’ti āha. Thero tassa brāhmaṇassa payojanaṃ ācikkhanto –</paragraph>
    <hangnum nr="185"/>
    <gatha type="1"> ‘‘Arahaṃ sugato loke, vātehābādhiko muni;</gatha>
    <gatha type="last">Sace uṇhodakaṃ atthi, munino dehi brāhmaṇa.</gatha>
    <hangnum nr="186"/>
    <gatha type="1"> ‘‘Pūjito pūjaneyyānaṃ, sakkareyyāna sakkato;</gatha>
    <gatha type="last">Apacitopaceyyānaṃ, tassa icchāmi hātave’’ti. – gāthādvayaṃ abhāsi;</gatha>
    <paragraph>Tassattho – yo imasmiṃ loke pūjaneyyānaṃ pūjetabbehi sakkādīhi devehi mahābrahmādīhi ca brahmehi pūjito, sakkareyyānaṃ sakkātabbehi bimbisārakosalarājādīhi sakkato, apaceyyānaṃ apacāyitabbehi mahesīhi khīṇāsavehi apacito, kilesehi ārakattādinā arahaṃ, sobhanagamanādinā sugato sabbaññū muni mayhaṃ satthā devadevo sakkānaṃ atisakko brahmānaṃ atibrahmā, so dāni vātehi vātahetu vātakkhobhanimittaṃ ābādhiko jāto. Sace, brāhmaṇa, uṇhodakaṃ atthi, tassa vātābādhavūpasamanatthaṃ taṃ hātave upanetuṃ icchāmīti. Taṃ sutvā brāhmaṇo uṇhodakaṃ tadanurūpaṃ vātārahañca  bhesajjaṃ bhagavato upanāmesi. Tena ca satthu rogo vūpasami. Tassa bhagavā anumodanaṃ akāsīti.</paragraph>
    <centered>Upavāṇattheragāthāvaṇṇanā niṭṭhitā.</centered>
    <subhead>4. Isidinnattheragāthāvaṇṇanā</subhead>
    <paragraph>Diṭṭhāmayāti āyasmato isidinnattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto vipassissa bhagavato kāle kulagehe nibbattitvā viññutaṃ patto bījaniṃ gahetvā bodhiyā pūjaṃ akāsi. So tena puññakammena devamanussesu saṃsaranto imasmiṃ buddhuppāde sunāparantajanapade seṭṭhikule nibbattitvā isidinnoti laddhanāmo vayappatto satthu candanamāḷapaṭiggahaṇe pāṭihāriyaṃ disvā pasannamānaso satthāraṃ  upasaṅkamitvā dhammaṃ sutvā sotāpanno hutvā agāraṃ ajjhāvasati. Tassa hitānukampinī devatā taṃ codentī –</paragraph>
    <hangnum nr="187"/>
    <gatha type="1"> ‘‘Diṭṭhā mayā dhammadharā upāsakā, kāmā aniccā iti bhāsamānā;</gatha>
    <gatha type="last">Sārattarattā maṇikuṇḍalesu, puttesu dāresu ca te apekkhā.</gatha>
    <hangnum nr="188"/>
    <gatha type="1"> ‘‘Addhā na jānanti yatodha dhammaṃ, kāmā aniccā iti cāpi āhu;</gatha>
    <gatha type="last">Rāgañca tesaṃ na balatthi chettuṃ, tasmā sitā puttadāraṃ dhanañcā’’ti. –</gatha>
    <paragraph type="unindented">Gāthādvayamabhāsi.</paragraph>
    <paragraph>Tattha diṭṭhā mayā dhammadharā upāsakā, kāmā aniccā iti bhāsamānāti idhekacce pariyattidhammadharā upāsakā mayā diṭṭhā, pariyattidhammadharattā  eva ‘‘kāmā nāmete aniccā dukkhā vipariṇāmadhammā’’ti kāmesu ādīnavapaṭisaṃyuttaṃ dhammaṃ bhāsamānā, sayaṃ pana sārattarattā maṇikuṇḍalesu, puttesu dāresu ca te apekkhāti sārattā hutvā bahalarāgarattā maṇīsu kuṇḍalesu ca, maṇicitesu vā kuṇḍalesu, puttesu puttadhītāsu dāresu ca adhigatasnehā, aññaṃ bhaṇantā aññaṃ karontā diṭṭhā mayāti attho.</paragraph>
    <paragraph>Yatoti yasmā te upāsakā sārattarattā maṇikuṇḍalesu puttesu dāresu ca apekkhavanto, tasmā idha imasmiṃ buddhasāsane dhammaṃ yāthāvato addhā ekaṃsena na jānanti. Evaṃ bhūtā ca ‘‘kāmā aniccā’’iti cāpi āhu ahosi, sattapakati vicittasabhāvāti adhippāyo. Rāgañca tesaṃ na balatthi chettunti tesaṃ upāsakānaṃ yasmā rāgaṃ chettuṃ samucchindituṃ tādisaṃ ñāṇabalaṃ natthi, tasmā tena kāraṇena sitā taṇhāvasena nissitā puttadāraṃ dhanañca allīnā na vissajjentīti sabbametaṃ devatā taṃyeva upāsakaṃ uddissa aññāpadesena kathesi. Taṃ sutvā upāsako saṃvegajāto pabbajitvā nacirasseva arahattaṃ pāpuṇi. Tena vuttaṃ apadāne (apa. thera 2.48.46-50) –</paragraph>
    <gatha type="1">‘‘Vipassino  bhagavato, bodhiyā pādaputtame;</gatha>
    <gatha type="last">Sumano bījaniṃ gayha, abījiṃ bodhimuttamaṃ.</gatha>
    <gatha type="1">‘‘Ekanavutito kappe, abījiṃ bodhimuttamaṃ;</gatha>
    <gatha type="last">Duggatiṃ nābhijānāmi, bījanāya idaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā aññaṃ byākaronto imā eva gāthā abhāsīti.</paragraph>
    <centered>Isidinnattheragāthāvaṇṇanā niṭṭhitā.</centered>
    <subhead>5. Sambulakaccānattheragāthāvaṇṇanā</subhead>
    <paragraph>Devocāti āyasmato sambulakaccānattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto ito catunavutikappamatthake kulagehe nibbattitvā viññutaṃ patto ekadivasaṃ sataraṃsiṃ nāma paccekabuddhaṃ nirodhā vuṭṭhahitvā piṇḍāya carantaṃ disvā pasannamānaso tālaphalaṃ adāsi. So tena puññakammena devamanussesu saṃsaranto imasmiṃ buddhuppāde magadharaṭṭhe gahapatikule nibbattitvā ‘‘sambulo’’ti laddhanāmo kaccānagottatāya sambulakaccānoti paññāyittha.</paragraph>
    <paragraph>So vayappatto satthu santike dhammaṃ sutvā paṭiladdhasaddho pabbajitvā himavantasamīpe bheravāya nāma pabbataguhāyaṃ vipassanāya kammaṃ karonto viharati. Athekadivasaṃ mahā akālamegho satapaṭalasahassapaṭalo thanento gajjanto vijjullatā nicchārento gaḷagaḷāyanto uṭṭhahitvā vassituṃ ārabhi, asaniyo phaliṃsu. Taṃ saddaṃ sutvā acchataracchuvanamahiṃsahatthiādayo bhītatasitā bhītaravaṃ viraviṃsu. Thero pana āraddhavipassanattā kāye jīvite ca nirapekkho vigatalomahaṃso taṃ acintento vipassanāyameva kammaṃ karonto ghammāpagamena utusappāyalābhena samāhitacitto tāvadeva vipassanaṃ ussukkāpetvā saha abhiññāhi arahattaṃ pāpuṇi. Tena vuttaṃ apadāne (apa. thera 2.51.85-90) –</paragraph>
    <gatha type="1">‘‘Sataraṃsī nāma bhagavā, sayambhū aparājito;</gatha>
    <gatha type="last">Vivekā vuṭṭhahitvāna, gocarāyābhinikkhami.</gatha>
    <gatha type="1">‘‘Phalahattho  ahaṃ disvā, upagacchiṃ narāsabhaṃ;</gatha>
    <gatha type="last">Pasannacitto sumano, tālaphalaṃ adāsahaṃ.</gatha>
    <gatha type="1">‘‘Catunnavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="last">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ  pana patvā attano paṭipattiṃ paccavekkhitvā somanassajāto udānavasena aññaṃ byākaronto –</paragraph>
    <hangnum nr="189"/>
    <gatha type="1"> ‘‘Devo ca vassati, devo ca gaḷagaḷāyati,</gatha>
    <gatha type="2">Ekako cāhaṃ bherave bile viharāmi;</gatha>
    <gatha type="3">Tassa mayhaṃ ekakassa bherave bile viharato,</gatha>
    <gatha type="last">Natthi bhayaṃ vā chambhitattaṃ vā lomahaṃso vā.</gatha>
    <hangnum nr="190"/>
    <gatha type="1"> ‘‘Dhammatā mamesā yassa me, ekakassa bherave bile;</gatha>
    <gatha type="last">Viharato natthi bhayaṃ vā, chambhitattaṃ vā lomahaṃso vā’’ti. –</gatha>
    <paragraph type="unindented">Gāthādvayaṃ abhāsi.</paragraph>
    <paragraph>Tattha devo ca vassati, devo ca gaḷagaḷāyatīti devo megho vassati ca, ‘‘gaḷagaḷā’’ti ca karonto gajjatīti attho. Gajjantassa hi anukaraṇametaṃ. Ekako cāhaṃ bherave bile viharāmīti ahañca ekako asahāyo sappaṭibhayāyaṃ pabbataguhāyaṃ vasāmi, tassa mayhaṃ evaṃbhūtassa me sato natthi bhayaṃ vā chambhitattaṃ vā lomahaṃso vāti cittutrāsasaññitaṃ bhayaṃ vā taṃnimittakaṃ sarīrassa chambhitattaṃ vā lomahaṃsanamattaṃ vā natthi.</paragraph>
    <paragraph>Kasmāti tattha kāraṇamāha ‘‘dhammatā mamesā’’ti. Apariññātavatthukassa hi tattha appahīnacchandarāgatāya bhayādinā bhavitabbaṃ, mayā pana sabbaso tattha pariññātaṃ, tattha ca chandarāgo samucchinno, tasmā bhayādīnaṃ abhāvo dhammatā mamesā mama dhammasabhāvo esoti aññaṃ byākāsi.</paragraph>
    <centered>Sambulakaccānattheragāthāvaṇṇanā niṭṭhitā.</centered>
    <subhead>6. Nitakattheragāthāvaṇṇanā</subhead>
    <paragraph>Kassaselūpamaṃ cittanti āyasmato nitakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto vipassissa bhagavato kāle bandhumatīnagare ārāmagopako hutvā jīvanto ekadivasaṃ bhagavantaṃ ākāsena gacchantaṃ disvā pasannamānaso nāḷikeraphalaṃ dātukāmo ahosi. Satthā taṃ anuggaṇhanto ākāseyeva ṭhatvā paṭiggaṇhi. So taṃ datvā uḷāraṃ pītisomanassaṃ paṭisaṃvedi. So tena puññakammena devamanussesu saṃsaranto imasmiṃ buddhuppāde kosalaraṭṭhe brāhmaṇakule nibbattitvā nitakoti laddhanāmo viññutaṃ patto satthu santike dhammaṃ sutvā paṭiladdhasaddho pabbajitvā kammaṭṭhānaṃ gahetvā araññe viharanto ghaṭento arahattaṃ pāpuṇi. Tena vuttaṃ apadāne (apa. thera 2.51.91-99) –</paragraph>
    <gatha type="1">‘‘Nagare bandhumatiyā, ārāmiko ahaṃ tadā;</gatha>
    <gatha type="last">Addasaṃ virajaṃ buddhaṃ, gacchantaṃ anilañjase.</gatha>
    <gatha type="1">‘‘Nāḷikeraphalaṃ gayha, buddhaseṭṭhassadāsahaṃ;</gatha>
    <gatha type="last">Ākāse ṭhitako santo, paṭiggaṇhi mahāyaso.</gatha>
    <gatha type="1">‘‘Vittisañjanano mayhaṃ, diṭṭhadhammasukhāvaho;</gatha>
    <gatha type="last">Phalaṃ buddhassa datvāna, vippasannena cetasā.</gatha>
    <gatha type="1">‘‘Adhigacchiṃ tadā pītiṃ, vipulañca sukhuttamaṃ;</gatha>
    <gatha type="last">Uppajjateva ratanaṃ, nibbattassa tahiṃ tahiṃ.</gatha>
    <gatha type="1">‘‘Ekanavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Dibbacakkhu visuddhaṃ me, samādhikusalo ahaṃ;</gatha>
    <gatha type="last">Abhiññāpāramippatto, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā there phalasukhena nibbānasukhena viharante padhānapariggāhako thero taṃ āraññāyatanaṃ gantvā tattha vasantānaṃ bhikkhūnaṃ pariggaṇhanatthaṃ ‘‘kassa selūpama’’ntiādinā paṭhamaṃ gāthamāha.</paragraph>
    <paragraph nr="191"> Tattha kassa selūpamaṃ cittaṃ, ṭhitaṃ nānupakampatīti imasmiṃ araññāyatane vasantesu kassa bhikkhuno cittaṃ aggaphalādhigamena ekaghanasilāmayapabbatūpamaṃ sabbesaṃ iñjanānaṃ abhāvato vasībhāvappattiyā ca ṭhitaṃ sabbehipi lokadhammehi nānukampati na vedhati. Idānissa akampanākāraṃ saddhiṃ kāraṇena dassetuṃ ‘‘viratta’’ntiādi vuttaṃ. Tattha virattaṃ rajanīyesūti virāgasaṅkhātena ariyamaggena rajanīyesu rāguppattihetubhūtesu tebhūmakadhammesu virattaṃ, tattha sabbaso samucchinnarāganti attho. Kuppanīyeti paṭighaṭṭhānīye, sabbasmimpi āghātavatthusmiṃ. Na kuppatīti na dussati na vikāraṃ āpajjati. Yassevaṃ bhāvitaṃ cittanti yassa ariyapuggalassa cittaṃ mano evaṃ vuttanayena tādibhāvena bhāvitaṃ, kuto taṃ dukkhamessatīti taṃ puggalaṃ kuto sattato saṅkhārato vā dukkhaṃ upagamissati, na tādisassa dukkhaṃ atthīti attho.</paragraph>
    <paragraph nr="192"> Evaṃ aniyamavasena pucchitamatthaṃ nitakatthero attūpanāyikaṃ katvā vissajjento ‘‘mama selūpamaṃ citta’’ntiādinā dutiyagāthāya aññaṃ byākāsi. Taṃ vuttatthameva.</paragraph>
    <centered>Nitakattheragāthāvaṇṇanā niṭṭhitā.</centered>
    <subhead>7. Soṇapoṭiriyaputtattheragāthāvaṇṇanā</subhead>
    <paragraph>Na tāva supituṃ hotīti āyasmato soṇassa poṭiriyaputtassa gāthā. Kā uppatti? Ayampi purimabuddhesu katādhikāro sikhissa bhagavato kāle vanacaro hutvā jīvanto ekadivasaṃ satthāraṃ disvā pasannacitto kurañjiyaphalaṃ  satthuno adāsi. So tena puññakammena devamanussesu saṃsaranto imasmiṃ buddhuppāde kapilavatthusmiṃ poṭiriyassa nāma gāmabhojakassa putto hutvā nibbatti, soṇotissa nāmaṃ ahosi. So vayappatto bhaddiyassa sākiyarañño senāpati ahosi. Atha bhaddiyarāje heṭṭhā vuttanayena pabbajite, senāpati  ‘‘rājāpi nāma pabbaji, kiṃ mayhaṃ gharāvāsenā’’ti pabbaji? Pabbajitvā pana niddārāmo viharati, na bhāvanamanuyuñjati. Taṃ bhagavā anupiyāyaṃ ambavane viharanto attano obhāsaṃ pharāpetvā tenassa satiṃ janetvā imāya gāthāya taṃ ovadanto –</paragraph>
    <hangnum nr="193"/>
    <gatha type="1"> ‘‘Na tāva supituṃ hoti, ratti nakkhattamālinī;</gatha>
    <gatha type="last">Paṭijaggitumevesā, ratti hoti vijānatā.</gatha>
    <hangnum nr="194"/>
    <gatha type="1"> ‘‘Hatthikkhandhāvapatitaṃ , kuñjaro ce anukkame;</gatha>
    <gatha type="last">Saṅgāme me mataṃ seyyo, yañce jīve parājito’’ti. – gāthādvayaṃ abhāsi;</gatha>
    <paragraph>Tattha na tāva supituṃ hoti, ratti nakkhattamālinīti aṭṭhahi akkhaṇehi vajjitaṃ navamaṃ khaṇaṃ labhitvā ṭhitassa viññujātikassa yāva na arahattaṃ hatthagataṃ hoti, tāva ayaṃ nakkhattamālinī ratti supituṃ niddāyituṃ na hoti, supanassa kālo na hoti. Apica kho paṭijaggitumevesā, ratti hoti vijānatāti esā ratti nāma manussānaṃ migapakkhīnañca niddūpagamanena visesato nissaddavelābhūtā paṭipattiṃ attani sañjaggituṃ jāgariyānuyogamanuyuñjitumeva vijānatā viññunā icchitā hotīti.</paragraph>
    <paragraph>Taṃ sutvā soṇo saṃviggataramānaso hirottappaṃ paccupaṭṭhapetvā abbhokāsikaṅgaṃ adhiṭṭhāya vipassanāya kammaṃ karonto ‘‘hatthikkhandhova patita’’nti dutiyaṃ gāthamāha. Tattha avapatitanti avamukhaṃ patitaṃ uddhaṃpādaṃ adhomukhaṃ patitaṃ. Kuñjaro ce anukkameti kuñjaro anukkameyya ce. Idaṃ vuttaṃ hoti – yadāhaṃ hatthimāruhitvā saṅgāmaṃ paviṭṭho hatthikkhandhato patito, tadāhaṃ saṅgāme tena hatthinā maddito mato ahosiṃ ce, taṃ me maraṇaṃ seyyo, yañce idāni kilesehi parājito jīveyyaṃ, taṃ na seyyoti. Imaṃ gāthaṃ vadantoyeva vipassanaṃ ussukkāpetvā arahattaṃ pāpuṇi. Tena vuttaṃ apadāne (apa. thera 2.52.1-6) –</paragraph>
    <gatha type="1">‘‘Migaluddo  pure āsiṃ, vipine vicaraṃ ahaṃ;</gatha>
    <gatha type="last">Addasaṃ virajaṃ buddhaṃ, sabbadhammāna pāraguṃ.</gatha>
    <gatha type="1">‘‘Kurañjiyaphalaṃ gayha, buddhaseṭṭhassadāsahaṃ;</gatha>
    <gatha type="last">Puññakkhettassa tādino, pasanno sehi pāṇibhi.</gatha>
    <gatha type="1">‘‘Ekatiṃse ito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā ‘‘satthārā vuttaṃ, attanā vutta’’nti ubhayañhi gāthaṃ ‘‘hatthikkhandhāvapatita’’ntiādinā paccudāhāsi. Tena idameva aññābyākaraṇaṃ ahosīti.</paragraph>
    <centered>Soṇapoṭiriyaputtattheragāthāvaṇṇanā niṭṭhitā.</centered>
    <subhead>8. Nisabhattheragāthāvaṇṇanā</subhead>
    <paragraph>Pañcakāmaguṇe hitvāti āyasmato nisabhattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ piṇḍāya carantaṃ disvā pasannacitto kapitthaphalamadāsi. So tena puññakammena sugatīsuyeva saṃsaranto imasmiṃ buddhuppāde koliyajanapade kulagehe nibbattitvā nisabhoti laddhanāmo vayappatto sākiyakoliyānaṃ saṅgāme buddhānubhāvaṃ disvā paṭiladdhasaddho pabbajitvā tadaheva arahattaṃ pāpuṇi. Tena vuttaṃ apadāne (apa. thera 2.52.7-11) –</paragraph>
    <gatha type="1">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</gatha>
    <gatha type="last">Rathiyaṃ paṭipajjantaṃ, kapitthaṃ adadiṃ phalaṃ.</gatha>
    <gatha type="1">‘‘Ekanavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>So  arahattaṃ pana patvā attano sahāyabhikkhū pamādavihārena kālaṃ vītināmente disvā te ovadanto –</paragraph>
    <hangnum nr="195"/>
    <gatha type="1"> ‘‘Pañca kāmaguṇe hitvā, piyarūpe manorame;</gatha>
    <gatha type="last">Saddhāya gharā nikkhamma, dukkhassantakaro bhave’’ti. –</gatha>
    <paragraph type="unindented">Paṭhamaṃ gāthaṃ abhāsi.</paragraph>
    <paragraph>Tassattho – bālaputhujjanassa piyāyitabbasabhāvatāya piyarūpe manuññasabhāvatāya manorame rūpādike pañca kāmaguṇe kāmakoṭṭhāse hitvā pahāya pariccajitvā kammaphalasaddhāya ratanattayasaddhāya ca vasena gharā gharabandhanato nikkhamma nikkhamitvā pabbajjaṃ upagato viññujātiko pabbajitakālato paṭṭhāya ghaṭento vāyamanto vaṭṭadukkhassa antakaro bhave bhaveyyāti. Evaṃ te bhikkhū ovaditvā ‘‘ayaṃ pare eva saññāpento viharati, ‘‘sayaṃ  pana akārako’ti mā cintayitthā’’ti tesaṃ attano paṭipannabhāvaṃ pakāsento –</paragraph>
    <hangnum nr="196"/>
    <gatha type="1"> ‘‘Nābhinandāmi  maraṇaṃ, nābhinandāmi jīvitaṃ;</gatha>
    <gatha type="last">Kālañca paṭikaṅkhāmi, sampajāno patissato’’ti. –</gatha>
    <paragraph type="unindented">Dutiyagāthāya aññaṃ byākāsi. Tattha nābhinandāmi maraṇanti maraṇaṃ na abhikaṅkhāmi. Nābhinandāmi jīvitanti idaṃ pana tassa kāraṇavacanaṃ, yasmā nābhinandāmi jīvitaṃ, tasmā nābhinandāmi maraṇanti. Yo hi āyatiṃ jātijarāmaraṇāya kilesābhisaṅkhāre ācinoti upacinoti, so punabbhavābhinibbattiṃ abhinandanto nāntariyakatāya attano maraṇampi abhinandati nāma kāraṇassa appahīnattā, khīṇāsavo pana sabbaso ācayagāmidhamme pahāya apacayagāmidhamme patiṭṭhito pariññātavatthuko sabbaso jīvitaṃ anabhinandanto maraṇampi anabhinandati nāma kāraṇassa eva suppahīnattā. Tenāha – ‘‘nābhinandāmi maraṇaṃ, nābhinandāmi jīvita’’nti. Yadi evaṃ khīṇāsavassa parinibbānābhikaṅkhā, yāva parinibbānā avaṭṭhānañca kathanti āha ‘‘kālañca paṭikaṅkhāmi, sampajāno patissato’’ti, kilesaparinibbāne siddhe satipaññāvepullappattiyā sato sampajāno kevalaṃ  khandhaparinibbānakālaṃ paṭikaṅkhāmi, taṃ udikkhamāno āgamayamāno viharāmi, na pana me maraṇe jīvite vā abhinandanā atthi arahattamaggeneva tassa samugghāṭitattāti.</paragraph>
    <centered>Nisabhattheragāthāvaṇṇanā niṭṭhitā.</centered>
    <subhead>9. Usabhattheragāthāvaṇṇanā</subhead>
    <paragraph>Ambapallavasaṅkāsanti āyasmato usabhattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto sikhissa bhagavato kāle kulagehe nibbattitvā viññutaṃ patto ekadivasaṃ satthāraṃ piṇḍāya carantaṃ disvā pasannamānaso kosambaphalaṃ adāsi. So tena puññakammena devamanussesu saṃsaranto imasmiṃ buddhuppāde kapilavatthusmiṃ sākiyarājakule nibbattitvā usabhoti laddhanāmo vayappatto satthu ñātisamāgame buddhānubhāvaṃ disvā paṭiladdhasaddho pabbaji. So pabbajitakālato  paṭṭhāya samaṇadhammaṃ akatvā divā saṅgaṇikārāmo sakalarattiṃ niddāyamāno vītināmeti. So ekadivasaṃ muṭṭhassati asampajāno niddaṃ okkanto supine kesamassuṃ ohāretvā ambapallavavaṇṇaṃ cīvaraṃ pārupitvā hatthigīvāyaṃ nisīditvā nagaraṃ piṇḍāya paviṭṭhaṃ tattheva manusse sampatte disvā lajjāya hatthikkhandhato oruyha attānaṃ disvā paṭibuddho, ‘‘īdisaṃ nāma supinaṃ muṭṭhassatinā asampajānena  niddāyamānena mayā diṭṭha’’nti uppannasaṃvego vipassanaṃ paṭṭhapetvā nacirasseva arahattaṃ pāpuṇi. Tena vuttaṃ apadāne (apa. thera 2.52.12-16) –</paragraph>
    <gatha type="1">‘‘Kakudhaṃ vilasantaṃva, devadevaṃ narāsabhaṃ;</gatha>
    <gatha type="last">Rathiyaṃ paṭipajjantaṃ, kosambaṃ adadiṃ tadā.</gatha>
    <gatha type="1">‘‘Ekatiṃse ito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="last">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Atha  thero yathādiṭṭhaṃ supinaṃ aṅkusaṃ katvā arahattassa adhigatattā tasseva supinassa kittanavasena aññaṃ byākaronto –</paragraph>
    <hangnum nr="197"/>
    <gatha type="1"> ‘‘Ambapallavasaṅkāsaṃ, aṃse katvāna cīvaraṃ;</gatha>
    <gatha type="last">Nisinno hatthigīvāyaṃ, gāmaṃ piṇḍāya pāvisiṃ.</gatha>
    <hangnum nr="198"/>
    <gatha type="1"> ‘‘Hatthikkhandhato oruyha, saṃvegaṃ alabhiṃ tadā;</gatha>
    <gatha type="last">Sohaṃ ditto tadā santo, patto me āsavakkhayo’’ti. – gāthādvayamāha;</gatha>
    <paragraph>Tattha ambapallavasaṅkāsaṃ, aṃse katvāna cīvaranti ambapallavākāraṃ pavāḷavaṇṇaṃ cīvaraṃ khandhe karitvā uttarāsaṅgaṃ karitvā. Gāmanti attano rājadhāniṃ hatthikkhandhe nisinno piṇḍāya pāvisiṃ, paviṭṭhamattova mahājanena olokiyamāno hatthikkhandhato oruyha ṭhito paṭibujjhiṃ, pabuddhova saṃvegaṃ alabhiṃ tadā ‘‘muṭṭhassati asampajāno hutvā niddāyokkamanena etaṃ jāta’’nti. Apare pana ‘‘rājāva hutvā rattibhāge evarūpaṃ supinaṃ disvā vibhātāya rattiyā hatthikkhandhaṃ āruyha nagaravīthiyaṃ caranto taṃ supinaṃ saritvā hatthikkhandhato oruyha saṃvegaṃ labhitvā satthu santike pabbajitvā arahattaṃ patvā udānaṃ udānento imā gāthā abhāsī’’ti vadanti. Dittoti tasmiṃ rājakāle jātimadabhogamadādiparidappito samāno saṃvegamalabhinti yojanā.</paragraph>
    <centered>Usabhattheragāthāvaṇṇanā niṭṭhitā.</centered>
    <subhead>10. Kappaṭakurattheragāthāvaṇṇanā</subhead>
    <paragraph>Ayamitikappaṭoti āyasmato kappaṭakurattherassa gāthā. Kā uppatti. Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṃ patto ekadivasaṃ bhagavantaṃ vinatāya nāma nadiyā tīre aññatarasmiṃ rukkhamūle nisinnaṃ disvā pasannamānaso ketakapupphehi pūjaṃ akāsi. So tena puññakammena devamanussesu saṃsaranto imasmiṃ buddhuppāde  sāvatthiyaṃ duggatakule nibbattitvā yāva vayappatti, tāva aññaṃ upāyaṃ ajānanto kappaṭakhaṇḍanivāsano sarāvahattho tattha tattha kuraṃ pariyesanto vicari, tena kappaṭakurotveva paññāyittha. So vayappatto tiṇaṃ vikkiṇitvā jīvikaṃ kappento ekadivasaṃ tiṇalāvanatthaṃ araññaṃ gato tattha aññataraṃ khīṇāsavattheraṃ disvā taṃ upasaṅkamitvā vanditvā nisīdi. Tassa thero dhammaṃ kathesi. So dhammaṃ sutvā paṭiladdhasaddho ‘‘kiṃ me imāya kicchajīvikāyā’’ti pabbajitvā attano nivatthakappaṭacoḷaṃ ekasmiṃ ṭhāne nikkhipi. Yadā cassa anabhirati uppajjati, tadā taṃ kappaṭaṃ olokentassa anabhirati vigacchati, saṃvegaṃ paṭilabhi. Evaṃ karonto sattakkhattuṃ uppabbaji. Tassa taṃ kāraṇaṃ bhikkhū bhagavato ārocesuṃ. Athekadivasaṃ kappaṭakuro bhikkhu dhammasabhāyaṃ parisapariyante nisinno niddāyati, taṃ bhagavā codento –</paragraph>
    <hangnum nr="199"/>
    <gatha type="1"> ‘‘Ayamiti kappaṭo kappaṭakuro, acchāya atibharitāya;</gatha>
    <gatha type="last">Amataghaṭikāyaṃ dhammakaṭamatto, katapadaṃ jhānāni ocetuṃ.</gatha>
    <hangnum nr="200"/>
    <gatha type="1"> ‘‘Mā kho tvaṃ kappaṭa pacālesi, mā tvaṃ upakaṇṇamhi tāḷessaṃ;</gatha>
    <gatha type="last">Na hi tvaṃ kappaṭa mattamaññāsi, saṅghamajjhamhi pacalāyamāno’’ti. –</gatha>
    <paragraph type="unindented">Gāthādvayaṃ abhāsi.</paragraph>
    <paragraph>Tattha ayamiti kappaṭo kappaṭakuroti kappaṭakuro bhikkhu ‘‘ayaṃ mama kappaṭo, imaṃ paridahitvā yathā tathā jīvāmī’’ti evaṃ uppannamicchāvitakko acchāya atibharitāya amataghaṭikāyaṃ mama amataghaṭe tahaṃ tahaṃ vassante ‘‘amatamadhigataṃ ahamanusāsāmi, ahaṃ  dhammaṃ desemi’’ (mahāva. 12; ma. ni. 1.286; 2.342). ‘‘Andhībhūtasmiṃ lokasmiṃ, āhañchaṃ amatadundubhi’’ntiādinā (mahāva. 11; ma. ni. 1.285; 2.341) ghosetvā  mayā dhammāmate pavassiyamāne katapadaṃ jhānāni ocetuṃ lokiyalokuttarajjhānāni upacetuṃ bhāvetuṃ katapadaṃ kaṭamaggavihitabhāvanāmaggaṃ idaṃ mama sāsanaṃ, tathāpi dhammakaṭamatto mama sāsanadhammato  ukkaṇṭhacitto apagatamānaso kappaṭakuroti taṃ codetvā punapissa sahoḍḍhaṃ coraṃ gaṇhanto viya pamādavihāraṃ dassento ‘‘mā kho tvaṃ, kappaṭa, pacālesī’’ti gāthamāha.</paragraph>
    <paragraph>Tattha mā kho tvaṃ, kappaṭa, pacālesīti tvaṃ, kappaṭakura, ‘‘mama dhammaṃ suṇissāmī’’ti nisīditvā mā kho pacālesi mā pacalāhi mā niddaṃ upagacchi. Mā tvaṃ upakaṇṇamhi tāḷessanti taṃ niddāyamānaṃ upakaṇṇamhi kaṇṇasamīpe desanāhatthena ahaṃ mā patāḷessaṃ. Yathā ito paraṃ kilesappahānāya ahaṃ taṃ na ovadeyyaṃ, tathā paṭipajjāhīti attho. Na hi tvaṃ, kappaṭa, mattamaññāsīti tvaṃ, kappaṭa, saṅghamajjhamhi pacalāyamāno mattaṃ pamāṇaṃ na vā maññasi, ‘‘ayamatidullabho khaṇo paṭiladdho, so mā upajjhagā’’ti ettakampi na jānāsi, passa yāva ca te aparaddhanti codesi.</paragraph>
    <paragraph>Evaṃ bhagavatā dvīhi gāthāhi gāḷhaṃ taṃ niggayha codanāya katāya aṭṭhivedhaviddho viya caṇḍagajo maggaṃ otaranto viya ca sañjātasaṃvego vipassanaṃ paṭṭhapetvā nacirasseva arahattaṃ pāpuṇi. Tena vuttaṃ apadāne (apa. thera 2.52.17-22) –</paragraph>
    <gatha type="1">‘‘Vinatānadiyā tīre, vihāsi purisuttamo;</gatha>
    <gatha type="last">Addasaṃ virajaṃ buddhaṃ, ekaggaṃ susamāhitaṃ.</gatha>
    <gatha type="1">‘‘Madhugandhassa pupphena, ketakassa ahaṃ tadā;</gatha>
    <gatha type="last">Pasannacitto sumano, buddhaseṭṭhamapūjayiṃ.</gatha>
    <gatha type="1">‘‘Ekanavutito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ  pana patvā satthārā vuttagāthādvayameva attano arahattādhigamanassa aṅkusabhūtanti paccudāhāsi. Tenassa tadeva aññābyākaraṇaṃ ahosīti.</paragraph>
    <centered>Kappaṭakurattheragāthāvaṇṇanā niṭṭhitā.</centered>
    <centered>Catutthavaggavaṇṇanā niṭṭhitā.</centered>
    <title>5. Pañcamavaggo</title>
    <subhead>1. Kumārakassapattheragāthāvaṇṇanā</subhead>
    <paragraph>Ahobuddhā aho dhammāti āyasmato kumārakassapattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle brāhmaṇakule nibbattitvā viññutaṃ pāpuṇi. ‘‘Kulagehe’’ti pana aṅguttaraṭṭhakathāyaṃ (a. ni. aṭṭha. 1.1.217) vuttaṃ. So satthu santikaṃ gantvā dhammaṃ suṇanto satthāraṃ ekaṃ bhikkhuṃ cittakathikānaṃ aggaṭṭhāne ṭhapentaṃ disvā sayampi taṃ ṭhānantaraṃ ākaṅkhanto paṇidhānaṃ katvā tadanurūpāni puññāni karonto kassapassa bhagavato kāle samaṇadhammaṃ katvā sugatīsuyeva saṃsaranto imasmiṃ buddhuppāde rājagahe seṭṭhidhītāya kucchimhi paṭisandhiṃ gaṇhi. Sā kira kumārikākāleyeva pabbajitukāmā hutvā mātāpitaro yācitvā pabbajjaṃ alabhamānā kulagharaṃ gatāpi gabbhasaṇṭhitampi ajānantī sāmikaṃ ārādhetvā tena anuññātā bhikkhunīsu pabbajitā. Tassā gabbhinibhāvaṃ disvā bhikkhuniyo devadattaṃ pucchiṃsu. So ‘‘assamaṇī’’ti āha. Puna dasabalaṃ pucchiṃsu. Satthā upālittheraṃ paṭicchāpesi. Thero sāvatthinagaravāsīni kulāni visākhañca upāsikaṃ pakkosāpetvā sarājikāya parisāya vinicchinanto ‘‘pure laddho gabbho, pabbajjā arogā’’ti āha. Satthā ‘‘suvinicchitaṃ adhikaraṇa’’nti therassa sādhukāraṃ adāsi.</paragraph>
    <paragraph>Sā bhikkhunī suvaṇṇabimbasadisaṃ puttaṃ vijāyi. Taṃ rājā pasenadikosalo posesi. ‘‘Kassapo’’ti cassa nāmaṃ akaṃsu. Aparabhāge  alaṅkaritvā satthu santikaṃ netvā pabbājesi. Kumārakāle pabbajitattā bhagavatā ‘‘kassapaṃ pakkosatha, idaṃ phalaṃ vā khādanīyaṃ vā kassapassa dethā’’ti vutte ‘‘katarakassapassā’’ti. ‘‘Kumārakassapassā’’ti. Evaṃ gahitanāmattā rañño posāvanikaputtattā ca vuḍḍhakālepi kumārakassapotveva paññāyittha.</paragraph>
    <paragraph>So pabbajitakālato paṭṭhāya vipassanāya ceva kammaṃ karoti, buddhavacanañca uggaṇhāti. Atha tena saddhiṃ pabbatamatthake samaṇadhammaṃ katvā anāgāmī hutvā suddhāvāse nibbatto  mahābrahmā ‘‘vipassanāya mukhaṃ dassetvā maggaphalappattiyā upāyaṃ karissāmī’’ti pañcadasa pañhe abhisaṅkharitvā andhavane vasantassa  therassa ‘‘ime pañhe satthāraṃ puccheyyāsī’’ti ācikkhitvā gato. So te pañhe bhagavantaṃ pucchi. Bhagavāpissa byākāsi. Thero satthārā kathitaniyāmeneva te uggaṇhitvā vipassanaṃ gabbhaṃ gaṇhāpetvā arahattaṃ pāpuṇi. Tena vuttaṃ apadāne (apa. thera 2.54.150-177) –</paragraph>
    <gatha type="1">‘‘Ito satasahassamhi, kappe uppajji nāyako;</gatha>
    <gatha type="last">Sabbalokahito vīro, padumuttaranāmako.</gatha>
    <gatha type="1">‘‘Tadāhaṃ brāhmaṇo hutvā, vissuto vedapāragū;</gatha>
    <gatha type="last">Divāvihāraṃ vicaraṃ, addasaṃ lokanāyakaṃ.</gatha>
    <gatha type="1">‘‘Catusaccaṃ pakāsentaṃ, bodhayantaṃ sadevakaṃ;</gatha>
    <gatha type="last">Vicittakathikānaggaṃ, vaṇṇayantaṃ mahājane.</gatha>
    <gatha type="1">‘‘Tadā muditacittohaṃ, nimantetvā tathāgataṃ;</gatha>
    <gatha type="last">Nānārattehi vatthehi, alaṅkaritvāna maṇḍapaṃ.</gatha>
    <gatha type="1">‘‘Nānāratanapajjotaṃ, sasaṅghaṃ bhojayiṃ tahiṃ;</gatha>
    <gatha type="last">Bhojayitvāna sattāhaṃ, nānaggarasabhojanaṃ.</gatha>
    <gatha type="1">‘‘Nānācittehi pupphehi, pūjayitvā sasāvakaṃ;</gatha>
    <gatha type="last">Nipacca pādamūlamhi, taṃ ṭhāna patthayiṃ ahaṃ.</gatha>
    <gatha type="1">‘‘Tadā munivaro āha, karuṇekarasāsayo;</gatha>
    <gatha type="last">Passathetaṃ dijavaraṃ, padumānanalocanaṃ.</gatha>
    <gatha type="1">‘‘Pītipāmojjabahulaṃ , samuggatatanūruhaṃ;</gatha>
    <gatha type="last">Hāsamhitavisālakkhaṃ, mama sāsanalālasaṃ.</gatha>
    <gatha type="1">‘‘Patitaṃ pādamūle me, ekāvatthasumānasaṃ;</gatha>
    <gatha type="last">Esa pattheti taṃ ṭhānaṃ, vicittakathikattanaṃ.</gatha>
    <gatha type="1">‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tassa dhammesu dāyādo, oraso dhammanimmito;</gatha>
    <gatha type="last">Kumārakassapo nāma, hessati satthu sāvako.</gatha>
    <gatha type="1">‘‘Vicittapupphadussānaṃ, ratanānañca vāhasā;</gatha>
    <gatha type="last">Vicittakathikānaṃ so, aggataṃ pāpuṇissati.</gatha>
    <gatha type="1">‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Paribbhamaṃ bhavābhave, raṅgamajjhe yathā naṭo;</gatha>
    <gatha type="last">Sākhamigatrajo hutvā, migiyā kucchimokkamiṃ.</gatha>
    <gatha type="1">‘‘Tadā mayi kucchigate, vajjhavāro upaṭṭhito;</gatha>
    <gatha type="last">Sākhena cattā me mātā, nigrodhaṃ saraṇaṃ gatā.</gatha>
    <gatha type="1">‘‘Tena sā migarājena, maraṇā parimocitā;</gatha>
    <gatha type="last">Pariccajitvā sapāṇaṃ, mamevaṃ ovadī tadā.</gatha>
    <gatha type="1">‘‘Nigrodhameva seveyya, na sākhamupasaṃvase;</gatha>
    <gatha type="last">Nigrodhasmiṃ mataṃ seyyo, yañce sākhamhi jīvitaṃ.</gatha>
    <gatha type="1">‘‘Tenānusiṭṭhā migayūthapena, ahañca mātā ca tathetare ca;</gatha>
    <gatha type="last">Āgamma rammaṃ tusitādhivāsaṃ, gatā pavāsaṃ sagharaṃ yatheva.</gatha>
    <gatha type="1">‘‘Puno kassapavīrassa, atthamentamhi sāsane;</gatha>
    <gatha type="last">Āruyha selasikharaṃ, yuñjitvā jinasāsanaṃ.</gatha>
    <gatha type="1">‘‘Idānāhaṃ  rājagahe, jāto seṭṭhikule ahuṃ;</gatha>
    <gatha type="last">Āpannasattā me mātā, pabbaji anagāriyaṃ.</gatha>
    <gatha type="1">‘‘Sagabbhaṃ taṃ viditvāna, devadattamupānayuṃ;</gatha>
    <gatha type="last">So avoca vināsetha, pāpikaṃ bhikkhuniṃ imaṃ.</gatha>
    <gatha type="1">‘‘Idānipi munindena, jinena anukampitā;</gatha>
    <gatha type="last">Sukhinī ajanī mayhaṃ, mātā bhikkhunupassaye.</gatha>
    <gatha type="1">‘‘Taṃ viditvā mahīpālo, kosalo maṃ aposayi;</gatha>
    <gatha type="last">Kumāraparihānena, nāmenāhañca kassapo.</gatha>
    <gatha type="1">‘‘Mahākassapamāgamma, ahaṃ kumārakassapo;</gatha>
    <gatha type="last">Vammikasadisaṃ kāyaṃ, sutvā buddhena desitaṃ.</gatha>
    <gatha type="1">‘‘Tato cittaṃ vimucci me, anupādāya sabbaso;</gatha>
    <gatha type="last">Pāyāsiṃ damayitvāhaṃ, etadaggamapāpuṇiṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā cittakathikabhāvena satthārā etadagge ṭhapito attano paṭipattiṃ paccavekkhitvā ratanattayaguṇavibhāvanamukhena aññaṃ byākaronto –</paragraph>
    <hangnum nr="201"/>
    <gatha type="1"> ‘‘Aho  buddhā aho dhammā, aho no satthu sampadā;</gatha>
    <gatha type="last">Yattha etādisaṃ dhammaṃ, sāvako sacchikāhiti.</gatha>
    <hangnum nr="202"/>
    <gatha type="1"> ‘‘Asaṅkheyyesu kappesu, sakkāyādhigatā ahū;</gatha>
    <gatha type="2">Tesamayaṃ pacchimako, carimoyaṃ samussayo;</gatha>
    <gatha type="last">Jātimaraṇasaṃsāro, natthi dāni punabbhavo’’ti. – gāthādvayaṃ abhāsi;</gatha>
    <paragraph>Tattha ahoti acchariyatthe nipāto. Buddhāti sabbaññubuddhā, gāravavasena bahuvacanaṃ, aho acchariyā sambuddhāti attho. Dhammāti pariyattidhammena saddhiṃ nava lokuttaradhammā. Aho no satthu sampadāti amhākaṃ satthu dasabalassa aho sampattiyo. Yatthāti yasmiṃ satthari  brahmacariyavāsena. Etādisaṃ dhammaṃ, sāvako sacchikāhitīti etādisaṃ evarūpaṃ suvisuddhajjhānābhiññāparivāraṃ anavasesakilesakkhayāvahaṃ santaṃ paṇītaṃ anuttaraṃ dhammaṃ sāvakopi nāma sacchikarissati, tasmā evaṃvidhaguṇavisesādhigamahetubhūtā aho acchariyā buddhā bhagavanto, acchariyā dhammaguṇā, acchariyā amhākaṃ satthu sampattiyoti ratanattayassa guṇādhimuttiṃ pavedesīti. Dhammasampattikittaneneva hi saṅghasuppaṭipatti kittitā hotīti.</paragraph>
    <paragraph>Evaṃ sādhāraṇavasena dassitaṃ dhammassa sacchikiriyaṃ idāni attupanāyikaṃ katvā dassento ‘‘asaṅkheyyesū’’ti gāthamāha. Tattha asaṅkheyyesūti gaṇanapathaṃ vītivattesu mahākappesu. Sakkāyāti pañcupādānakkhandhā. Te hi paramatthato vijjamānadhammasamūhatāya ‘‘sakkāyā’’ti vuccanti. Ahūti nivattanūpāyassa anadhigatattā anapagatā ahesuṃ. Tesamayaṃ pacchimako carimoyaṃ samussayoti  yasmā ayaṃ sabbapacchimako, tato eva carimo, tasmā jātimaraṇasahito khandhādipaṭipāṭisaññito saṃsāro idāni āyatiṃ punabbhavābhāvato punabbhavo natthi, ayamantimā jātīti attho.</paragraph>
    <centered>Kumārakassapattheragāthāvaṇṇanā niṭṭhitā.</centered>
    <subhead>2. Dhammapālattheragāthāvaṇṇanā</subhead>
    <paragraph>Yo have daharo bhikkhūti āyasmato dhammapālattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto atthadassissa bhagavato kāle kulagehe nibbattitvā viññutaṃ patto kenacideva karaṇīyena vanantaṃ upagato satthāraṃ disvā pasannamānaso  pilakkhaphalamadāsi. So tena puññakammena devamanussesu saṃsaranto imasmiṃ buddhuppāde satthari parinibbute avantiraṭṭhe brāhmaṇakule nibbattitvā dhammapāloti laddhanāmo vayappatto takkasilaṃ gantvā sippaṃ uggahetvā paṭinivattento antarāmagge ekasmiṃ vihāre aññataraṃ theraṃ disvā tassa santike dhammaṃ sutvā paṭiladdhasaddho pabbajitvā  vipassanaṃ vaḍḍhetvā chaḷabhiñño ahosi. Tena vuttaṃ apadāne (apa. thera 1.39.21-25) –</paragraph>
    <gatha type="1">‘‘Vanantare buddhaṃ disvā, atthadassiṃ mahāyasaṃ;</gatha>
    <gatha type="last">Pasannacitto sumano, pilakkhassādadiṃ phalaṃ.</gatha>
    <gatha type="1">‘‘Aṭṭhārase kappasate, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā samāpattisukhena vītināmento ekadivasaṃ tasmiṃ vihāre dve sāmaṇere rukkhagge pupphāni ocinante ārūḷhasākhāya bhaggāya patante disvā thero iddhānubhāvena hatthena gahetvā arogeyeva bhūmiyaṃ ṭhapetvā tesaṃ sāmaṇerānaṃ dhammaṃ desento –</paragraph>
    <hangnum nr="203"/>
    <gatha type="1"> ‘‘Yo have daharo bhikkhu, yuñjati buddhasāsane;</gatha>
    <gatha type="last">Jāgaro sa hi suttesu, amoghaṃ tassa jīvitaṃ.</gatha>
    <hangnum nr="204"/>
    <gatha type="1"> ‘‘Tasmā saddhañca sīlañca, pasādaṃ dhammadassanaṃ;</gatha>
    <gatha type="last">Anuyuñjetha medhāvī, saraṃ buddhāna sāsana’’nti. – imā dve gāthā abhāsi;</gatha>
    <paragraph>Tattha yoti aniyamavacanaṃ. Haveti daḷhatthe nipāto. Daharoti taruṇo. Bhikkhatīti bhikkhu. Yuñjatīti ghaṭati vāyamati. Jāgaroti  jāgaraṇadhammasamannāgato. Suttesūti supantesu. Idaṃ vuttaṃ hoti yo bhikkhu daharova samāno taruṇo ‘‘tathāhaṃ pacchā vuḍḍhakāle jānissāmī’’ti acintetvā buddhānaṃ sāsane appamādapaṭipattiyaṃ yuñjati samathavipassanābhāvanāya yogaṃ karoti, so suttesu avijjāniddāya suttesu pamattesu saddhādijāgaradhammasamannāgamena jāgaro, tato eva attahitaparahitapāripūriyā amoghaṃ avañjhaṃ tassa jīvitaṃ, yasmā ca etadevaṃ, tasmā saddhañca ‘‘atthi kammaṃ atthi kammavipāko’’tiādinayappavattaṃ kammaphalasaddhañca, saddhūpanibandhattā sīlassa tadupanissayaṃ catupārisuddhisīlañca, ‘‘sammāsambuddho bhagavā, svākhāto dhammo, suppaṭipanno saṅgho’’ti evaṃ pavattaratanattayappasādañca , vipassanāpaññāsahitāya maggapaññāya pariññādivasena catusaccadhammadassanañca medhāvī dhammojapaññāya samannāgato bhikkhu buddhānaṃ sāsanaṃ ovādaṃ anusiṭṭhiṃ anussaranto ādittampi attano sīsaṃ ajjhupekkhitvā anuyuñjetha, tattha anuyogaṃ ātappaṃ kareyyāti attho.</paragraph>
    <centered>Dhammapālattheragāthāvaṇṇanā niṭṭhitā.</centered>
    <subhead>3. Brahmālittheragāthāvaṇṇanā</subhead>
    <paragraph>Kassindriyāni samathaṅgatānīti āyasmato brahmālittherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ piṇḍāya carantaṃ disvā pasannamānaso vanditvā pādaphalaṃ adāsi. Satthā anumodanaṃ vatvā pakkāmi. So tena puññakammena devamanussesu saṃsaranto imasmiṃ buddhuppāde kosalaraṭṭhe brāhmaṇakule nibbattitvā brahmālīti laddhanāmo viññutaṃ patto hetusampattiyā codiyamāno saṃsāre sañjātasaṃvego tādisena kalyāṇamittasannissayena buddhasāsane pabbajitvā patirūpakammaṭṭhānaṃ gahetvā araññe viharanto ñāṇassa paripākagatattā nacirasseva vipassanaṃ vaḍḍhetvā chaḷabhiñño ahosi. Tena vuttaṃ apadāne (apa. thera 2.51.63-67) –</paragraph>
    <gatha type="1">‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ;</gatha>
    <gatha type="last">Rathiyaṃ paṭipajjantaṃ, pādaphalaṃ adāsahaṃ.</gatha>
    <gatha type="1">‘‘Ekanavutito kappe, yaṃ phalaṃ adadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño  pana hutvā maggasukhena phalasukhena vītināmento ekadivasaṃ padhānapariggāhakena therena tasmiṃ araññāyatane bhikkhū uddissa vuttaṃ padhānānuyogaṃ pariggaṇhanto –</paragraph>
    <hangnum nr="205"/>
    <gatha type="1"> ‘‘Kassindriyāni  samathaṅgatāni, assā yathā sārathinā sudantā;</gatha>
    <gatha type="last">Pahīnamānassa anāsavassa, devāpi kassa pihayanti tādino.</gatha>
    <hangnum nr="206"/>
    <gatha type="1"> ‘‘Mayhindriyāni samathaṅgatāni, assā yathā sārathinā sudantā;</gatha>
    <gatha type="last">Pahīnamānassa anāsavassa, devāpi mayhaṃ pihayanti tādino’’ti. –</gatha>
    <paragraph type="unindented">Gāthādvayaṃ abhāsi.</paragraph>
    <paragraph>Tassattho – imasmiṃ araññāyatane vasantesu bhikkhūsu kassa bhikkhuno therassa vā navassa vā majjhimassa vā chekena sārathinā sudantā assā viya manacchaṭṭhāni indriyāni samathaṃ dantabhāvaṃ nibbisevanabhāvaṃ gatāni. Kassa navavidhampi mānaṃ pahāya ṭhitattā pahīnamānassa catunnampi āsavānaṃ abhāvena anāsavassa iṭṭhādīsu tādilakkhaṇappattiyā tādino devāpi pihayanti manussāpi sammāpaṭipattidassanādinā ca ādarena patthentīti.</paragraph>
    <paragraph>Tattha ca gāthāyaṃ purimaḍḍhena anāgāmimaggādhigamo puṭṭho, anāgāminopi hi indriyāni pahīnakāmarāgabyāpādatāya samathaṃ nibbisevanataṃ gatāni honti. Itarena arahattamaggapaṭilābho, arahā hi ‘‘pahīnamāno anāsavo tādī’’ti ca vuccati.</paragraph>
    <paragraph>Athāyasmā brahmāli padhānapariggāhakena vuttaṃ ‘‘kassindriyānī’’ti gāthaṃ paccanubhāsi. Tadatthaṃ attūpanāyikavasena vissajjento ‘‘mayhindriyānī’’tiādikāya dutiyagāthāya aññaṃ byākāsi, tattha mayhindriyānīti mama cakkhādīni indriyāni. Sesaṃ vuttanayameva.</paragraph>
    <centered>Brahmālittheragāthāvaṇṇanā niṭṭhitā.</centered>
    <subhead>4. Mogharājattheragāthāvaṇṇanā</subhead>
    <paragraph>Chavipāpakacittabhaddakāti āyasmato mogharājattherassa gāthā. Kā uppatti? Ayampi purimabuddhesu katādhikāro padumuttarassa bhagavato kāle kulagehe nibbattitvā viññutaṃ patto ekadivasaṃ satthu  santike dhammaṃ suṇanto satthāraṃ ekaṃ bhikkhuṃ lūkhacīvaradharānaṃ aggaṭṭhāne ṭhapentaṃ disvā taṃ ṭhānantaraṃ ākaṅkhanto paṇidhānaṃ katvā tattha tattha bhave puññāni karonto atthadassissa bhagavato kāle brāhmaṇakule nibbattitvā brāhmaṇānaṃ vijjāsippesu nipphattiṃ gato brāhmaṇamāṇave vijjāsippāni sikkhāpento ekadivasaṃ atthadassiṃ bhagavantaṃ bhikkhusaṅghaparivutaṃ gacchantaṃ  disvā pasannamānaso pañcapatiṭṭhitena vanditvā sirasi añjaliṃ katvā ‘‘yāvatā rūpino sattā’’tiādinā chahi gāthāhi abhitthavitvā bhājanaṃ pūretvā madhuṃ upanāmesi. Satthā madhuṃ paṭiggahetvā anumodanaṃ akāsi.</paragraph>
    <paragraph>So tena puññakammena devamanussesu saṃsaranto kassapassa bhagavato kāle kaṭṭhavāhanassa nāma rañño amacco hutvā tena satthu ānayanatthaṃ purisasahassena pesito satthu santikaṃ gantvā dhammaṃ sutvā paṭiladdhasaddho pabbajitvā vīsativassasahassāni samaṇadhammaṃ katvā tato cuto ekaṃ buddhantaraṃ sugatīsuyeva parivattento imasmiṃ buddhuppāde brāhmaṇakule nibbattitvā mogharājāti laddhanāmo bāvarībrāhmaṇassa santike uggahitasippo saṃvegajāto tāpasapabbajjaṃ pabbajitvā tāpasasahassaparivāro ajitādīhi saddhiṃ satthu santikaṃ pesito tesaṃ pannarasamo hutvā pañhe pucchitvā pañhavissajjanapariyosāne arahattaṃ pāpuṇi. Tena vuttaṃ apadāne (apa. thera 1.4.64-83) –</paragraph>
    <gatha type="1">‘‘Atthadassī tu bhagavā, sayambhū aparājito;</gatha>
    <gatha type="last">Bhikkhusaṅghaparibyūḷho, rathiyaṃ paṭipajjatha.</gatha>
    <gatha type="1">‘‘Sissehi samparivuto, gharamhā abhinikkhamiṃ;</gatha>
    <gatha type="last">Nikkhamitvānahaṃ tattha, addasaṃ lokanāyakaṃ.</gatha>
    <gatha type="1">‘‘Abhivādiya sambuddhaṃ, sire katvāna añjaliṃ;</gatha>
    <gatha type="last">Sakaṃ cittaṃ pasādetvā, santhaviṃ lokanāyakaṃ.</gatha>
    <gatha type="1">‘‘Yāvatā  rūpino sattā, arūpī vā asaññino;</gatha>
    <gatha type="last">Sabbe te tava ñāṇamhi, anto honti samogadhā.</gatha>
    <gatha type="1">‘‘Sukhumacchikajālena, udakaṃ yo parikkhipe;</gatha>
    <gatha type="last">Ye keci udake pāṇā, antojāle bhavanti te.</gatha>
    <gatha type="1">‘‘Yesañca cetanā atthi, rūpino ca arūpino;</gatha>
    <gatha type="last">Sabbe te tava ñāṇamhi, anto honti samogadhā.</gatha>
    <gatha type="1">‘‘Samuddharasimaṃ lokaṃ, andhakārasamākulaṃ;</gatha>
    <gatha type="last">Tava dhammaṃ suṇitvāna, kaṅkhāsotaṃ taranti te.</gatha>
    <gatha type="1">‘‘Avijjānivute loke, andhakārena otthaṭe;</gatha>
    <gatha type="last">Tava ñāṇamhi jotante, andhakārā padhaṃsitā.</gatha>
    <gatha type="1">‘‘Tuvaṃ cakkhūsi sabbesaṃ, mahātamapanūdano;</gatha>
    <gatha type="last">Tava dhammaṃ suṇitvāna, nibbāyati bahujjano.</gatha>
    <gatha type="1">‘‘Puṭakaṃ  pūrayitvāna, madhukhuddamaneḷakaṃ;</gatha>
    <gatha type="last">Ubho hatthehi paggayha, upanesiṃ mahesino.</gatha>
    <gatha type="1">‘‘Paṭiggaṇhi mahāvīro, sahatthena mahā isi;</gatha>
    <gatha type="last">Bhuñjitvā tañca sabbaññū, vehāsaṃ nabhamuggami.</gatha>
    <gatha type="1">‘‘Antalikkhe ṭhito satthā, atthadassī narāsabho;</gatha>
    <gatha type="last">Mama cittaṃ pasādento, imā gāthā abhāsatha.</gatha>
    <gatha type="1">‘‘Yenidaṃ thavitaṃ ñāṇaṃ, buddhaseṭṭho ca thomito;</gatha>
    <gatha type="last">Tena cittappasādena, duggatiṃ so na gacchati.</gatha>
    <gatha type="1">‘‘Catuddasañca khattuṃ so, devarajjaṃ karissati;</gatha>
    <gatha type="last">Pathabyā rajjaṃ aṭṭhasataṃ, vasudhaṃ āvasissati.</gatha>
    <gatha type="1">‘‘Pañceva satakkhattuñca, cakkavattī bhavissati;</gatha>
    <gatha type="last">Padesarajjaṃ asaṅkheyyaṃ, mahiyā kārayissati.</gatha>
    <gatha type="1">‘‘Ajjhāyako mantadharo, tiṇṇaṃ vedāna pāragū;</gatha>
    <gatha type="last">Gotamassa bhagavato, sāsane pabbajissati.</gatha>
    <gatha type="1">‘‘Gambhīraṃ  nipuṇaṃ atthaṃ, ñāṇena vicinissati;</gatha>
    <gatha type="last">Mogharājāti nāmena, hessati satthu sāvako.</gatha>
    <gatha type="1">‘‘Tīhi vijjāhi sampannaṃ, katakiccamanāsavaṃ;</gatha>
    <gatha type="last">Gotamo satthavāhaggo, etadagge ṭhapessati.</gatha>
    <gatha type="1">‘‘Hitvā mānusakaṃ yogaṃ, chetvāna bhavabandhanaṃ;</gatha>
    <gatha type="last">Sabbāsave pariññāya, viharāmi anāsavo.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā satthalūkhaṃ suttalūkhaṃ rajanalūkhanti visesena tividhenapi lūkhena samannāgataṃ paṃsukūlaṃ dhāresi. Tena naṃ satthā lūkhacīvaradharānaṃ aggaṭṭhāne ṭhapesi. Aparabhāge purimakammappaccayā parihārassa akaraṇato therassa sarīre daddupīḷakādīni uppajjitvā vaḍḍhiṃsu. So ‘‘senāsanaṃ dussatī’’ti hemantepi magadhakkhettesu palālasanthārāni attharitvā seti. Taṃ ekadivasaṃ upaṭṭhānaṃ upasaṅkamitvā vanditvā ekamantaṃ nisinnaṃ satthā paṭisanthāravasena ‘‘chavipāpakā’’tiādinā  paṭhamagāthāya pucchi.</paragraph>
    <paragraph nr="207"> Tattha chavipāpakāti daddukacchupīḷakāhi bhinnacchavibhāvato hīnacchavika duṭṭhacchavika . Cittabhaddakāti anavasesakilesappahānena brahmavihārasevanāya ca bhaddacitta sundaracitta. Mogharājāti tassa ālapanaṃ. Satataṃ samāhitoti aggaphalasamādhinā niccakālaṃ abhiṇhaṃ samāhitamānaso. Hemantikasītakālarattiyoti hemantasamaye sītakālarattiyo. Accantasaṃyoge cetaṃ upayogavacanaṃ. ‘‘Hemantikā sītakālarattiyo’’tipi pāḷi. Tattha hemantikāti hemantogadhā hemantapariyāpannāti attho. Bhikkhu tvaṃ sīti bhikkhu ko tvaṃ asi, evaṃbhūto paresu tava senāsanaṃ katvā adentesu saṅghikañca senāsanaṃ apavisanto. Kathaṃ karissasīti yathāvutte sītakāle kathaṃ attabhāvaṃ pavattesīti satthā pucchi. Evaṃ pana puṭṭho thero satthu tamatthaṃ kathento –</paragraph>
    <hangnum nr="208"/>
    <gatha type="1"> ‘‘Sampannasassā  magadhā, kevalā iti me sutaṃ;</gatha>
    <gatha type="last">Palālacchannako seyyaṃ, yathaññe sukhajīvino’’ti. – gāthamāha;</gatha>
    <paragraph>Tattha sampannasassāti nipphannasassā. Magadhāti magadharaṭṭhaṃ vadati. Magadhā nāma jānapadino rājakumārā, tesaṃ nivāso ekopi janapado ruḷhīvasena ‘‘magadhā’’tveva bahuvacanena vuccati. Kevalāti anavasesā. Iti me sutanti evaṃ mayā sutaṃ. Tattha yo adiṭṭho padeso, tassa vasena sutanti vuttaṃ. Tena edise kāle magadhesu yattha katthaci mayā vasituṃ sakkāti dasseti. Palālacchannako seyyaṃ, yathaññe sukhajīvinoti yathā aññe sukhajīvino bhikkhū senāsanasappāyaṃ laddhā sundarehi attharaṇapāvuraṇehi sukhena sayanti, evaṃ ahampi palālasanthārameva heṭṭhā santharitvā upari tiriyañca palālacchadaneneva chāditasarīratāya palālacchannako seyyaṃ sayiṃ, seyyaṃ kappesinti attano yathālābhasantosaṃ vibhāveti.</paragraph>
    <centered>Mogharājattheragāthāvaṇṇanā niṭṭhitā.</centered>
    <subhead>5. Visākhapañcālaputtattheragāthāvaṇṇanā</subhead>
    <paragraph>Naukkhipe no ca parikkhipe pareti āyasmato visākhassa pañcālaputtassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto ito cuddase kappe paccantagāme daliddakule nibbattitvā viññutaṃ patto ekadivasaṃ phalapariyesanaṃ carantehi tasmiṃ gāme manussehi saddhiṃ araññaṃ gato tattha ekaṃ paccekabuddhaṃ disvā pasannamānaso valliphalaṃ adāsi. So tena puññakammena devamanussesu saṃsaranto imasmiṃ  buddhuppāde magadharaṭṭhe maṇḍalikarājakule nibbattitvā visākhoti laddhanāmo pañcālarājadhītuyā puttabhāvato pacchā pañcālaputtoti paññāyittha. So pitari mate rajjaṃ kārento satthari attano gāmasamīpagate satthu santikaṃ gantvā  dhammaṃ sutvā paṭiladdhasaddho pabbajitvā satthārā saddhiṃ sāvatthiṃ gato vipassanaṃ paṭṭhapetvā nacirasseva chaḷabhiñño ahosi. Tena vuttaṃ apadāne (apa. thera 1.39.31-36) –</paragraph>
    <gatha type="1">‘‘Sabbe janā samāgamma, agamiṃsu vanaṃ tadā;</gatha>
    <gatha type="last">Phalamanvesamānā te, alabhiṃsu phalaṃ tadā.</gatha>
    <gatha type="1">‘‘Tatthaddasāsiṃ sambuddhaṃ, sayambhuṃ aparājitaṃ;</gatha>
    <gatha type="last">Pasannacitto sumano, valliphalamadāsahaṃ.</gatha>
    <gatha type="1">‘‘Catuddase ito kappe, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā thero ñātīnaṃ anukampāya jātibhūmiṃ agamāsi. Tattha manussā theraṃ upasaṅkamitvā kālena kālaṃ dhammaṃ suṇantā ekadivasaṃ ‘‘katihi nu kho, bhante, aṅgehi samannāgato dhammakathiko hotī’’ti dhammakathikalakkhaṇaṃ pucchiṃsu. Thero tesaṃ dhammakathikalakkhaṇaṃ kathento –</paragraph>
    <hangnum nr="209"/>
    <gatha type="1"> ‘‘Na ukkhipe no ca parikkhipe pare, na okkhipe pāragataṃ na eraye;</gatha>
    <gatha type="last">Na cattavaṇṇaṃ parisāsu byāhare, anuddhato sammitabhāṇi subbato.</gatha>
    <hangnum nr="210"/>
    <gatha type="1"> ‘‘Susukhumanipuṇatthadassinā, matikusalena nivātavuttinā;</gatha>
    <gatha type="last">Saṃsevitabuddhasīlinā, nibbānaṃ na hi tena dullabha’’nti. –</gatha>
    <paragraph type="unindented">Gāthādvayaṃ abhāsi.</paragraph>
    <paragraph>Tattha na ukkhipeti attānaṃ na ukkhipeyya, jātiādīhi bāhusaccādīhi ca attukkaṃsanaṃ na kareyya. No ca parikkhipe pareti pare parapuggale teheva jātiādīhi no parikkhipe paricchinditvā na  khipeyya guṇaparidhaṃsanavasena  vā na khipeyya. Na okkhipe pare iccevaṃ sambandho. Pare ojjhāpanavasena na okkhipe heṭṭhato katvā pare na olokāpeyya, na ojjhāpeyyāti attho. ‘‘Na ukkhipe’’ti keci paṭhanti, so evattho. Pāragatanti  saṃsārapāraṃ viya vijjāya pāraṃ gataṃ khīṇāsavaṃ tevijjaṃ chaḷabhiññaṃ vā na eraye na ghaṭṭaye na āsādeyya. Na cattavaṇṇaṃ parisāsu byāhareti attano vaṇṇaṃ guṇaṃ lābhasakkārasilokaṃ nikāmayamāno khattiyaparisādīsu na bhāseyya. Anuddhatoti uddhaccarahito. Uddhatassa hi vacanaṃ nādiyanti. Sammitabhāṇīti sammadeva mitabhāṇī, kālena sāpadesaṃ pariyantavatiṃ atthasañhitameva vācaṃ bhāsanasīloti attho. Ito aññathā vadantassa vacanaṃ agahaṇīyaṃ hoti. Subbatoti sundaravato sīlasampanno. ‘‘Siyā’’ti kiriyāpadaṃ ānetvā yojetabbaṃ.</paragraph>
    <paragraph>Evaṃ thero saṅkhepeneva dhammakathikalakkhaṇaṃ vatvā tesaṃ guṇānaṃ attani labbhamānataṃ adhimuccitvā bhiyyosomattāya abhippasannaṃ mahājanaṃ ñatvā ‘‘evaṃvidhassa dhammakathikassa vimuttāyatanasannissitassa na nibbānaṃ dullabhaṃ, atha kho sulabhamevā’’ti dassento ‘‘susukhumanipuṇatthadassinā’’ti dutiyagāthamāha. Tassattho heṭṭhā vuttoyeva.</paragraph>
    <centered>Visākhapañcālaputtattheragāthāvaṇṇanā niṭṭhitā.</centered>
    <subhead>6. Cūḷakattheragāthāvaṇṇanā</subhead>
    <paragraph>Nadanti morā susikhā supekhuṇāti āyasmato cūḷakattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto ito ekatiṃse kappe sikhissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso chattapaṇṇiphalaṃ adāsi. So tena puññakammena devamanussesu saṃsaranto imasmiṃ buddhuppāde rājagahe brāhmaṇakule nibbattitvā cūḷakoti laddhanāmo vayappatto dhanapāladamane satthari  laddhappasādo pabbajitvā samaṇadhammaṃ karonto indasālaguhāyaṃ vasati, so ekadivasaṃ guhādvāre nisinno magadhakkhettaṃ olokesi. Tasmiṃ khaṇe pāvusakālamegho gambhīramadhuranigghoso satapaṭalasahassapaṭalo añjana  sikharasannikāso nabhaṃ pūretvā pavassati, mayūrasaṅghā ca meghagajjitaṃ sutvā haṭṭhatuṭṭhā kekāsaddaṃ muñcitvā tattha tattha padese naccantā vicaranti. Therassapi āvāsagabbhe meghavātaphassehi apagatadhammattā passaddhakarajakāye kallataṃ patte utusappāyalābhena cittaṃ ekaggaṃ ahosi, kammaṭṭhānavīthiṃ otari, so taṃ ñatvā kālasampadādikittanamukhena attānaṃ bhāvanāya ussāhento –</paragraph>
    <hangnum nr="211"/>
    <gatha type="1"> ‘‘Nadanti  morā susikhā supekhuṇā, sunīlagīvā sumukhā sugajjino;</gatha>
    <gatha type="last">Susaddalā cāpi mahāmahī ayaṃ, subyāpitambu suvalāhakaṃ nabhaṃ.</gatha>
    <hangnum nr="212"/>
    <gatha type="1"> ‘‘Sukallarūpo sumanassa jhāyataṃ, sunikkamo sādhu subuddhasāsane;</gatha>
    <gatha type="last">Susukkasukkaṃ nipuṇaṃ sududdasaṃ, phusāhi taṃ uttamamaccutaṃ pada’’nti. –</gatha>
    <paragraph type="unindented">Dve gāthā abhāsi.</paragraph>
    <paragraph>Tattha nadanti morā susikhā supekhuṇā, sunīlagīvā sumukhā sugajjinoti ete matthake uṭṭhitāhi sundarāhi sikhāhi samannāgatattā susikhā, nānāvaṇṇehi anekehi sobhanehi bhaddakapiñchehi samannāgatattā supekhuṇā, rājīvavaṇṇasaṅkāsāya sundarāya nīlavaṇṇāya gīvāya samannāgatattā sunīlagīvā, sundaramukhatāya sumukhā, manuññavāditāya sugajjino, morā sikhaṇḍino chajjasaṃvādī kekāsaddaṃ muñcantā nadanti ravanti. Susaddalā cāpi mahāmahī ayanti ayañca mahāpathavī susaddalā sundaraharitatiṇā. Subyāpitambūti abhinavavuṭṭhiyā tahaṃ tahaṃ vissandamānasalilatāya suṭṭhu byāpitajalā vitatajalā. ‘‘Susukkatambū’’tipi pāṭho, suvisuddhajalāti attho. Suvalāhakaṃ nabhanti idañca nabhaṃ ākāsaṃ nīluppaladalasannibhehi samantato pūretvā ṭhitehi sundarehi valāhakehi meghehi suvalāhakaṃ.</paragraph>
    <paragraph>Sukallarūposumanassa jhāyatanti idāni utusappāyalābhena suṭṭhu kallarūpo kammaniyasabhāvo tvaṃ, nīvaraṇehi anajjhārūḷhacittatāya sundaramanassa yogāvacarassa yaṃ ārammaṇūpanijjhānavasena lakkhaṇūpanijjhānavasena ca jhāyataṃ. Sunikkamo…pe… accutaṃ padanti evaṃ jhāyanto ca sādhu subuddhassa sammāsambuddhassa sāsane sundaranikkamo hutvā suparisuddhasīlatāya susukkaṃ, visuddhasabhāvatāya sabbassapi saṃkilesassa gocarabhāvānupagamanato sukkaṃ, nipuṇañāṇagocaratāya nipuṇaṃ, paramagambhīratāya sududdasaṃ, paṇītabhāvena seṭṭhabhāvena ca uttamaṃ, niccasabhāvatāya accutaṃ padaṃ taṃ nibbānaṃ phusāhi attapaccakkhakaraṇena sammāpaṭipattiyā sacchikarohīti.</paragraph>
    <paragraph>Evaṃ thero attānaṃ ovadantova utusappāyalābhena samāhitacitto vipassanaṃ ussukkāpetvā arahattaṃ pāpuṇi. Tena vuttaṃ apadāne (apa. thera 1.39.37-42) –</paragraph>
    <gatha type="1">‘‘Kaṇikāraṃva jalitaṃ, puṇṇamāyeva candimaṃ;</gatha>
    <gatha type="last">Jalantaṃ dīparukkhaṃva, addasaṃ lokanāyakaṃ.</gatha>
    <gatha type="1">‘‘Kadaliphalaṃ  paggayha, adāsiṃ satthuno ahaṃ;</gatha>
    <gatha type="last">Pasannacitto sumano, vanditvāna apakkamiṃ.</gatha>
    <gatha type="1">‘‘Ekatiṃse ito kappe, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ  pana patvā thero attano paṭipattiṃ paccavekkhitvā pītisomanassajāto ‘‘nadanti morā’’tiādinā tāyeva gāthā paccudāhāsi. Tenassa idameva aññābyākaraṇaṃ ahosīti.</paragraph>
    <centered>Cūḷakattheragāthāvaṇṇanā niṭṭhitā.</centered>
    <subhead>7. Anūpamattheragāthāvaṇṇanā</subhead>
    <paragraph>Nandamānāgataṃ cittāti āyasmato anūpamattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ puññaṃ upacinanto ito ekatiṃse kappe kulagehe nibbattitvā viññutaṃ patto ekadivasaṃ padumaṃ nāma paccekabuddhaṃ piṇḍāya carantaṃ rathiyaṃ disvā pasannamānaso aṅkolapupphehi pūjesi. So tena puññakammena devamanussesu saṃsaranto imasmiṃ buddhuppāde kosalaraṭṭhe ibbhakule nibbattitvā rūpasampattiyā anūpamoti laddhanāmo vayappatto upanissayasampannatāya kāme pahāya pabbajitvā vipassanāya kammaṃ karonto araññe viharati. Tassa cittaṃ bahiddhā rūpādiārammaṇesu vidhāvati. Kammaṭṭhānaṃ parivaṭṭati. Thero vidhāvantaṃ cittaṃ niggaṇhanto –</paragraph>
    <hangnum nr="213"/>
    <gatha type="1"> ‘‘Nandamānāgataṃ  cittaṃ, sūlamāropamānakaṃ;</gatha>
    <gatha type="last">Tena teneva vajasi, yena sūlaṃ kaliṅgaraṃ.</gatha>
    <hangnum nr="214"/>
    <gatha type="1"> ‘‘Tāhaṃ cittakaliṃ brūmi, taṃ brūmi cittadubbhakaṃ;</gatha>
    <gatha type="last">Satthā te dullabho laddho, mānatthe maṃ niyojayī’’ti. –</gatha>
    <paragraph type="unindented">Imāhi dvīhi gāthāhi ovadi.</paragraph>
    <paragraph>Tattha nandamānāgataṃ cittāti nandamāna abhinandamāna citta abhinandamānaṃ āgataṃ uppannaṃ . Sūlamāropamānakanti dukkhuppattiṭṭhānatāya sūlasadisattā sūlaṃ taṃ taṃ bhavaṃ kammakilesehi ettakaṃ kālaṃ āropiyamānaṃ. Tena teneva vajasi, yena sūlaṃ kaliṅgaranti yattha yattha sūlasaṅkhātā  bhavā kaliṅgarasaṅkhātā adhikuṭṭanakā kāmaguṇā ca tena teneva, pāpacitta, vajasi, taṃ tadeva ṭhānaṃ upagacchasi, attano anatthaṃ na sallakkhesi.</paragraph>
    <paragraph>Tāhaṃ cittakaliṃ brūmīti taṃ tasmā pamattabhāvato cittakaliṃ cittakālakaṇṇiṃ ahaṃ kathayāmi. Punapi taṃ brūmi kathemi cittadubbhakaṃ cittasaṅkhātassa attano bahūpakārassa santānassa anatthāvahanato cittadubbhiṃ. ‘‘Cittadubbhagā’’tipi paṭhanti. Cittasaṅkhātaalakkhikaappapuññāti attho. Kinti brūhīti ce? Āha ‘‘satthā te dullabho laddho, mānatthe maṃ niyojayī’’ti. Kappānaṃ asaṅkhyeyyampi nāma buddhasuñño loko hoti, satthari uppannepi manussattasaddhāpaṭilābhādayo dullabhā eva, laddhesu ca tesu satthāpi dullabhoyeva hoti. Evaṃ dullabho satthā idāni tayā laddho, tasmiṃ laddhe sampatipi anatthe ahite āyatiñca anatthāvahe dukkhāvahe akusale maṃ mā niyojesīti. Evaṃ thero attano cittaṃ ovadanto eva vipassanaṃ vaḍḍhetvā arahattaṃ pāpuṇi. Tena vuttaṃ apadāne (apa. thera 1.37.16-19) –</paragraph>
    <gatha type="1">‘‘Padumo  nāma sambuddho, cittakūṭe vasī tadā;</gatha>
    <gatha type="last">Disvāna taṃ ahaṃ buddhaṃ, sayambhuṃ aparājitaṃ.</gatha>
    <gatha type="1">‘‘Aṅkolaṃ pupphitaṃ disvā, ocinitvānahaṃ tadā;</gatha>
    <gatha type="last">Upagantvāna sambuddhaṃ, pūjayiṃ padumaṃ jinaṃ.</gatha>
    <gatha type="1">‘‘Ekatiṃse ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <centered>Anūpamattheragāthāvaṇṇanā niṭṭhitā.</centered>
    <subhead>8. Vajjitattheragāthāvaṇṇanā</subhead>
    <paragraph>Saṃsaraṃdīghamaddhānanti āyasmato vajjitattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito pañcasaṭṭhime kappe ekasmiṃ paccantagāme nibbattitvā viññutaṃ patto vanacarako hutvā vicaranto ekadivasaṃ upasantaṃ  nāma paccekabuddhaṃ pabbataguhāyaṃ viharantaṃ addasa. So tassa upasamaṃ disvā pasannamānaso campakapupphena pūjaṃ akāsi. So tena puññakammena devamanussesu saṃsaranto imasmiṃ buddhuppāde kosalaraṭṭhe ibbhakule nibbatto jātadivasato paṭṭhāya mātugāmahatthaṃ gato rodati. Brahmalokato kira cavitvā idhāgato yasmā mātugāmasamphassaṃ na sahati, tasmā mātugāmasamphassavajjanato vajjitotveva nāmaṃ jātaṃ. So vayappatto satthu yamakapāṭihāriyaṃ disvā paṭiladdhasaddho pabbajitvā vipassanaṃ paṭṭhapetvā tadaheva chaḷabhiñño ahosi. Tena vuttaṃ apadāne (apa. thera 1.37.27-30) –</paragraph>
    <gatha type="1">‘‘Upasanto ca sambuddho, vasatī pabbatantare;</gatha>
    <gatha type="last">Ekacampakamādāya, upagacchiṃ naruttamaṃ.</gatha>
    <gatha type="1">‘‘Pasannacitto sumano, paccekamunimuttamaṃ;</gatha>
    <gatha type="last">Ubho hatthehi paggayha, pūjayiṃ aparājitaṃ.</gatha>
    <gatha type="1">‘‘Pañcasaṭṭhimhito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā attano pubbenivāsaṃ anussaritvā dhammasaṃvegena –</paragraph>
    <hangnum nr="215"/>
    <gatha type="1"> ‘‘Saṃsaraṃ dīghamaddhānaṃ, gatīsu parivattisaṃ;</gatha>
    <gatha type="last">Apassaṃ ariyasaccāni, andhabhūto puthujjano.</gatha>
    <hangnum nr="216"/>
    <gatha type="1"> ‘‘Tassa me appamattassa, saṃsārā vinaḷīkatā;</gatha>
    <gatha type="last">Sabbā gatī samucchinnā, natthi dāni punabbhavo’’ti. – dve gāthā abhāsi;</gatha>
    <paragraph>Tattha saṃsaranti saṃsaranto, tasmiṃ tasmiṃ bhave ādānanikkhepavasena aparāparaṃ sandhāvanto. Dīghamaddhānanti cirakālaṃ anādimati saṃsāre aparimāṇakālaṃ. Gatīsūti sukatadukkaṭānaṃ kammānaṃ  vasena sugatiduggatīsu. Parivattisanti ghaṭīyantaṃ viya paribbhamanto cavanupapajjanavasena aparāparaṃ parivattiṃ. Tassa pana parivattanassa kāraṇamāha ‘‘apassaṃ ariyasaccāni, andhabhūto puthujjano’’ti. Dukkhādīni cattāri ariyasaccāni ñāṇacakkhunā apassanto appaṭivijjhanto, tato eva avijjandhatāya andhabhūto puthūnaṃ jananādīhi kāraṇehi puthujjano honto gatīsu parivattisanti yojanā, tenevāha bhagavā –</paragraph>
    <paragraph type="indent">‘‘Catunnaṃ , bhikkhave, ariyasaccānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañcā’’ti (mahāva. 287; dī. ni. 2.155; saṃ. ni. 5.1091; netti. 114).</paragraph>
    <paragraph>Tassa mayhaṃ vuttanayena pubbe puthujjanasseva sato idāni satthārā dinnanayena appamattassa appamādapaṭipattiyā samathavipassanābhāvanaṃ matthakaṃ pāpetvā ṭhitassa. Saṃsārā vinaḷīkatāti saṃsaranti sattā etehīti ‘‘saṃsārā’’ti laddhanāmā kammakilesā aggamaggena samucchinnattā vigatanaḷā nimmūlā katā. Sabbā gatī samucchinnāti evaṃ kammakilesavaṭṭānaṃ vinaḷīkatattā nirayādikā sabbāpi gatiyo sammadeva ucchinnā viddhaṃsitā, tato eva natthi dāni āyatiṃ punabbhavoti idameva ca therassa aññābyākaraṇaṃ ahosīti.</paragraph>
    <centered>Vajjitattheragāthāvaṇṇanā niṭṭhitā.</centered>
    <subhead>9. Sandhitattheragāthāvaṇṇanā</subhead>
    <paragraph>Assatthe haritobhāseti āyasmato sandhitattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṃse kappe sikhissa bhagavato kāle eko gopālako ahosi. So satthari parinibbute aññataraṃ theraṃ upasaṅkamitvā  tassa santike buddhaguṇapaṭisaṃyuttaṃ dhammaṃ sutvā pasannamānaso ‘‘kuhiṃ bhagavā’’ti pucchitvā parinibbutabhāvaṃ sutvā ‘‘evaṃ mahānubhāvā buddhāpi nāma aniccatāvasaṃ gacchanti, aho saṅkhārā addhuvā’’ti aniccasaññaṃ paṭilabhi. Taṃ thero bodhipūjāya ussāhesi. So kālena kālaṃ bodhirukkhasamīpaṃ gantvā  vipassanaṃ paṭṭhapetvā buddhaguṇe anussaranto bodhiṃ vandati. So tena puññakammena devamanussesu saṃsaranto imasmiṃ buddhuppāde kosalaraṭṭhe ibbhakule nibbattitvā sandhitoti laddhanāmo vayappatto aniccatāpaṭisaṃyuttaṃ dhammakathaṃ sutvā saṃvegajāto pabbajitvā vipassanaṃ paṭṭhapetvā ñāṇassa paripākaṃ gatattā nacirasseva chaḷabhiñño ahosi. So attano pubbenivāsaṃ anussaranto sikhissa bhagavato kāle bodhivandanaṃ buddhānussatiṃ aniccasaññāpaṭilābhañca anussaritvā tadupanissayena attano visesādhigamaṃ pakāsento –</paragraph>
    <hangnum nr="217"/>
    <gatha type="1"> ‘‘Assatthe haritobhāse, saṃvirūḷhamhi pādape;</gatha>
    <gatha type="last">Ekaṃ buddhagataṃ saññaṃ, alabhitthaṃ patissato.</gatha>
    <hangnum nr="218"/>
    <gatha type="1"> ‘‘Ekatiṃse  ito kappe, yaṃ saññamalabhiṃ tadā;</gatha>
    <gatha type="last">Tassā saññāya vāhasā, patto me āsavakkhayo’’ti. –</gatha>
    <paragraph type="unindented">Dve gāthā abhāsi.</paragraph>
    <paragraph>Tattha assattheti assatthaṭṭhānīye, yvāyaṃ etarahi amhākaṃ bhagavato bodhirukkho assattho, etassa ṭhāne tadā sikhissa bhagavato bodhirukkho puṇḍarīko ṭhitoti so assatthaṭṭhānīyatāya ‘‘assatthe’’ti vuttaṃ. Sattānaṃ assāsajananato vā. Apare pana ‘‘assattharukkhamūle nisīditvā tadā buddhānussatiyā bhāvitattā thero ‘assatthe’ti avocā’’ti vadanti. Haritobhāseti haritehi sāramaṇivaṇṇehi obhāsamāne. Saṃvirūḷhamhīti suṭṭhu virūḷhe suppatiṭṭhite, sughananicitapattapalāsapallavehi virūḷhasañchanneti ca vadanti. Pādapeti rukkhe. Ekaṃ buddhagataṃ saññaṃ, alabhitthaṃ patissatoti buddhārammaṇaṃ  ārammaṇassa ekajātiyattā ekaṃ ‘‘itipi so bhagavā’’tiādinayappavattaṃ buddhānussatisahagataṃ saññaṃ buddhaguṇānaṃ patipatisaraṇato patissato hutvā alabhiṃ.</paragraph>
    <paragraph>Kadā pana sā saññā laddhā, kīvatāya siddhāti āha ‘‘ekatiṃse ito kappe’’tiādi. Ito bhaddakappato uddhaṃ ārohanavasena ekatiṃse kappe. Yaṃ saññanti yaṃ buddhānussatisahagataṃ saññaṃ, yaṃ vā buddhānaṃ aniccataṃ disvā tadanusārena sabbāsaṅkhāresu tadā aniccasaññaṃ alabhiṃ. Tassā saññāya vāhasāti tassā yathāvuttāya saññāya kāraṇabhāvena taṃ upanissayaṃ katvā. Patto me āsavakkhayoti idāni  mayā āsavānaṃ khayo nirodho adhigatoti imāyeva ca imassa therassa apadānagāthāpi. Yathāha (apa. thera 1.22.27-30) –</paragraph>
    <gatha type="1">‘‘Assatthe haritobhāse…pe… patto me āsavakkhayo.</gatha>
    <gatha type="1">‘‘Ito terasakappamhi, dhaniṭṭho nāma khattiyo;</gatha>
    <gatha type="last">Sattaratanasampanno, cakkavattī mahabbalo.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <centered>Sandhitattheragāthāvaṇṇanā niṭṭhitā.</centered>
    <centered>Pañcamavaggavaṇṇanā niṭṭhitā.</centered>
    <centered>Niṭṭhitā ca dukanipātavaṇṇanā.</centered>
  </text>
</tree>
