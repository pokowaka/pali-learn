<?xml version='1.0' encoding='UTF-8'?>
<tree text="7. Sattakanip&#x101;to" target="text">
  <text>
    <subhead>1. Sundarasamuddattheragāthāvaṇṇanā</subhead>
    <paragraph>Sattakanipāte alaṅkatātiādikā āyasmato sundarasamuddattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinitvā imasmiṃ buddhuppāde rājagahe aññatarassa mahāvibhavassa seṭṭhino putto hutvā nibbatti. Samuddotissa nāmaṃ ahosi. Rūpasampattiyā pana sundarasamuddoti paññāyittha. So paṭhamavaye ṭhito bhagavato rājagahappavese buddhānubhāvaṃ disvā, paṭiladdhasaddho nissaraṇajjhāsayatāya pabbajitvā, laddhūpasampado samādinnadhutadhammo rājagahato sāvatthiṃ gantvā, kalyāṇamittassa santike vipassanācāraṃ uggahetvā, kammaṭṭhānaṃ anuyuñjanto viharati. Tassa mātā rājagahe ussavadivase aññe seṭṭhiputte sapajāpatike alaṅkatapaṭiyatte ussavakīḷaṃ kīḷante disvā, puttaṃ anussaritvā rodati. Taṃ disvā aññatarā gaṇikā rodanakāraṇaṃ pucchi. Sā tassā taṃ kāraṇaṃ kathesi. Taṃ sutvā gaṇikā ‘‘ahaṃ taṃ ānessāmi, passa tāva mama itthibhāva’’nti vatvā ‘‘yadi evaṃ taṃyeva tassa pajāpatiṃ katvā imassa kulassa sāminiṃ karissāmī’’ti tāya bahuṃ dhanaṃ datvā , vissajjitā mahatā parivārena sāvatthiṃ gantvā, therassa piṇḍāya vicaraṇaṭṭhāne ekasmiṃ gehe vasamānā divase divase aññehi therassa sakkaccaṃ piṇḍapātaṃ dāpesi. Alaṅkatapaṭiyattā ca hutvā suvaṇṇapādukā āruyha attānaṃ dassesi. Athekadivasaṃ gehadvārena gacchantaṃ theraṃ disvā, suvaṇṇapādukā omuñcitvā, añjaliṃ paggayha purato gacchantī nānappakāraṃ theraṃ kāmanimantanāya nimantesi. Taṃ sutvā thero ‘‘puthujjanacittaṃ nāma cañcalaṃ, yaṃnūna mayā idāneva ussāho karaṇīyo’’ti tattheva ṭhito bhāvanaṃ ussukkāpetvā chaḷabhiñño ahosi. Taṃ sandhāya vuttaṃ –</paragraph>
    <hangnum nr="459"/>
    <gatha type="1"> ‘‘Alaṅkatā suvasanā, māladhārī vibhūsitā;</gatha>
    <gatha type="last">Alattakakatāpādā, pādukāruyha vesikā.</gatha>
    <hangnum nr="460"/>
    <gatha type="1"> ‘‘Pādukā  oruhitvāna, purato pañjalīkatā;</gatha>
    <gatha type="last">Sā maṃ saṇhena mudunā, mhitapubbaṃ abhāsatha.</gatha>
    <hangnum nr="461"/>
    <gatha type="1"> ‘‘‘Yuvāsi tvaṃ pabbajito, tiṭṭhāhi mama sāsane;</gatha>
    <gatha type="2">Bhuñja mānusake kāme, ahaṃ vittaṃ dadāmi te;</gatha>
    <gatha type="last">Saccaṃ te paṭijānāmi, aggiṃ vā te harāmahaṃ.</gatha>
    <hangnum nr="462"/>
    <gatha type="1"> ‘‘‘Yadā jiṇṇā bhavissāma, ubho daṇḍaparāyanā;</gatha>
    <gatha type="last">Ubhopi pabbajissāma, ubhayattha kaṭaggaho’’’.</gatha>
    <hangnum nr="463"/>
    <gatha type="1"> ‘‘Tañca disvāna yācantiṃ, vesikaṃ pañjalīkataṃ;</gatha>
    <gatha type="last">Alaṅkataṃ suvasanaṃ, maccupāsaṃva oḍḍitaṃ.</gatha>
    <hangnum nr="464"/>
    <gatha type="1"> ‘‘Tato me manasīkāro, yoniso udapajjatha;</gatha>
    <gatha type="last">Ādīnavo pāturahu, nibbidā samatiṭṭhatha.</gatha>
    <hangnum nr="465"/>
    <gatha type="1"> ‘‘Tato cittaṃ vimucci me, passa dhammasudhammataṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti.</gatha>
    <paragraph>Tattha māladhārīti mālādhārinī piḷandhapupphadāmā. Vibhūsitāti ūnaṭṭhānassa pūraṇavasena pupphehi ceva gandhavilepanādīhi ca vibhūsitagattā. ‘‘Alaṅkatā’’ti iminā hatthūpagagīvūpagādīhi ābharaṇehi alaṅkaraṇaṃ adhippetaṃ. Alattakakatāpādāti pariṇatajayasumanapupphavaṇṇena lākhārasena rañjitacaraṇayugaḷā. Samāsapadañhetaṃ, ‘‘alattakakatapādā’’ti vattabbe gāthāsukhatthaṃ dīghaṃ katvā vuttaṃ. Asamāsabhāve pana ‘‘tassā’’ti vacanaseso veditabbo. Pādukāruyha vesikāti ekā rūpūpajīvikā itthī yathāvuttavesā suvaṇṇapādukā paṭimuñcitvā ‘‘ṭhitā’’ti vacanaseso.</paragraph>
    <paragraph>Pādukā oruhitvānāti pādukāhi otaritvā, suvaṇṇapādukāyo omuñcitvāti attho. Pañjalīkatāti paggahitaañjalikā sā vesī maṃ. Sāmaṃ vā vacanaparamparaṃ  vinā sayameva abhāsatha. Saṇhenāti maṭṭhena. Mudunāti madhurena. ‘‘Vacanenā’’ti avuttampi vuttameva hoti, abhāsathāti, vuttattā.</paragraph>
    <paragraph>Yuvāsitvaṃ pabbajitoti tvaṃ pabbajanto yuvā, daharoyeva hutvā pabbajitosi, nanu pabbajantena sattame dasake sampatteva pabbajitabbanti dasseti. Tiṭṭhāhi mama sāsaneti mama vacane tiṭṭha.</paragraph>
    <paragraph>Kiṃ  pana tanti āha ‘‘bhuñja mānusake kāme’’ti kāme paribhuñjitukāmassa rūpasampatti, vayasampatti, parivārasampatti, bhogasampatti ca icchitabbā. Tattha ‘‘kuto me bhogasampattī’’ti vadeyyāti, āha ‘‘ahaṃ vittaṃ dadāmi te’’ti. ‘‘Tayidaṃ vacanaṃ kathaṃ saddahātabba’’nti maññeyyāti taṃ saddahāpentī āha ‘‘saccaṃ te paṭijānāmi, aggiṃ vā te harāmaha’’nti. ‘‘Bhuñja mānusake kāme, ahaṃ vittaṃ dadāmi te’’ti yadidaṃ mayā paṭiññātaṃ, taṃ ekaṃsena saccameva paṭijānāmi, sace me na pattiyāyasi, aggiṃ vā te harāmahaṃ aggiṃ haritvā aggipaccayaṃ sapathaṃ karomīti attho. Ubhayattha kaṭaggahoti amhākaṃ ubhinnaṃ jiṇṇakāle pabbajjanaṃ ubhayattha jayaggāho. Yaṃ mayaṃ yāva daṇḍaparāyanakālā bhoge bhuñjāma, evaṃ idhalokepi bhogehi na jīyāma, mayaṃ pacchā pabbajissāma, evaṃ paralokepi bhogehi na jīyāmāti adhippāyo. Tatoti taṃ nimittaṃ, kāmehi nimantentiyā ‘‘yuvāsi tva’’ntiādinā ‘‘yadā jiṇṇā bhavissāmā’’tiādinā ca tassā vesiyā vuttavacanahetu. Tañhi vacanaṃ aṅkusaṃ katvā thero samaṇadhammaṃ karonto sadatthaṃ paripūresi. Sesaṃ heṭṭhā vuttanayameva.</paragraph>
    <centered>Sundarasamuddattheragāthāvaṇṇanā niṭṭhitā.</centered>
    <subhead>2. Lakuṇḍakabhaddiyattheragāthāvaṇṇanā</subhead>
    <paragraph>Pare ambāṭakārāmetiādikā āyasmato lakuṇḍakabhaddiyattherassa gāthā. Kā uppatti? Ayaṃ kira padumuttarassa bhagavato kāle haṃsavatīnagare mahābhoge kule nibbattitvā, vayappatto satthu santike dhammaṃ suṇanto nisinno tasmiṃ khaṇe satthāraṃ ekaṃ bhikkhuṃ mañjussarānaṃ aggaṭṭhāne ṭhapentaṃ disvā, sayampi taṃ ṭhānaṃ patthento buddhappamukhassa bhikkhusaṅghassa mahādānaṃ datvā, ‘‘aho vatāhampi anāgate ayaṃ bhikkhu  viya ekassa buddhassa sāsane mañjussarānaṃ aggo bhaveyya’’nti paṇidhānaṃ akāsi. Bhagavā ca tassa anantarāyataṃ disvā byākaritvā pakkāmi.</paragraph>
    <paragraph>So  tattha yāvajīvaṃ puññāni katvā devamanussesu saṃsaranto phussassa bhagavato kāle cittapattakokilo hutvā rājuyyānato madhuraṃ ambaphalaṃ tuṇḍenādāya gacchanto satthāraṃ disvā pasannamānaso ‘‘dassāmī’’ti cittaṃ uppādesi. Satthā tassa cittaṃ ñatvā pattaṃ gahetvā nisīdi. Kokilo dasabalassa patte ambapakkaṃ patiṭṭhāpesi. Satthā taṃ paribhuñji. So kokilo  pasannamānaso teneva pītisukhena sattāhaṃ vītināmesi. Tena ca puññakammena mañjussaro ahosi. Kassapasammāsambuddhakāle pana cetiye āraddhe kiṃ pamāṇaṃ karoma? Sattayojanappamāṇaṃ. Atimahantametaṃ. Chayojanappamāṇaṃ. Etampi atimahantaṃ. Pañcayojanaṃ, catuyojanaṃ, tiyojanaṃ, dviyojananti vutte ayaṃ tadā jeṭṭhavaḍḍhakī hutvā ‘‘etha, bho, anāgate sukhapaṭijaggiyaṃ kātuṃ vaṭṭatī’’ti vatvā rajjuyā parikkhipanto gāvutamattake ṭhatvā ‘‘ekekaṃ mukhaṃ gāvutaṃ gāvutaṃ hotu, cetiyaṃ ekayojanāvaṭṭaṃ yojanubbedhaṃ bhavissatī’’ti āha. Te tassa vacane aṭṭhaṃsu. Iti appamāṇassa buddhassa pamāṇaṃ akāsīti. Tena pana kammena nibbattanibbattaṭṭhāne aññehi nīcatarappamāṇo hoti.</paragraph>
    <paragraph>So amhākaṃ satthu kāle sāvatthiyaṃ mahābhogakule nibbatti, bhaddiyotissa nāmaṃ ahosi. Atirassatāya pana lakuṇḍakabhaddiyoti paññāyittha. So satthu santike dhammaṃ sutvā, paṭiladdhasaddho pabbajitvā, bahussuto dhammakathiko hutvā madhurena sarena paresaṃ dhammaṃ kathesi. Athekasmiṃ ussavadivase ekena brāhmaṇena saddhiṃ rathena gacchantī aññatarā gaṇikā theraṃ disvā dantavidaṃsakaṃ hasi. Thero tassā dantaṭṭhike nimittaṃ gahetvā jhānaṃ uppādetvā, taṃ pādakaṃ katvā, vipassanaṃ paṭṭhapetvā, anāgāmī ahosi. So abhiṇhaṃ kāyagatāya satiyā viharanto ekadivasaṃ āyasmatā dhammasenāpatinā ovadiyamāno arahatte patiṭṭhahi. Tena vuttaṃ apadāne (apa. thera 2.55.1-33) –</paragraph>
    <gatha type="1">‘‘Padumuttaro  nāma jino, sabbadhammesu cakkhumā;</gatha>
    <gatha type="last">Ito satasahassamhi, kappe uppajji nāyako.</gatha>
    <gatha type="1">‘‘Tadāhaṃ haṃsavatiyaṃ seṭṭhiputto mahaddhano;</gatha>
    <gatha type="last">Jaṅghāvihāraṃ vicaraṃ, saṅghārāmaṃ agacchahaṃ.</gatha>
    <gatha type="1">‘‘Tadā so lokapajjoto, dhammaṃ desesi nāyako;</gatha>
    <gatha type="last">Mañjussarānaṃ pavaraṃ, sāvakaṃ abhikittayi.</gatha>
    <gatha type="1">‘‘Taṃ sutvā mudito hutvā, kāraṃ katvā mahesino;</gatha>
    <gatha type="last">Vanditvā satthuno pāde, taṃ ṭhānamabhipatthayiṃ.</gatha>
    <gatha type="1">‘‘Tadā buddho viyākāsi, saṅghamajjhe vināyako;</gatha>
    <gatha type="last">Anāgatamhi addhāne, lacchase taṃ manorathaṃ.</gatha>
    <gatha type="1">‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tassa dhammesu dāyādo, oraso dhammanimmito;</gatha>
    <gatha type="last">Bhaddiyo nāma nāmena, hessati satthu sāvako.</gatha>
    <gatha type="1">‘‘Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Dvenavute ito kappe, phusso uppajji nāyako;</gatha>
    <gatha type="last">Durāsado duppasaho, sabbalokuttamo jino.</gatha>
    <gatha type="1">‘‘Caraṇena ca sampanno, brahā uju patāpavā;</gatha>
    <gatha type="last">Hitesī sabbasattānaṃ, bahuṃ mocesi bandhanā.</gatha>
    <gatha type="1">‘‘Nandārāmavane tassa, ahosiṃ phussakokilo;</gatha>
    <gatha type="last">Gandhakuṭisamāsanne, ambarukkhe vasāmahaṃ.</gatha>
    <gatha type="1">‘‘Tadā piṇḍāya gacchantaṃ, dakkhiṇeyyaṃ jinuttamaṃ;</gatha>
    <gatha type="last">Disvā cittaṃ pasādetvā, mañjunābhinikūjahaṃ.</gatha>
    <gatha type="1">‘‘Rājuyyānaṃ tadā gantvā, supakkaṃ kanakattacaṃ;</gatha>
    <gatha type="last">Ambapiṇḍaṃ gahetvāna, sambuddhassopanāmayiṃ.</gatha>
    <gatha type="1">‘‘Tadā  me cittamaññāya, mahākāruṇiko jino;</gatha>
    <gatha type="last">Upaṭṭhākassa hatthato, pattaṃ paggaṇhi nāyako.</gatha>
    <gatha type="1">‘‘Adāsiṃ haṭṭhacittohaṃ, ambapiṇḍaṃ mahāmune;</gatha>
    <gatha type="last">Patte pakkhippa pakkhehi, pañjaliṃ katvāna mañjunā.</gatha>
    <gatha type="1">‘‘Sarena rajanīyena, savanīyena vaggunā;</gatha>
    <gatha type="last">Vassanto buddhapūjatthaṃ, nīḷaṃ gantvā nipajjahaṃ.</gatha>
    <gatha type="1">‘‘Tadā muditacittaṃ maṃ, buddhapemagatāsayaṃ;</gatha>
    <gatha type="last">Sakuṇagghi upāgantvā, ghātayī duṭṭhamānaso.</gatha>
    <gatha type="1">‘‘Tato cutohaṃ tusite, anubhotvā mahāsukhaṃ;</gatha>
    <gatha type="last">Manussayonimāgacchiṃ, tassa kammassa vāhasā.</gatha>
    <gatha type="1">‘‘Imamhi bhaddake kappe, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <gatha type="1">‘‘Sāsanaṃ jotayitvā so, abhibhuyya kutitthiye;</gatha>
    <gatha type="last">Vinayitvāna veneyye, nibbuto so sasāvako.</gatha>
    <gatha type="1">‘‘Nibbute tamhi lokagge, pasannā janatā bahū;</gatha>
    <gatha type="last">Pūjanatthāya buddhassa, thūpaṃ kubbanti satthuno.</gatha>
    <gatha type="1">‘‘Sattayojanikaṃ thūpaṃ, sattaratanabhūsitaṃ;</gatha>
    <gatha type="last">Karissāma mahesissa, iccevaṃ mantayanti te.</gatha>
    <gatha type="1">‘‘Kikino kāsirājassa, tadā senāya nāyako;</gatha>
    <gatha type="last">Hutvāhaṃ appamāṇassa, pamāṇaṃ cetiye vadiṃ.</gatha>
    <gatha type="1">‘‘Tadā  te mama vākyena, cetiyaṃ yojanuggataṃ;</gatha>
    <gatha type="last">Akaṃsu naravīrassa, nānāratanabhūsitaṃ.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Pacchime ca bhave dāni, jāto seṭṭhikule ahaṃ;</gatha>
    <gatha type="last">Sāvatthiyaṃ puravare, iddhe phīte mahaddhane.</gatha>
    <gatha type="1">‘‘Purappavese  sugataṃ, disvā vimhitamānaso;</gatha>
    <gatha type="last">Pabbajitvāna na ciraṃ, arahattamapāpuṇiṃ.</gatha>
    <gatha type="1">‘‘Cetiyassa pamāṇaṃ yaṃ, akariṃ tena kammunā;</gatha>
    <gatha type="last">Lakuṇḍakasarīrohaṃ, jāto paribhavāraho.</gatha>
    <gatha type="1">‘‘Sarena madhurenāhaṃ, pūjitvā isisattamaṃ;</gatha>
    <gatha type="last">Mañjussarānaṃ bhikkhūnaṃ, aggattamanupāpuṇiṃ.</gatha>
    <gatha type="1">‘‘Phaladānena buddhassa, guṇānussaraṇena ca;</gatha>
    <gatha type="last">Sāmaññaphalasampanno, viharāmi anāsavo.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Aparabhāge aññaṃ byākaronto –</paragraph>
    <hangnum nr="466"/>
    <gatha type="1"> ‘‘Pare ambāṭakārāme, vanasaṇḍamhi bhaddiyo;</gatha>
    <gatha type="last">Samūlaṃ taṇhamabbuyha, tattha bhaddova jhāyati.</gatha>
    <hangnum nr="467"/>
    <gatha type="1"> ‘‘Ramanteke  mudiṅgehi, vīṇāhi paṇavehi ca;</gatha>
    <gatha type="last">Ahañca rukkhamūlasmiṃ, rato buddhassa sāsane.</gatha>
    <hangnum nr="468"/>
    <gatha type="1"> ‘‘Buddho ce me varaṃ dajjā, so ca labbhetha me varo;</gatha>
    <gatha type="last">Gaṇhehaṃ sabbalokassa, niccaṃ kāyagataṃ sati’’nti. –</gatha>
    <paragraph type="unindented">Imā tisso gāthā abhāsi.</paragraph>
    <paragraph>Tattha pareti seṭṭhe adhike, visiṭṭheti attho. Adhikavācī hi ayaṃ parasaddo ‘‘paraṃ viya mattāyā’’tiādīsu viya. Ambāṭakārāmeti evaṃnāmake ārāme. So kira chāyūdakasampanno vanasaṇḍamaṇḍito ramaṇīyo hoti tena ‘‘pare’’ti visesetvā vutto. ‘‘Ambāṭakavane ambāṭakehi abhilakkhitavane’’ti ca vadanti. Vanasaṇḍamhīti vanagahane, ghananicitarukkhagacchalatāsamūhe vaneti attho. Bhaddiyoti evaṃnāmako, attānameva thero aññaṃ viya vadati. Samūlaṃ taṇhamabbuyhāti taṇhāya  mūlaṃ nāma avijjā. Tasmā sāvijjaṃ taṇhaṃ aggamaggena  samugghāṭetvāti attho. Tattha bhaddova jhāyatīti lokuttarehi sīlādīhi bhaddo sundaro tasmiṃyeva vanasaṇḍe katakiccatāya diṭṭhadhammasukhavihāravasena aggaphalajhānena jhāyati.</paragraph>
    <paragraph>Phalasukhena ca jhānasamāpattīhi ca vītināmetīti attano vivekaratiṃ dassetvā ‘‘ramanteke’’ti gāthāyapi byatirekamukhena tamevatthaṃ dasseti. Tattha mudiṅgehīti aṅgikādīhi murajehi. Vīṇāhīti nandinīādīhi vīṇāhi. Paṇavehīti turiyehi ramanti eke kāmabhogino, sā pana tesaṃ rati anariyā anatthasaṃhitā. Ahañcā ti ahaṃ pana, ekako buddhassa bhagavato sāsane rato, tato eva rukkhamūlasmiṃ rato abhirato viharāmīti attho.</paragraph>
    <paragraph>Evaṃ attano vivekābhiratiṃ kittetvā idāni yaṃ kāyagatāsatikammaṭṭhānaṃ bhāvetvā arahattaṃ patto, tassa pasaṃsanatthaṃ ‘‘buddho ce me’’ti gāthamāha. Tassattho – sace buddho bhagavā ‘‘ekāhaṃ, bhante, bhagavantaṃ varaṃ yācāmī’’ti mayā yācito ‘‘atikkantavarā kho, bhikkhu, tathāgatā’’ti apaṭikkhipitvā mayhaṃ yathāyācitaṃ varaṃ dadeyya, so ca varo mamādhippāyapūrako labbhetha mayhaṃ manorathaṃ matthakaṃ pāpeyyāti thero parikappavasena vadati. ‘‘Bhante, sabbo loko sabbakālaṃ kāyagatāsatikammaṭṭhānaṃ bhāvetū’’ti ‘‘sabbalokassa niccaṃ kāyagatāsati bhāvetabbā’’ti katvā varaṃ gaṇhe ahanti dassento āha ‘‘gaṇhehaṃ sabbalokassa, niccaṃ kāyagataṃ sati’’nti. Idāni aparikkhaṇagarahāmukhena parikkhaṇaṃ pasaṃsanto –</paragraph>
    <hangnum nr="469"/>
    <gatha type="1"> ‘‘Ye  maṃ rūpena pāmiṃsu, ye ca ghosena anvagū;</gatha>
    <gatha type="last">Chandarāgavasūpetā, na maṃ jānanti te janā.</gatha>
    <hangnum nr="470"/>
    <gatha type="1"> ‘‘Ajjhattañca na jānāti, bahiddhā ca na passati;</gatha>
    <gatha type="last">Samantāvaraṇo bālo, sa ve ghosena vuyhati.</gatha>
    <hangnum nr="471"/>
    <gatha type="1"> ‘‘Ajjhattañca na jānāti, bahiddhā ca vipassati;</gatha>
    <gatha type="last">Bahiddhā phaladassāvī, sopi ghosena vuyhati.</gatha>
    <hangnum nr="472"/>
    <gatha type="1"> ‘‘Ajjhattañca  pajānāti, bahiddhā ca vipassati;</gatha>
    <gatha type="last">Anāvaraṇadassāvī, na so ghosena vuyhatī’’ti. –</gatha>
    <paragraph type="unindented">Imā catasso gāthā abhāsi.</paragraph>
    <paragraph>Tattha ye maṃ rūpena pāmiṃsūti ye janā aviddasū mama rūpena apasādikena nihīnena ‘‘ākārasadisī paññā’’ti, dhammasarīrena ca maṃ nihīnaṃ pāmiṃsu, ‘‘orako aya’’nti hīḷentā paricchindanavasena  maññiṃsūti attho. Ye ca ghosena anvagūti ye ca sattā ghosena mañjunā maṃ sambhāvanāvasena anugatā bahu maññiṃsu, taṃ tesaṃ micchā, na hi ahaṃ rūpamattena avamantabbo, ghosamattena vā na bahuṃ mantabbo, tasmā chandarāgavasūpetā, na maṃ jānanti te janāti te duvidhāpi janā chandarāgassa vasaṃ upetā appahīnachandarāgā sabbaso pahīnachandarāgaṃ maṃ na jānanti.</paragraph>
    <paragraph>Avisayo tesaṃ mādiso ajjhattaṃ bahiddhā ca apariññātavatthutāyāti dassetuṃ ‘‘ajjhatta’’ntiādi vuttaṃ. Ajjhattanti attano santāne khandhāyatanādidhammaṃ. Bahiddhāti parasantāne. Atha vā ajjhattanti, mama abbhantare asekkhasīlakkhandhādiṃ. Bahiddhāti, mameva ākappasampattiyādiyuttaṃ bahiddhā rūpadhammappavattiṃ cakkhuviññāṇādippavattiñca. Samantāvaraṇoti evaṃ ajjhattañca bahiddhā ca ajānanena samantato āvaraṇayutto āvaṭañāṇagatiko. Sa ve ghosena vuyhatīti so paraneyyabuddhiko bālo ghosena paresaṃ vacanena vuyhati niyyati ākaḍḍhīyati.</paragraph>
    <paragraph>Bahiddhā ca vipassatīti yo ca vuttanayena ajjhattaṃ na jānāti, bahiddhā pana sutānusārena ākappasampattiādiupadhāraṇena vā visesato passati. ‘‘Guṇavisesayutto siyā’’ti maññati, sopi bahiddhā phaladassāvī nayaggāhena phalamattaṃ gaṇhanto vuttanayena ghosena vuyhati, sopi mādise na jānātīti attho.</paragraph>
    <paragraph>Yo pana ajjhattañca khīṇāsavassa abbhantare asekkhasīlakkhandhādiguṇaṃ jānāti, bahiddhā cassa paṭipattisallakkhaṇena visesato guṇavisesayogaṃ passati. Anāvaraṇadassāvī kenaci anāvaṭo hutvā ariyānaṃ guṇe  daṭṭhuṃ ñātuṃ samattho, na so ghosamattena vuyhati yāthāvato dassanatoti.</paragraph>
    <centered>Lakuṇḍakabhaddiyattheragāthāvaṇṇanā niṭṭhitā.</centered>
    <subhead>3. Bhaddattheragāthāvaṇṇanā</subhead>
    <paragraph>Ekaputtotiādikā  āyasmato bhaddattherassa gāthā. Kā uppatti? Ayaṃ kira padumuttaraṃ bhagavantaṃ bhikkhusaṅghañca satasahassaparimāṇaṃ cīvarādīhi catūhi paccayehi pūjesi. So tena puññakammena devamanussesu saṃsaranto imasmiṃ buddhuppāde sāvatthiyaṃ seṭṭhikule nibbatti. Nibbattamāno  ca aputtakesu mātāpitūsu devatāyācanādīni katvāpi alabhantesu satthāraṃ upasaṅkamitvā ‘‘sace, bhante, mayaṃ ekaṃ puttaṃ lacchāma, taṃ tumhākaṃ dāsatthāya dassāmā’’ti vatvā āyācitvā gatesu satthu adhippāyaṃ ñatvā aññataro devaputto khīṇāyuko hutvā ṭhito sakkena devaraññā ‘‘amukasmiṃ kule nibbattāhī’’ti āṇatto tattha nibbatti, bhaddotissa nāmaṃ akaṃsu. Taṃ sattavassuddesikaṃ jātaṃ mātāpitaro alaṅkaritvā bhagavato santikaṃ netvā ‘‘ayaṃ so, bhante, tumhe āyācitvā laddhadārako, imaṃ tumhākaṃ niyyātemā’’ti āhaṃsu. Satthā ānandattheraṃ āṇāpesi – ‘‘imaṃ pabbājehī’’ti. Āṇāpetvā ca gandhakuṭiṃ pāvisi. Thero taṃ pabbājetvā saṅkhepena vipassanāmukhaṃ ācikkhi. So upanissayasampannattā vipassanāya kammaṃ karonto sūriye anoggateyeva bhāvanaṃ ussukkāpetvā chaḷabhiñño ahosi. Tena vuttaṃ apadāne (apa. thera 1.5.54-69) –</paragraph>
    <gatha type="1">‘‘Padumuttarasambuddhaṃ, mettacittaṃ mahāmuniṃ;</gatha>
    <gatha type="last">Upeti janatā sabbā, sabbalokagganāyakaṃ.</gatha>
    <gatha type="1">‘‘Sattukañca baddhakañca, āmisaṃ pānabhojanaṃ;</gatha>
    <gatha type="last">Dadanti satthuno sabbe, puññakkhette anuttare.</gatha>
    <gatha type="1">‘‘Ahampi dānaṃ dassāmi, devadevassa tādino;</gatha>
    <gatha type="last">Buddhaseṭṭhaṃ nimantetvā, saṅghampi ca anuttaraṃ.</gatha>
    <gatha type="1">‘‘Uyyojitā  mayā cete, nimantesuṃ tathāgataṃ;</gatha>
    <gatha type="last">Kevalaṃ bhikkhusaṅghañca, puññakkhettaṃ anuttaraṃ.</gatha>
    <gatha type="1">‘‘Satasahassapallaṅkaṃ, sovaṇṇaṃ gonakatthataṃ;</gatha>
    <gatha type="2">Tūlikāpaṭalikāya, khomakappāsikehi ca;</gatha>
    <gatha type="last">Mahārahaṃ paññāpayiṃ, āsanaṃ buddhayuttakaṃ.</gatha>
    <gatha type="1">‘‘Padumuttaro lokavidū, devadevo narāsabho;</gatha>
    <gatha type="last">Bhikkhusaṅghaparibyūḷho, mama dvāramupāgami.</gatha>
    <gatha type="1">‘‘Paccuggantvāna sambuddhaṃ, lokanāthaṃ yasassinaṃ;</gatha>
    <gatha type="last">Pasannacitto sumano, abhināmayiṃ saṅgharaṃ.</gatha>
    <gatha type="1">‘‘Bhikkhūnaṃ satasahassaṃ, buddhañca lokanāyakaṃ;</gatha>
    <gatha type="last">Pasannacitto sumano, paramannena tappayiṃ.</gatha>
    <gatha type="1">‘‘Padumuttaro lokavidū, āhutīnaṃ paṭiggaho;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <gatha type="1">‘‘Yenidaṃ āsanaṃ dinnaṃ, sovaṇṇaṃ gonakatthataṃ;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <gatha type="1">‘‘Catusattatikkhattuṃ  so, devarajjaṃ karissati;</gatha>
    <gatha type="last">Anubhossati sampattiṃ, accharāhi purakkhato.</gatha>
    <gatha type="1">‘‘Padesarajjaṃ sahassaṃ, vasudhaṃ āvasissati;</gatha>
    <gatha type="last">Ekapaññāsakkhattuñca, cakkavattī bhavissati.</gatha>
    <gatha type="1">‘‘Sabbāsu bhavayonīsu, uccākulī bhavissati;</gatha>
    <gatha type="2">So ca pacchā pabbajitvā, sukkamūlena codito;</gatha>
    <gatha type="last">Bhaddiyo nāma nāmena, hessati satthu sāvako.</gatha>
    <gatha type="1">‘‘Vivekamanuyuttomhi, pantasenanivāsahaṃ;</gatha>
    <gatha type="last">Phalañcādhigataṃ sabbaṃ, cattaklesomhi ajjahaṃ.</gatha>
    <gatha type="1">‘‘Mama sabbaṃ abhiññāya, sabbaññū lokanāyako;</gatha>
    <gatha type="last">Bhikkhusaṅghe nisīditvā, etadagge ṭhapesi maṃ.</gatha>
    <gatha type="1">‘‘Paṭisambhidā catasso, vimokkhāpi ca aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsana’’nti.</gatha>
    <paragraph>Tassa  bhagavā chaḷabhiññuppattiṃ ñatvā ‘‘ehi, bhaddā’’ti āha. So tāvadeva satthāraṃ upasaṅkamitvā vanditvā pañjaliko satthu samīpe aṭṭhāsi, sā eva cassa upasampadā ahosi. Buddhūpasampadā nāma kiresā. Thero jātito paṭṭhāya attano pavattiyā kathanamukhena aññaṃ byākaronto –</paragraph>
    <hangnum nr="473"/>
    <gatha type="1"> ‘‘Ekaputto ahaṃ āsiṃ, piyo mātu piyo pitu;</gatha>
    <gatha type="last">Bahūhi vatacariyāhi, laddho āyācanāhi ca.</gatha>
    <hangnum nr="474"/>
    <gatha type="1"> ‘‘Te ca maṃ anukampāya, atthakāmā hitesino;</gatha>
    <gatha type="last">Ubho pitā ca mātā ca, buddhassa upanāmayuṃ.</gatha>
    <hangnum nr="475"/>
    <gatha type="1"> ‘‘Kicchā laddho ayaṃ putto, sukhumālo sukhedhito;</gatha>
    <gatha type="last">Imaṃ dadāma te nātha, jinassa paricārakaṃ.</gatha>
    <hangnum nr="476"/>
    <gatha type="1"> ‘‘Satthā ca maṃ paṭiggayha, ānandaṃ etadabravi;</gatha>
    <gatha type="last">Pabbājehi imaṃ khippaṃ, hessatyājāniyo ayaṃ.</gatha>
    <hangnum nr="477"/>
    <gatha type="1"> ‘‘Pabbājetvāna  maṃ satthā, vihāraṃ pāvisī jino;</gatha>
    <gatha type="last">Anoggatasmiṃ sūriyasmiṃ, tato cittaṃ vimucci me.</gatha>
    <hangnum nr="478"/>
    <gatha type="1"> ‘‘Tato  satthā nirākatvā, paṭisallānavuṭṭhito;</gatha>
    <gatha type="last">Ehi bhaddāti maṃ āha, sā me āsūpasampadā.</gatha>
    <hangnum nr="479"/>
    <gatha type="1"> ‘‘Jātiyā sattavassena, laddhā me upasampadā;</gatha>
    <gatha type="last">Tisso vijjā anuppattā, aho dhammasudhammatā’’ti. –</gatha>
    <paragraph type="unindented">Imā gāthā abhāsi.</paragraph>
    <paragraph>Tattha vatacariyāhīti, ‘‘evaṃ katvā puttaṃ labhissathā’’ti vuttaṃ samaṇabrāhmaṇānaṃ vacanaṃ sutvā, khīraṃ pāyitvā, anasanādivatacaraṇehi. Āyācanāhīti devatāyācanāhi satthuāyācanāya ca, idameva cettha kāraṇaṃ, itaraṃ thero mātāpitūnaṃ paṭipattidassanatthañceva kicchaladdhabhāvadassanatthañca vadati.</paragraph>
    <paragraph>Teti  mātāpitaro. Upanāmayunti upanāmesuṃ.</paragraph>
    <paragraph>Sukhedhitoti sukhasaṃvaḍḍhito. Teti tuyhaṃ. Paricārakanti kiṃkāraṃ.</paragraph>
    <paragraph>Hessatyājāniyo ayanti ayaṃ dārako mama sāsane ājānīyo bhavissati. Tasmā khippaṃ ajjeva pabbājehīti etaṃ abravi, āha.</paragraph>
    <paragraph>Pabbājetvānāti ānandattherena pabbājetvā. Vihāranti gandhakuṭiṃ. Anoggatasmiṃ sūriyasminti sūriye anatthaṅgateyeva. Tato cittaṃ vimucci meti tato vipassanārambhato paraṃ na cireneva khaṇena sabbāsavehi me cittaṃ vimucci, khīṇāsavo ahosiṃ.</paragraph>
    <paragraph>Tatoti mama āsavakkhayato pacchā. Nirākatvāti attanā samāpannaṃ phalasamāpattiṃ appetvā tato vuṭṭhāya. Tenāha ‘‘paṭisallānavuṭṭhito’’ti. Sā me āsūpasampadāti yā maṃ uddissa ‘‘ehi, bhaddā’’ti satthu vācā pavattā, sā eva me mayhaṃ upasampadā āsi. Evaṃ jātiyā sattavassena, laddhā me upasampadāti sātisayaṃ satthārā attano kataṃ anuggahaṃ sāsanassa ca niyyānikataṃ dasseti. Tenāha ‘‘aho dhammasudhammatā’’ti.</paragraph>
    <paragraph>Ettha ca ‘‘cittaṃ vimucci me’’ti khīṇāsavabhāvaṃ pakāsetvāpi puna ‘‘tisso vijjā anuppattā’’ti lokiyābhiññekadesadassanaṃ chaḷabhiññabhāvavibhāvanatthaṃ. Tenāha apadāne ‘‘chaḷabhiññā sacchikatā’’ti.</paragraph>
    <centered>Bhaddattheragāthāvaṇṇanā niṭṭhitā.</centered>
    <subhead>4. Sopākattheragāthāvaṇṇanā</subhead>
    <paragraph>Disvāpāsādachāyāyantiādikā āyasmato sopākattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle brāhmaṇakule nibbattitvā viññutaṃ patto brāhmaṇānaṃ vijjāsippesu nipphattiṃ gato kāmesu ādīnavaṃ disvā gharāvāsaṃ pahāya tāpasapabbajjaṃ pabbajitvā ekasmiṃ  pabbate viharati. Satthā āsannamaraṇaṃ taṃ ñatvā tassa santikaṃ agamāsi. So bhagavantaṃ disvā pasannacitto uḷāraṃ pītisomanassaṃ pavedento pupphamayaṃ āsanaṃ paññapetvā adāsi. Satthā tattha nisīditvā, aniccatāpaṭisaṃyuttaṃ dhammiṃ kathaṃ kathetvā tassa passantasseva ākāsena agamāsi. So pubbe gahitaṃ niccaggāhaṃ pahāya aniccasaññaṃ hadaye ṭhapetvā, kālaṅkatvā, devaloke uppajitvā, aparāparaṃ devamanussesu saṃsaranto, imasmiṃ buddhuppāde rājagahe sopākayoniyaṃ nibbatti. So jātiāgatena sopākoti nāmena paññāyi. Keci pana ‘‘vāṇijakule nibbatto, ‘sopāko’ti pana nāmamatta’’nti vadanti. Taṃ apadānapāḷiyā virujjhati ‘‘pacchime bhave sampatte, sopākayonupāgami’’nti vacanato.</paragraph>
    <paragraph>Tassa catumāsajātassa pitā kālamakāsi, cūḷapitā posesi. Anukkamena sattavassiko jāto. Ekadivasaṃ cūḷapitā ‘‘attano puttena kalahaṃ karotī’’ti kujjhitvā, taṃ susānaṃ netvā, dve hatthe rajjuyā ekato bandhitvā, tāya eva rajjuyā matamanussassa sarīre gāḷhaṃ bandhitvā gato ‘‘siṅgālādayo khādantū’’ti. Pacchimabhavikatāya dārakassa puññaphalena sayaṃ māretuṃ na visahi, siṅgālādayopi na abhibhaviṃsu. Dārako aḍḍharattasamaye evaṃ vippalapati –</paragraph>
    <gatha type="1">‘‘Kā gati me agatissa, ko vā bandhu abandhuno;</gatha>
    <gatha type="last">Susānamajjhe bandhassa, ko me abhayadāyako’’ti.</gatha>
    <paragraph>Satthā tāya velāya veneyyabandhave olokento dārakassa hadayabbhantare pajjalantaṃ arahattūpanissayaṃ disvā obhāsaṃ pharitvā satiṃ janetvā evamāha –</paragraph>
    <gatha type="1">‘‘Ehi  sopāka mā bhāyi, olokassu tathāgataṃ;</gatha>
    <gatha type="last">Ahaṃ taṃ tārayissāmi, rāhumukheva candima’’nti.</gatha>
    <paragraph>Dārako buddhānubhāvena chinnabandhano gāthāpariyosāne sotāpanno hutvā gandhakuṭisammukhe aṭṭhāsi. Tassa mātā puttaṃ apassantī cūḷapitaraṃ pucchitvā tenassa pavattiyā akathitāya tattha tattha  gantvā vicinantī  ‘‘buddhā kira atītānāgatapaccuppannaṃ jānanti, yaṃnūnāhaṃ bhagavantaṃ upasaṅkamitvā mama puttassa pavattiṃ jāneyya’’nti satthu santikaṃ agamāsi. Satthā, iddhiyā taṃ paṭicchādetvā, ‘‘bhante, mama puttaṃ na passāmi, apica bhagavā tassa pavattiṃ jānātī’’ti tāya puṭṭho –</paragraph>
    <gatha type="1">‘‘Na santi puttā tāṇāya, na pitā nāpi bandhavā;</gatha>
    <gatha type="last">Antakenādhipannassa, natthi ñātīsu tāṇatā’’ti. (dha. pa. 288) –</gatha>
    <paragraph type="unindented">Dhammaṃ kathesi. Taṃ sutvā sā sotāpannā ahosi. Dārako arahattaṃ pāpuṇi. Tena vuttaṃ apadāne (apa. thera 1.2.112-123) –</paragraph>
    <gatha type="1">‘‘Pabbhāraṃ sodhayantassa, vipine pabbatuttame;</gatha>
    <gatha type="last">Siddhattho nāma bhagavā, āgacchi mama santikaṃ.</gatha>
    <gatha type="1">‘‘Buddhaṃ upagataṃ disvā, lokajeṭṭhassa tādino;</gatha>
    <gatha type="last">Santharaṃ santharitvāna, pupphāsanamadāsahaṃ.</gatha>
    <gatha type="1">‘‘Pupphāsane nisīditvā, siddhattho lokanāyako;</gatha>
    <gatha type="last">Mamañca gatimaññāya, aniccatamudāhari.</gatha>
    <gatha type="1">‘‘Aniccā vata saṅkhārā, uppādavayadhammino;</gatha>
    <gatha type="last">Uppajjitvā nirujjhanti, tesaṃ vūpasamo sukho.</gatha>
    <gatha type="1">‘‘Idaṃ vatvāna sabbaññū, lokajeṭṭho narāsabho;</gatha>
    <gatha type="last">Nabhaṃ abbhuggamī vīro, haṃsarājāva ambare.</gatha>
    <gatha type="1">‘‘Sakaṃ diṭṭhiṃ jahitvāna, bhāvayāniccasaññahaṃ;</gatha>
    <gatha type="last">Ekāhaṃ bhāvayitvāna, tattha kālaṃ kato ahaṃ.</gatha>
    <gatha type="1">‘‘Dve sampattī anubhotvā, sukkamūlena codito;</gatha>
    <gatha type="last">Pacchime bhave sampatte, sapākayonupāgamiṃ.</gatha>
    <gatha type="1">‘‘Agārā abhinikkhamma, pabbajiṃ anagāriyaṃ;</gatha>
    <gatha type="last">Jātiyā sattavassohaṃ, arahattamapāpuṇiṃ.</gatha>
    <gatha type="1">‘‘Āraddhavīriyo  pahitatto, sīlesu susamāhito;</gatha>
    <gatha type="last">Tosetvāna mahānāgaṃ, alatthaṃ upasampadaṃ.</gatha>
    <gatha type="1">‘‘Catunnavutito  kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, pupphadānassidaṃ phalaṃ.</gatha>
    <gatha type="1">‘‘Catunnavutito kappe, yaṃ saññaṃ bhāvayiṃ tadā;</gatha>
    <gatha type="last">Taṃ saññaṃ bhāvayantassa, patto me āsavakkhayo.</gatha>
    <gatha type="1">‘‘Paṭisambhidā catasso…pe… kataṃ buddhassa sāsana’’nti.</gatha>
    <paragraph>Atha bhagavā iddhiṃ paṭisaṃhari. Sāpi puttaṃ disvā haṭṭhatuṭṭho tassa khīṇāsavabhāvaṃ sutvā pabbājetvā gatā. So satthāraṃ gandhakuṭicchāyāyaṃ caṅkamantaṃ upasaṅkamitvā, vanditvā anucaṅkami. Tassa bhagavā upasampadaṃ anujānitukāmo ‘‘ekaṃ nāma ki’’ntiādinā dasa pañhe pucchi. Sopi satthu adhippāyaṃ gaṇhanto sabbaññutaññāṇena saṃsandento ‘‘sabbe sattā āhāraṭṭhitikā’’tiādinā (khu. pā. 4.1) te pañhe vissajjesi. Teneva te kumārapañhā nāma jātā. Satthā tassa pañhabyākaraṇena ārādhitacitto upasampadaṃ anujāni. Tena sā pañhabyākaraṇūpasampadā nāma jātā. Tassimaṃ attano pavattiṃ pakāsetvā thero aññaṃ byākaronto –</paragraph>
    <hangnum nr="480"/>
    <gatha type="1"> ‘‘Disvā pāsādachāyāyaṃ, caṅkamantaṃ naruttamaṃ;</gatha>
    <gatha type="last">Tattha naṃ upasaṅkamma, vandissaṃ purisuttamaṃ.</gatha>
    <hangnum nr="481"/>
    <gatha type="1"> ‘‘Ekaṃsaṃ cīvaraṃ katvā, saṃharitvāna pāṇayo;</gatha>
    <gatha type="last">Anucaṅkamissaṃ virajaṃ, sabbasattānamuttamaṃ.</gatha>
    <hangnum nr="482"/>
    <gatha type="1"> ‘‘Tato pañhe apucchi maṃ, pañhānaṃ kovido vidū;</gatha>
    <gatha type="last">Acchambhī ca abhīto ca, byākāsiṃ satthuno ahaṃ.</gatha>
    <hangnum nr="483"/>
    <gatha type="1"> ‘‘Vissajjitesu pañhesu, anumodi tathāgato;</gatha>
    <gatha type="last">Bhikkhusaṅghaṃ viloketvā, imamatthaṃ abhāsatha.</gatha>
    <hangnum nr="484"/>
    <gatha type="1"> ‘‘‘Lābhā aṅgānaṃ magadhānaṃ, yesāyaṃ paribhuñjati;</gatha>
    <gatha type="2">Cīvaraṃ piṇḍapātañca, paccayaṃ sayanāsanaṃ;</gatha>
    <gatha type="last">Paccuṭṭhānañca sāmīciṃ, tesaṃ lābhā’ti cābravi.</gatha>
    <hangnum nr="485"/>
    <gatha type="1"> ‘‘‘Ajjadagge  maṃ sopāka, dassanāyopasaṅkama;</gatha>
    <gatha type="last">Esā ceva te sopāka, bhavatu upasampadā’’’.</gatha>
    <hangnum nr="486"/>
    <gatha type="1"> ‘‘Jātiyā sattavassena, laddhāna upasampadaṃ;</gatha>
    <gatha type="last">Dhāremi antimaṃ dehaṃ, aho dhammasudhammatā’’ti. – imā gāthā abhāsi;</gatha>
    <paragraph>Tattha pāsādachāyāyanti gandhakuṭicchāyāyaṃ. Vandissanti, abhivandiṃ.</paragraph>
    <paragraph>Saṃharitvāna pāṇayoti ubho hatthe kamalamakuḷākārena saṅgate katvā, añjaliṃ paggahetvāti attho. Anucaṅkamissanti caṅkamantassa satthuno anupacchato anugamanavasena caṅkamiṃ. Virajanti vigatarāgādirajaṃ.</paragraph>
    <paragraph>Pañheti kumārapañhe. Vidūti veditabbaṃ viditavā, sabbaññūti attho. ‘‘Satthā maṃ pucchatī’’ti uppajjanakassa chambhitattassa bhayassa ca setughātena pahīnattā acchambhī ca abhīto ca byākāsi.</paragraph>
    <paragraph>Yesāyanti yesaṃ aṅgamagadhānaṃ ayaṃ sopāko. Paccayanti gilānapaccayaṃ. Sāmīcinti maggadānabījanādisāmīcikiriyaṃ.</paragraph>
    <paragraph>Ajjadaggeti da-kāro padasandhikaro, ajja agge ādiṃ katvā, ajja paṭṭhāya. ‘‘Ajjatagge’’tipi pāḷi, ajjataṃ ādiṃ katvāti attho. Dassanāyopasaṅkamāti ‘‘hīnajacco, vayasā taruṇataro’’ti vā acintetvā dassanāya maṃ upasaṅkama. Esā cevāti yā tassa mama sabbaññutaññāṇena saddhiṃ saṃsandetvā katā pañhavissajjanā. Esāyeva te bhavatu upasampadā iti ca abravīti yojanā. ‘‘Laddhā me upasampadā’’tipi pāḷi. Ye pana ‘‘laddhāna upasampada’’ntipi paṭhanti, tesaṃ sattavassenāti sattamena vassenāti attho, sattavassena vā hutvāti vacanaseso. Yaṃ panettha avuttaṃ, taṃ suviññeyyameva.</paragraph>
    <centered>Sopākattheragāthāvaṇṇanā niṭṭhitā.</centered>
    <subhead>5. Sarabhaṅgattheragāthāvaṇṇanā</subhead>
    <paragraph>Sarehatthehītiādikā āyasmato sarabhaṅgattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinitvā imasmiṃ buddhuppāde rājagahe aññatarassa brāhmaṇassa putto hutvā nibbatti, anabhilakkhitotissa kulavaṃsāgataṃ nāmaṃ ahosi. So vayappatto kāme pahāya tāpasapabbajjaṃ pabbajitvā saratiṇāni  sayameva bhañjitvā paṇṇasālaṃ katvā vasati. Tato paṭṭhāya sarabhaṅgotissa samaññā ahosi. Atha bhagavā buddhacakkhunā lokaṃ volokento tassa arahattūpanissayaṃ disvā, tattha gantvā, dhammaṃ desesi. So paṭiladdhasaddho pabbajitvā vipassanāya kammaṃ karonto nacirasseva arahattaṃ patvā tattheva vasati. Athassa tāpasakāle katā paṇṇasālā jiṇṇā paluggā ahosi. Taṃ disvā  manussā ‘‘kissa, bhante, imaṃ kuṭikaṃ na paṭisaṅkharothā’’ti āhaṃsu. Thero ‘‘kuṭikā yathā tāpasakāle katā, idāni tathā kātuṃ na sakkā’’ti taṃ sabbaṃ pakāsento –</paragraph>
    <hangnum nr="487"/>
    <gatha type="1"> ‘‘Sare hatthehi bhañjitvā, katvāna kuṭimacchisaṃ;</gatha>
    <gatha type="last">Tena me sarabhaṅgoti, nāmaṃ sammutiyā ahu.</gatha>
    <hangnum nr="488"/>
    <gatha type="1"> ‘‘Na mayhaṃ kappate ajja, sare hatthehi bhañjituṃ;</gatha>
    <gatha type="last">Sikkhāpadā no paññattā, gotamena yasassinā’’ti. – dve gāthā abhāsi;</gatha>
    <paragraph>Tattha sare hatthehi bhañjitvāti, pubbe tāpasakāle saratiṇāni mama hatthehi chinditvā tiṇakuṭiṃ katvā acchisaṃ vasiṃ, nisīdiñceva nipajjiñca. Tenāti kuṭikaraṇatthaṃ sarānaṃ bhañjanena. Sammutiyāti anvatthasammutiyā sarabhaṅgoti, nāmaṃ ahu ahosi.</paragraph>
    <paragraph>Na mayhaṃ kappate ajjāti ajja idāni upasampannassa mayhaṃ sare saratiṇe hatthehi bhañjituṃ na kappate na vaṭṭati. Kasmā? Sikkhāpadā no paññattā, gotamena yasassināti. Tena yaṃ amhākaṃ satthārā sikkhāpadaṃ paññattaṃ, taṃ mayaṃ jīvitahetunāpi nātikkamāmāti dasseti.</paragraph>
    <paragraph>Evaṃ  ekena pakārena tiṇakuṭikāya apaṭisaṅkharaṇe kāraṇaṃ dassetvā idāni aparenapi pariyāyena naṃ dassento –</paragraph>
    <hangnum nr="489"/>
    <gatha type="1"> ‘‘Sakalaṃ samattaṃ rogaṃ, sarabhaṅgo nāddasaṃ pubbe;</gatha>
    <gatha type="last">Soyaṃ rogo diṭṭho, vacanakarenātidevassā’’ti. – imaṃ gāthamāha;</gatha>
    <paragraph>Tattha sakalanti sabbaṃ. Samattanti sampuṇṇaṃ, sabbabhāgato anavasesanti attho. Roganti dukkhadukkhatādivasena rujanaṭṭhena rogabhūtaṃ upādānakkhandhapañcakaṃ sandhāya vadati. Nāddasaṃ pubbeti  satthu ovādapaṭilābhato pubbe na addakkhiṃ. Soyaṃ rogo diṭṭho, vacanakarenātidevassāti sammutidevā upapattidevā visuddhidevāti sabbepi deve attano sīlādiguṇehi atikkamitvā ṭhitattā atidevassa sammāsambuddhassa ovādapaṭikarena sarabhaṅgena so ayaṃ khandhapañcakasaṅkhāto rogo vipassanāpaññāsahitāya maggapaññāya pañcakkhandhato diṭṭho, pariññātoti attho. Etena evaṃ attabhāvakuṭikāyampi anapekkho bāhiraṃ tiṇakuṭikaṃ kathaṃ paṭisaṅkharissatīti dasseti.</paragraph>
    <paragraph>Idāni yaṃ maggaṃ paṭipajjantena mayā ayaṃ attabhāvarogo yāthāvato diṭṭho, svāyaṃ maggo sabbabuddhasādhāraṇo. Yena nesaṃ ovādadhammopi majjhe bhinnasuvaṇṇasadiso yatthāhaṃ patiṭṭhāya dukkhakkhayaṃ pattoti  evaṃ attano arahattapaṭipattiṃ byākaronto –</paragraph>
    <hangnum nr="490"/>
    <gatha type="1"> ‘‘Yeneva maggena gato vipassī, yeneva maggena sikhī ca vessabhū;</gatha>
    <gatha type="last">Kakusandhakoṇāgamano ca kassapo, tenañjasena agamāsi gotamo.</gatha>
    <hangnum nr="491"/>
    <gatha type="1"> ‘‘Vītataṇhā anādānā, satta buddhā khayogadhā;</gatha>
    <gatha type="last">Yehāyaṃ desito dhammo, dhammabhūtehi tādibhi.</gatha>
    <hangnum nr="492"/>
    <gatha type="1"> ‘‘Cattāri ariyasaccāni, anukampāya pāṇinaṃ;</gatha>
    <gatha type="last">Dukkhaṃ samudayo maggo, nirodho dukkhasaṅkhayo.</gatha>
    <hangnum nr="493"/>
    <gatha type="1"> ‘‘Yasmiṃ  nivattate dukkhaṃ, saṃsārasmiṃ anantakaṃ;</gatha>
    <gatha type="2">Bhedā imassa kāyassa, jīvitassa ca saṅkhayā;</gatha>
    <gatha type="last">Añño punabbhavo natthi, suvimuttomhi sabbadhī’’ti. –</gatha>
    <paragraph type="unindented">Imā gāthā abhāsi –</paragraph>
    <paragraph>Tattha yeneva maggenāti yeneva sapubbabhāgena ariyena aṭṭhaṅgikena maggena. Gatoti paṭipanno nibbānaṃ adhigato. Vipassīti vipassī sammāsambuddho. Kakusandhāti avibhattiko niddeso. ‘‘Kakusandhakoṇāgamanā’’tipi pāṭho. Tenañjasenāti teneva añjasena ariyamaggena.</paragraph>
    <paragraph>Anādānāti anupādānā appaṭisandhikā vā. Khayogadhāti nibbānogadhā nibbānapatiṭṭhā. Yehāyaṃ desito dhammoti yehi sattahi sammāsambuddhehi ayaṃ sāsanadhammo desito pavedito. Dhammabhūtehīti dhammakāyatāya dhammasabhāvehi, navalokuttaradhammato vā bhūtehi jātehi, dhammaṃ vā pattehi. Tādibhīti, iṭṭhādīsu tādibhāvappattehi.</paragraph>
    <paragraph>‘‘Cattāriariyasaccānī’’tiādinā tehi desitaṃ dhammaṃ dasseti. Tattha cattārīti gaṇanaparicchedo. Ariyasaccānīti paricchinnadhammadassanaṃ. Vacanatthato pana ariyāni ca avitathaṭṭhena saccāni cāti ariyasaccāni, ariyassa vā bhagavato saccāni tena desitattā, ariyabhāvakarāni vā saccānīti ariyasaccāni. Kucchitabhāvato tucchabhāvato ca dukkhaṃ, upādānakkhandhapañcakaṃ. Taṃ dukkhaṃ samudeti etasmāti samudayo, taṇhā. Kilese mārento gacchati, nibbānatthikehi maggīyatīti vā maggo, sammādiṭṭhiādayo aṭṭha dhammā. Saṃsāracārakasaṅkhāto natthi ettha rodho, etasmiṃ vā adhigate puggalassa rodhābhāvo hoti, nirujjhati dukkhametthāti vā nirodho, nibbānaṃ. Tenāha ‘‘dukkhasaṅkhayo’’ti. Ayamettha  saṅkhepo, vitthāro pana visuddhimagge vuttanayeneva veditabbo.</paragraph>
    <paragraph>Yasminti yasmiṃ nirodhe nibbāne adhigate. Nivattateti ariyamaggabhāvanāya sati anantakaṃ apariyantaṃ imasmiṃ saṃsāre jātiādidukkhaṃ na pavattati ucchijjati, so nirodhoti ayaṃ dhammabhūtehi sammāsambuddhehi desito  dhammoti yojanā. ‘‘Bhedā’’tiādinā ‘‘rogo diṭṭho’’ti dukkhapariññāya sūcitaṃ attano arahattappattiṃ sarūpato dasseti. ‘‘Yasmiṃ nibbattate dukkha’’nti pana pāṭhe sakalagāthāya tatthāyaṃ yojanā – yasmiṃ khandhādipaṭipāṭisaññite saṃsāre idaṃ anantakaṃ jātiādidukkhaṃ nibbattaṃ, so ito dukkhappattito añño punappunaṃ bhavanabhāvato punabbhavo. Imassa jīvitindriyassa saṅkhayā kāyasaṅkhātassa khandhapañcakassa bhedā vināsā uddhaṃ natthi, tasmā sabbadhi sabbehi kilesehi sabbehi bhavehi suṭṭhu vimutto visaṃyutto amhīti.</paragraph>
    <centered>Sarabhaṅgattheragāthāvaṇṇanā niṭṭhitā.</centered>
    <centered>Sattakanipātavaṇṇanā niṭṭhitā.</centered>
  </text>
</tree>
