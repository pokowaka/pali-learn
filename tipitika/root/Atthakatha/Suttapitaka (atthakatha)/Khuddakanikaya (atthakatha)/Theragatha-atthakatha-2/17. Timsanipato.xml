<?xml version='1.0' encoding='UTF-8'?>
<tree text="17. Ti&#x1E43;sanip&#x101;to" target="text">
  <text>
    <subhead>1. Phussattheragāthāvaṇṇanā</subhead>
    <paragraph>Tiṃsanipāte pāsādike bahū disvātiādikā āyasmato phussattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinitvā devamanussesu saṃsaranto imasmiṃ buddhuppāde ekassa maṇḍalikarañño putto hutvā nibbatti, phussoti nāmaṃ ahosi. So viññutaṃ patto khattiyakumārehi sikkhitabbasippesu nipphattiṃ gato. Upanissayasampannattā kāmesu alaggacitto aññatarassa mahātherassa santike dhammaṃ sutvā paṭiladdhasaddho pabbajitvā cariyānukūlaṃ kammaṭṭhānaṃ gahetvā bhāvanaṃ anuyuñjanto jhānāni nibbattetvā jhānapādakaṃ vipassanaṃ paṭṭhapetvā nacirasseva chaḷabhiñño ahosi. Athekadivasaṃ paṇḍaragotto nāma eko tāpaso tassa santike dhammaṃ sutvā nisinno sambahule bhikkhū sīlācārasampanne susaṃvutindriye bhāvitakāye bhāvitacitte disvā pasannacitto ‘‘sādhu vatāyaṃ paṭipatti loke ciraṃ tiṭṭheyyā’’ti cintetvā ‘‘kathaṃ nu kho, bhante, anāgatamaddhānaṃ bhikkhūnaṃ paṭipatti bhavissatī’’ti theraṃ pucchi. Tamatthaṃ dassento saṅgītikārā –</paragraph>
    <hangnum nr="949"/>
    <gatha type="1"> ‘‘Pāsādike bahū disvā, bhāvitatte susaṃvute;</gatha>
    <gatha type="last">Isi paṇḍarasagotto, apucchi phussasavhaya’’nti. – gāthaṃ ādito ṭhapesuṃ;</gatha>
    <paragraph>Tattha pāsādiketi attano paṭipattiyā pasādārahe. Bahūti sambahule. Bhāvitatteti samathavipassanābhāvanāhi bhāvitacitte. Susaṃvuteti suṭṭhu saṃvutindriye. Isīti tāpaso. Paṇḍarasagottoti paṇḍarassa nāma isino vaṃse jātattā tena samānagotto. Phussasavhayanti phussasaddena avhātabbaṃ, phussanāmakanti attho.</paragraph>
    <hangnum nr="950"/>
    <gatha type="1"> ‘‘Kiṃ  chandā kimadhippāyā, kimākappā bhavissare;</gatha>
    <gatha type="last">Anāgatamhi kālamhi, taṃ me akkhāhi pucchito’’ti. –</gatha>
    <paragraph type="unindented">Ayaṃ  tassa isino pucchāgāthā.</paragraph>
    <paragraph>Tattha kiṃ chandāti imasmiṃ sāsane anāgate bhikkhū kīdisacchandā kīdisādhimuttikā, kiṃ hīnādhimuttikā, udāhu paṇītādhimuttikāti attho. Kimadhippāyāti kīdisādhippāyā kīdisajjhāsayā, kiṃ saṃkilesajjhāsayā, udāhu vodānajjhāsayāti attho. Atha vā chandā nāma kattukamyatā, tasmā kīdisī tesaṃ kattukamyatāti attho. Adhippāyo ajjhāsayoyeva. Kimākappāti kīdisākappā. Ākappāti ca vesagahaṇādivārittacārittavantoti attho. Bhavissareti bhavissanti. Taṃ meti taṃ anāgate bhikkhūnaṃ chandādhippāyākappabhedaṃ pucchito mayhaṃ akkhāhi kathehīti theraṃ ajjhesati. Tassa thero tamatthaṃ ācikkhanto sakkaccasavane tāva niyojetuṃ –</paragraph>
    <hangnum nr="951"/>
    <gatha type="1"> ‘‘Suṇohi vacanaṃ mayhaṃ, isi paṇḍarasavhaya;</gatha>
    <gatha type="last">Sakkaccaṃ upadhārehi, ācikkhissāmyanāgata’’nti. – gāthamāha;</gatha>
    <paragraph>Tassattho – bho paṇḍaranāma isi, yaṃ tvaṃ maṃ pucchasi, taṃ te anāgataṃ ācikkhissāmi, ācikkhato pana mama vacanaṃ suṇāhi anāgatatthadīpanato saṃvegāvahato ca sakkaccaṃ upadhārehīti.</paragraph>
    <paragraph>Atha thero anāgataṃsañāṇena bhikkhūnaṃ bhikkhunīnañca bhāviniṃ pavattiṃ yathābhūtaṃ disvā tassa ācikkhanto –</paragraph>
    <hangnum nr="952"/>
    <gatha type="1"> ‘‘Kodhanā upanāhī ca, makkhī thambhī saṭhā bahū;</gatha>
    <gatha type="last">Issukī nānāvādā ca, bhavissanti anāgate.</gatha>
    <hangnum nr="953"/>
    <gatha type="1"> ‘‘Aññātamānino dhamme, gambhīre tīragocarā;</gatha>
    <gatha type="last">Lahukā agarū dhamme, aññamaññamagāravā.</gatha>
    <hangnum nr="954"/>
    <gatha type="1"> ‘‘Bahū ādīnavā loke, uppajjissantyanāgate;</gatha>
    <gatha type="last">Sudesitaṃ imaṃ dhammaṃ, kilesissanti dummatī.</gatha>
    <hangnum nr="955"/>
    <gatha type="1"> ‘‘Guṇahīnāpi  saṅghamhi, voharantā visāradā;</gatha>
    <gatha type="last">Balavanto bhavissanti, mukharā assutāvino.</gatha>
    <hangnum nr="956"/>
    <gatha type="1"> ‘‘Guṇavantopi  saṅghamhi, voharantā yathātthato;</gatha>
    <gatha type="last">Dubbalā te bhavissanti, hirīmanā anatthikā.</gatha>
    <hangnum nr="957"/>
    <gatha type="1"> ‘‘Rajataṃ jātarūpañca, khettaṃ vatthumajeḷakaṃ.</gatha>
    <gatha type="last">Dāsidāsañca dummedhā, sādiyissantyanāgate.</gatha>
    <hangnum nr="958"/>
    <gatha type="1"> ‘‘Ujjhānasaññino bālā, sīlesu asamāhitā;</gatha>
    <gatha type="last">Unnaḷā vicarissanti, kalahābhiratā magā.</gatha>
    <hangnum nr="959"/>
    <gatha type="1"> ‘‘Uddhatā ca bhavissanti, nīlacīvarapārutā;</gatha>
    <gatha type="last">Kuhā thaddhā lapā siṅgī, carissantyariyā viya.</gatha>
    <hangnum nr="960"/>
    <gatha type="1"> ‘‘Telasaṇṭhehi kesehi, capalā añjanakkhikā;</gatha>
    <gatha type="last">Rathiyāya gamissanti, dantavaṇṇikapārutā.</gatha>
    <hangnum nr="961"/>
    <gatha type="1"> ‘‘Ajegucchaṃ vimuttehi, surattaṃ arahaddhajaṃ;</gatha>
    <gatha type="last">Jigucchissanti kāsāvaṃ, odātesu samucchitā.</gatha>
    <hangnum nr="962"/>
    <gatha type="1"> ‘‘Lābhakāmā bhavissanti, kusītā hīnavīriyā;</gatha>
    <gatha type="last">Kicchantā vanapatthāni, gāmantesu vasissare.</gatha>
    <hangnum nr="963"/>
    <gatha type="1"> ‘‘Ye ye lābhaṃ labhissanti, micchājīvaratā sadā;</gatha>
    <gatha type="last">Te teva anusikkhantā, bhajissanti asaṃyatā.</gatha>
    <hangnum nr="964"/>
    <gatha type="1"> ‘‘Ye ye alābhino lābhaṃ, na te pujjā bhavissare;</gatha>
    <gatha type="last">Supesalepi te dhīre, sevissanti na te tadā.</gatha>
    <hangnum nr="965"/>
    <gatha type="1"> ‘‘Milakkhurajanaṃ rattaṃ, garahantā sakaṃ dhajaṃ;</gatha>
    <gatha type="last">Titthiyānaṃ dhajaṃ keci, dhārissantyavadātakaṃ.</gatha>
    <hangnum nr="966"/>
    <gatha type="1"> ‘‘Agāravo ca kāsāve, tadā tesaṃ bhavissati;</gatha>
    <gatha type="last">Paṭisaṅkhā ca kāsāve, bhikkhūnaṃ na bhavissati.</gatha>
    <hangnum nr="967"/>
    <gatha type="1"> ‘‘Abhibhūtassa dukkhena, sallaviddhassa ruppato;</gatha>
    <gatha type="last">Paṭisaṅkhā mahāghorā, nāgassāsi acintiyā.</gatha>
    <hangnum nr="968"/>
    <gatha type="1"> ‘‘Chaddanto hi tadā disvā, surattaṃ arahaddhajaṃ;</gatha>
    <gatha type="last">Tāvadevabhaṇī gāthā, gajo atthopasaṃhitā.</gatha>
    <hangnum nr="969"/>
    <gatha type="1"> ‘‘Anikkasāvo kāsāvaṃ, yo vatthaṃ paridhassati;</gatha>
    <gatha type="last">Apeto damasaccena, na so kāsāvamarahati.</gatha>
    <hangnum nr="970"/>
    <gatha type="1"> ‘‘Yo ca vantakasāvassa, sīlesu susamāhito;</gatha>
    <gatha type="last">Upeto damasaccena, sa ve kāsāvamarahati.</gatha>
    <hangnum nr="971"/>
    <gatha type="1"> ‘‘Vipannasīlo  dummedho, pākaṭo kāmakāriyo;</gatha>
    <gatha type="last">Vibbhantacitto nissukko, na so kāsāvamarahati.</gatha>
    <hangnum nr="972"/>
    <gatha type="1"> ‘‘Yo ca sīlena sampanno, vītarāgo samāhito;</gatha>
    <gatha type="last">Odātamanasaṅkappo, sa ve kāsāvamarahati.</gatha>
    <hangnum nr="973"/>
    <gatha type="1"> ‘‘Uddhato unnaḷo bālo, sīlaṃ yassa na vijjati;</gatha>
    <gatha type="last">Odātakaṃ arahati, kāsāvaṃ kiṃ karissati.</gatha>
    <hangnum nr="974"/>
    <gatha type="1"> ‘‘Bhikkhū  ca bhikkhuniyo ca, duṭṭhacittā anādarā;</gatha>
    <gatha type="last">Tādīnaṃ mettacittānaṃ, niggaṇhissantyanāgate.</gatha>
    <hangnum nr="975"/>
    <gatha type="1"> ‘‘Sikkhāpentāpi therehi, bālā cīvaradhāraṇaṃ;</gatha>
    <gatha type="last">Na suṇissanti dummedhā, pākaṭā kāmakāriyā.</gatha>
    <hangnum nr="976"/>
    <gatha type="1"> ‘‘Te tathā sikkhitā bālā, aññamaññaṃ agāravā;</gatha>
    <gatha type="last">Nādiyissantupajjhāye, khaḷuṅko viya sārathiṃ.</gatha>
    <hangnum nr="977"/>
    <gatha type="1"> ‘‘Evaṃ anāgataddhānaṃ, paṭipatti bhavissati;</gatha>
    <gatha type="last">Bhikkhūnaṃ bhikkhunīnañca, patte kālamhi pacchime.</gatha>
    <hangnum nr="978"/>
    <gatha type="1"> ‘‘Purā āgacchate etaṃ, anāgataṃ mahabbhayaṃ;</gatha>
    <gatha type="last">Subbacā hotha sakhilā, aññamaññaṃ sagāravā.</gatha>
    <hangnum nr="979"/>
    <gatha type="1"> ‘‘Mettacittā kāruṇikā, hotha sīlesu saṃvutā;</gatha>
    <gatha type="last">Āraddhavīriyā pahitattā, niccaṃ daḷhaparakkamā.</gatha>
    <hangnum nr="980"/>
    <gatha type="1"> ‘‘Pamādaṃ  bhayato disvā, appamādañca khemato;</gatha>
    <gatha type="last">Bhāvethaṭṭhaṅgikaṃ maggaṃ, phusantā amataṃ pada’’nti. – imā gāthā abhāsi;</gatha>
    <paragraph>Tattha kodhanāti kujjhanasīlā. Bhavissanti anāgateti sambandho. Kiṃ therassa kāle tathā nāhesunti? Na nāhesuṃ. Tadā pana kalyāṇamittabahulatāya ovādakesu viññāpakesu sabrahmacārīsu bahūsu vijjamānesu kilesesu balavantesu paṭisaṅkhānabahulatāya ca yebhuyyena bhikkhū akkodhanā ahesuṃ, āyatiṃ tabbipariyāye atikodhanā bhavissanti, tasmā ‘‘anāgate’’ti vuttaṃ. Sesapadesupi eseva nayo. Upanāhīti āghātavatthūsu āghātassa upanayhanasīlā upanāhasambhavato vā upanāhī. Tattha purimakāliko byāpādo kodho, aparakāliko upanāho. Sakiṃ pavatto vā doso kodho, anekakkhattuṃ pavatto upanāho. Paresaṃ vijjamāne guṇe makkhanti puñjanti, tesaṃ vā udakapuñjaniyā viya udakassa makkho makkhanaṃ puñjanaṃ etesaṃ atthīti makkhī. Atimānalakkhaṇo thambho etesaṃ atthīti thambhī. Saṭhāti  asantaguṇavibhāvanalakkhaṇena sāṭheyyena samannāgatā. Issukīti parasampattikhiyyanalakkhaṇāya issāya samannāgatā. Nānāvādāti aññamaññaṃ viruddhavādā viruddhadiṭṭhikā, kalahakārakā cāti attho.</paragraph>
    <paragraph>Aññātamānino dhamme, gambhīre tīragocarāti gambhīre durobhāse saddhamme aññāte eva ‘‘ñātoti, diṭṭho’’ti evaṃ mānino, tato eva tassa orabhāge pavattitāya orimatīragocarā. Lahukāti lahusabhāvā capalā. Agarū dhammeti saddhamme gāravarahitā. Aññamaññamagāravāti aññamaññasmiṃ appatissā, saṅghe sabrahmacārīsu ca garugāravavirahitā. Bahū ādīnavāti vuttappakārā, vakkhamānā ca bahū anekadosā antarāyā . Loketi sattaloke. Uppajjissantyanāgateti anāgate pātu bhavissanti. Sudesitaṃ imaṃ dhammanti, sammāsambuddhena suṭṭhu aviparītaṃ ādikalyāṇādippakārena desitaṃ imaṃ āgamasaddhammaṃ. Kilesissantīti kiliṭṭhaṃ kilesadūsitaṃ karissanti, ‘‘āpattiṃ ‘anāpattī’ti garukāpattiṃ ‘lahukāpattī’’’tiādinā  duccaritasaṃkilesena asaddhammena saṇhasukhumaṃ rūpārūpadhammaṃ paṭikkhipissanti, diṭṭhisaṃkilesena ubhayatrāpi taṇhāsaṃkilesena saṃkilesissanti malinaṃ karissanti. Dummatīti nippaññā. Vuttañhetaṃ bhagavatā – ‘‘bhavissanti, bhikkhave, bhikkhū anāgatamaddhānaṃ…pe… abhidhammakathaṃ vedallakathaṃ kathentā kaṇhadhammaṃ okkamamānā na bujjhissantī’’ti (a. ni. 5.79).</paragraph>
    <paragraph>Guṇahīnāti sīlādiguṇavirahitā dussīlā, alajjino ca. Atha vā guṇahīnāti vinayavārittādiguṇena hīnā dhammavinaye appakataññuno. Saṅghamhīti saṅghamajjhe. Voharantāti kathentā, saṅghe vinicchayakathāya vattamānāya yaṃkiñci bhaṇantā. Visāradāti nibbhayā pagabbhā. Balavantoti pakkhabalena balavanto. Mukharāti mukhakharā kharavādino. Assutāvinoti na sutavanto, kevalaṃ lābhasakkārasilokasannissayena guṇadharā hutvā ‘‘dhammaṃ ‘adhammo’ti, adhammañca ‘dhammo’ti, vinayaṃ ‘avinayo’ti, avinayañca ‘vinayo’’’ti evaṃ attanā yathicchitamatthaṃ saṅghamajjhe patiṭṭhapentā balavanto bhavissanti.</paragraph>
    <paragraph>Guṇavantoti sīlādiguṇasampannā. Voharantā yathātthatoti atthānurūpaṃ, aviparītatthaṃ ‘‘dhammaṃ ‘dhammo’ti, adhammaṃ ‘adhammo’ti, vinayaṃ ‘vinayo’ti avinayaṃ ‘avinayo’’’ti evaṃ dīpentā. Dubbalā te bhavissantīti parisāyaṃ alajjussannatāya balavirahitā te bhavissanti, tesaṃ vacanaṃ na tiṭṭhissati. Hirīmanā anatthikāti hirīmanto kenaci anatthikā. Te hi dhammena vattuṃ samatthāpi  pāpajigucchatāya appakiccatāya ca kehici virodhaṃ akarontā attano vādaṃ patiṭṭhāpetuṃ na vāyamantā diṭṭhāvikammaṃ vā adhiṭṭhānaṃ vā akatvā tuṇhī honti.</paragraph>
    <paragraph>Rajatanti rūpiyaṃ, tena kahāpaṇalohamāsakādīnampi saṅgaho daṭṭhabbo. Jātarūpanti suvaṇṇaṃ, tena maṇimuttādīnampi saṅgaho daṭṭhabbo. Vā-saddo samuccayattho ‘‘apadā vā’’tiādīsu (a. ni. 4.34; 5.32; itivu. 90) viya. ‘‘Rajatajātarūpañcā’’ti vā pāṭho. Khettanti yattha pubbaṇṇāparaṇṇaṃ ruhati, taṃ khettaṃ. Tadatthaṃ akatabhūmibhāgo vatthu. Ajeḷakanti eḷakā nāma ajāyeva, te ṭhapetvā avasesā pasujātī ajā nāma. Ajeḷakaggahaṇeneva hettha gomahiṃsādīnampi saṅgaho kato. Dāsidāsañcāti dāsiyo ca dāse  ca. Dummedhāti aviddasuno , kappiyākappiyaṃ sāruppāsāruppaṃ ajānantā attano atthāya sādiyissanti sampaṭicchissanti.</paragraph>
    <paragraph>Ujjhānasaññinoti pare heṭṭhato katvā olokanacittā, anujjhāyitabbaṭṭhānepi vā ujjhānasīlā. Bālāti duccintitacintanādinā bālalakkhaṇena samannāgatā, tato eva sīlesu asamāhitā catupārisuddhisīlesu na samāhitacittā. Unnaḷāti, samussitatucchamānā. Vicarissantīti mānaddhajaṃ ukkhipitvā vicarissanti. Kalahābhiratā magāti sārambhabahulatāya karaṇuttariyapasutā kalahe eva abhiratā magasadisā migā viya attahitāpekkhā ghāsesanābhiratā dubbalavihesaparāti attho.</paragraph>
    <paragraph>Uddhatāti uddhaccena samannāgatā cittekaggatārahitā. Nīlacīvarapārutāti akappiyarajanarattena nīlavaṇṇena cīvarena pārutā, tādisaṃ cīvaraṃ nivāsetvā ceva pārupitvā ca vicaraṇakā. Kuhāti sāmantajappanādinā kuhanavatthunā kuhakā, asantaguṇasambhāvanicchāya kohaññaṃ katvā paresaṃ vimhāpayā. Thaddhāti kodhena mānena ca thaddhamānasā kakkhaḷahadayā. Lapāti lapanakā kuhanavuttikā, pasannamānasehi manussehi ‘‘kena, bhante, ayyassa attho’’ti paccayadāyakānaṃ vadāpanakā, payuttavācāvasena, nippesikatāvasena ca paccayatthaṃ lapakāti vā attho. Siṅgīti ‘‘tattha katamaṃ siṅgaṃ? Yaṃ siṅgaṃ siṅgāratā cāturatā cāturiyaṃ parikkhatatā pārikkhatiya’’nti (vibha. 852) evaṃ vuttehi siṅgasadisehi pākaṭakilesehi samannāgatā, siṅgāracaritāti attho. ‘‘Ariyā viyā’’ti idaṃ ‘‘kuhā’’ti etasseva atthadassanaṃ. Kuhakānañhi ariyānamiva ṭhitabhāvaṃ dassento ariyā viya vicarantīti āha.</paragraph>
    <paragraph>Telasaṇṭhehīti  sitthakatelena vā udakatelena vā osaṇṭhitehi. Capalāti kāyamaṇḍanaparikkhāramaṇḍanādinā cāpallena yuttā. Añjanakkhikāti alaṅkārañjanena añjitanettā. Rathiyāya gamissantīti bhikkhācariyāya kulūpasaṅkamanāpadesehi, mahāracchāya ito cito ca paribbhamissanti. Dantavaṇṇikapārutāti dantavaṇṇarattena cīvarena pārutasarīrā.</paragraph>
    <paragraph>Ajegucchanti  ajigucchitabbaṃ. Vimuttehīti ariyehi. Surattanti kappiyarajanena suṭṭhu rattaṃ, arahantānaṃ buddhādīnaṃ ciṇṇatāya arahaddhajaṃ jigucchissanti kāsāvaṃ. Kasmā? Odātesu samucchitā gedhaṃ āpannā. Dantavaṇṇapārupanassa hi idaṃ  kāraṇavacanaṃ. Te hi setakaṃ sambhāventā ‘‘sabbena sabbaṃ setake gahite liṅgapariccāgo eva siyā’’ti dantavaṇṇaṃ pārupanti.</paragraph>
    <paragraph>Lābhakāmāti lābhagiddhā. Bhikkhācariyāsupi kosajjayogato kusītā. Samaṇadhammaṃ kātuṃ cittassa ussāhābhāvena hīnavīriyā. Kicchantāti, kilamantā, vanapatthesu vasituṃ kicchantā kilantacittāti attho. Gāmantesūti gāmantasenāsanesu gāmasamīpesu senāsanesu, gāmadvāresu vā senāsanesu. Vasissareti vasissanti.</paragraph>
    <paragraph>Te teva anusikkhantāti ye ye micchājīvappayogena laddhalābhā, te te eva puggale anusikkhantā bhamissanti. Bhamissantīti sayampi te viya micchājīvena lābhaṃ uppādetuṃ rājakulādīni sevantā paribbhamissanti. ‘‘Bhajissantī’’ti vā pāṭho, sevissantīti attho. Asaṃyatāti sīlasaṃyamarahitā.</paragraph>
    <paragraph>Ye ye alābhino lābhanti ye ye bhikkhū micchājīvaparivajjanena appapuññatāya ca lābhassa paccayassa na lābhino, te pujjā pūjanīyā pāsaṃsā tadā anāgate kāle na bhavissanti. Supesalepi te dhīreti dhitisampannatāya dhīre suṭṭhu pesalepi te bhikkhū na sevissanti, tadā anāgate te lābhino lābhakāmāva bhikkhūti attho.</paragraph>
    <paragraph>Milakkhurajanaṃ rattanti kālakacchakarajanena rattaṃ. Samāsapadañhetaṃ, gāthāsukhatthaṃ sānunāsikaniddeso. Garahantā sakaṃ dhajanti attano dhajabhūtaṃ kāsāvaṃ jigucchantā. Sāsane pabbajitānañhi kāsāvo dhajo nāma. Titthiyānaṃ dhajaṃ kecīti keci sakyaputtiyabhāvaṃ paṭijānantā eva titthiyānaṃ setavatthikānaṃ dhajabhūtaṃ avadātakaṃ setavatthaṃ dhāressanti.</paragraph>
    <paragraph>Agāravoca kāsāveti arahaddhajabhūte kāsāve agāravo abahumānaṃ tadā anāgate tesaṃ bhavissati. Paṭisaṅkhā ca kāsāveti ‘‘paṭisaṅkhā  yoniso cīvaraṃ paṭisevāmī’’tiādinā (ma. ni. 1.23; a. ni. 6.58) nayena paccavekkhaṇamattampi kāsāvaparibhoge na bhavissati.</paragraph>
    <paragraph>Kāsāvaṃ dhārentena kāsāvaṃ bahumānena ‘‘duccaritato oramitabba’’nti kāsāvassa garukātabbabhāve chaddantajātakamudāharanto ‘‘abhibhūtassa dukkhenā’’tiādimāha. Tattha sallaviddhassāti puthunā savisena sallena viddhassa, tato eva mahatā dukkhena abhibhūtassa. Ruppatoti sarīravikāraṃ āpajjato. Mahāghorāti sarīrajīvitesu nirapekkhatāya bhimmā garutarā paṭisaṅkhā aññehi acintiyā cintāmattena pavattetuṃ asakkuṇeyyā chaddantamahānāgassaāsi, ahosi. Chaddantanāgarājakāle hi bodhisatto soṇuttarena nāma nesādena paṭicchannaṭṭhāne  ṭhatvā visapītena sallena viddho mahatā dukkhena abhibhūto taṃ gahetvā paridahitaṃ kāsāvaṃ disvā ‘‘ayaṃ ariyaddhajena paṭicchanno, na mayā hiṃsitabbo’’ti tattha mettacittameva paccupaṭṭhapetvā uparidhammaṃ desesi. Yathāha –</paragraph>
    <gatha type="1">‘‘Samappito puthusallena nāgo,</gatha>
    <gatha type="2">Aduṭṭhacitto luddakamajjhabhāsi;</gatha>
    <gatha type="3">Kimatthayaṃ kissa vā samma hetu,</gatha>
    <gatha type="last">Mamaṃ vadhī kassa vāyaṃ payogo’’tiādi. (jā. 1.16.124);</gatha>
    <paragraph>Imamatthaṃ dassento thero ‘‘chaddanto hī’’tiādimāha. Tattha surattaṃ arahaddhajanti soṇuttarena paridahitakāsāvaṃ sandhāyāha. Abhaṇīti abhāsi. Gāthāti gāthāyo. Gajoti chaddanto nāgarājā. Atthopasaṃhitāti atthasannissitā hitā, hitayuttāti attho.</paragraph>
    <paragraph>Chaddantanāgarājena vuttagāthāsu anikkasāvoti rāgādīhi kasāvehi kasāvo, paridahissatīti nivāsanapārupanaattharaṇavasena paribhuñjissati. ‘‘Paridhassatī’’ti vā pāṭho. Apeto damasaccenāti indriyadamena ceva paramatthasaccapakkhikena vacīsaccena ca apeto, viyutto pariccattoti attho. Na soti so evarūpo puggalo kāsāvaṃ paridahituṃ nārahati.</paragraph>
    <paragraph>Vantakasāvassāti  catūhi maggehi vantakasāvo chaḍḍitakasāvo pahīnakasāvo assa bhaveyyāti attho. Sīlesūti catupārisuddhisīlesu. Susamāhitoti suṭṭhu samāhito. Upetoti indriyadamena ceva vuttappakārena saccena ca upagato samannāgato. Sa veti so evarūpo puggalo taṃ gandhakāsāvavatthaṃ ekantena arahatīti attho.</paragraph>
    <paragraph>Vipannasīloti bhinnasīlo. Dummedhoti nippañño sīlavisodhanapaññāya virahito. Pākaṭoti ‘‘dussīlo aya’’nti pākaṭo pakāso, vikkhittindriyatāya vā pākaṭo pākaṭindriyoti attho. Kāmakāriyoti bhinnasaṃvaratāya yathicchitakārako, kāmassa vā mārassa yathākāmakaraṇīyo. Vibbhantacittoti rūpādīsu visayesu vikkhittacitto. Nissukkoti asukko sukkadhammarahito hirottappavivajjito, kusaladhammasampādanaussukkarahito vā.</paragraph>
    <paragraph>Vītarāgoti vigatacchandarāgo. Odātamanasaṅkappoti suvisuddhamanovitakko, anāvilasaṅkappo vā.</paragraph>
    <paragraph>Kāsāvaṃ kiṃ karissatīti yassa sīlaṃ natthi, tassa kāsāvaṃ kiṃ nāma payojanaṃ sādhessati, cittakatasadisaṃ tassa pabbajitaliṅganti attho.</paragraph>
    <paragraph>Duṭṭhacittāti  rāgādidosehi dūsitacittā. Anādarāti satthari dhamme aññamaññañca ādararahitā agāravā. Tādīnaṃ mettacittānanti mettābhāvanāya sampayuttahadaye teneva arahattādhigamena iṭṭhādīsu tādibhāvappatte uḷāraguṇe. Upayogatthe hi idaṃ sāmivacanaṃ. Niggaṇhissantīti ‘‘sīlādisampanne disvā te sambhāventā vipannasīle amhe na bahuṃ maññissantī’’ti attani agāravabhayena yathā te ubbāḷhā pakkamissanti, tathā bādhissantīti attho.</paragraph>
    <paragraph>Sikkhāpentāpīti sikkhāpiyamānāpi. Kammatthe hi ayaṃ kattuniddeso. Therehīti attano ācariyupajjhāyehi. Cīvaradhāraṇanti idaṃ samaṇapaṭipattiyā nidassanamattaṃ, tasmā ‘‘evaṃ te abhikkamitabbaṃ, evaṃ te paṭikkamitabba’’ntiādinā  (a. ni. 4.122) sikkhāpiyamānāpīti attho. Na suṇissantīti ovādaṃ na gaṇhissanti.</paragraph>
    <paragraph>Te tathā sikkhitā bālāti te andhabālā ācariyupajjhāyehi sikkhāpiyamānāpi anādaratāya  asikkhitāti. Nādiyissantupajjhāyeti upajjhāye ācariye ca ādaraṃ na karonti, tesaṃ anusāsaniyaṃ na tiṭṭhanti. Yathā kiṃ? Khaḷuṅko viya sārathiṃ yathā khaḷuṅko duṭṭhasso assadamakaṃ nādiyati na tassa upadese tiṭṭhati, evaṃ tepi upajjhāyācariye na bhāyanti na sārajjantīti attho.</paragraph>
    <paragraph>‘‘Eva’’ntiādi vuttassevatthassa nigamanaṃ. Tattha evanti vuttappakārena. Anāgataddhānanti anāgatamaddhānaṃ, anāgate kāleti attho. Taṃyeva sarūpato dassento ‘‘patte kālamhi pacchime’’ti āha. Tattha katamo pacchimakālo? ‘‘Tatiyasaṅgītito paṭṭhāya pacchimakālo’’ti keci, taṃ eke nānujānanti. Sāsanassa hi pañcayugāni vimuttiyugaṃ, samādhiyugaṃ, sīlayugaṃ, sutayugaṃ, dānayuganti. Tesu paṭhamaṃ vimuttiyugaṃ, tasmiṃ antarahite samādhiyugaṃ vattati, tasmimpi antarahite sīlayugaṃ vattati, tasmimpi antarahite sutayugaṃ vattateva. Aparisuddhasīlo hi ekadesena pariyattibāhusaccaṃ paggayha tiṭṭhati lābhādikāmatāya. Yadā pana mātikāpariyosānā pariyatti sabbaso antaradhāyati, tato paṭṭhāya liṅgamattameva avasissati, tadā yathā tathā dhanaṃ saṃharitvā dānamukhena vissajjenti, sā kira nesaṃ carimā sammāpaṭipatti. Tattha sutayugato paṭṭhāya pacchimakālo, ‘‘sīlayugato paṭṭhāyā’’ti apare.</paragraph>
    <paragraph>Evaṃ thero pacchime kāle uppajjanakaṃ mahābhayaṃ dassetvā puna tattha sannipatitabhikkhūnaṃ ovādaṃ dadanto ‘‘purā āgacchate’’tiādinā tisso gāthā abhāsi. Tattha purā āgacchate etanti etaṃ mayā tumhākaṃ vuttaṃ paṭipattiantarāyakaraṃ anāgataṃ mahābhayaṃ āgacchati purā, yāva āgamissati, tāvadevāti attho. Subbacāti vacanakkhamā sovacassakārakehi dhammehi  samannāgatā, garūnaṃ anusāsaniyo padakkhiṇaggāhino hothāti attho. Sakhilāti muduhadayā.</paragraph>
    <paragraph>Mettacittāti  sabbasattesu hitūpasaṃhāralakkhaṇāya mettāya sampayuttacittā. Kāruṇikāti karuṇāya niyuttā paresaṃ dukkhāpanayanākāravuttiyā karuṇāya samannāgatā. Āraddhavīriyāti akusalānaṃ pahānāya kusalānaṃ upasampadāya paggahitavīriyā. Pahitattāti nibbānaṃ paṭipesitacittā. Niccanti sabbakālaṃ. Daḷhaparakkamāti thiravīriyā.</paragraph>
    <paragraph>Pamādanti pamajjanaṃ, kusalānaṃ dhammānaṃ ananuṭṭhānaṃ, akusalesu ca dhammesu cittavossaggo. Vuttañhi –</paragraph>
    <paragraph type="indent">‘‘Tattha  katamo pamādo? Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo vossaggānuppadānaṃ, kusalānaṃ dhammānaṃ bhāvanāya asakkaccakiriyatā’’tiādi (vibha. 930).</paragraph>
    <paragraph>Appamādanti appamajjanaṃ, so pamādassa paṭipakkhato veditabbo. Atthato hi appamādo nāma satiyā avippavāso, upaṭṭhitāya satiyā eva cetaṃ nāmaṃ. Ayañhettha attho – yasmā pamādamūlakā sabbe anatthā, appamādamūlakā ca sabbe atthā, tasmā pamādaṃ bhayato upaddavato disvā appamādañca khemato anupaddavato disvā appamādapaṭipattiyā sikhābhūtaṃ sīlādikkhandhattayasaṅgahaṃ sammādiṭṭhiādīnaṃ aṭṭhannaṃ aṅgānaṃ vasena aṭṭhaṅgikaṃ ariyamaggaṃ bhāvetha, amataṃ nibbānaṃ phusantā sacchikarontā attano santāne uppādetha, dassanamaggamatte aṭṭhatvā upari tiṇṇaṃ maggānaṃ uppādanavasena vaḍḍhetha, evaṃ vo appamādabhāvanā sikhāpattā bhavissatīti.</paragraph>
    <paragraph>Evaṃ thero sampattaparisaṃ ovadati. Imā eva cimassa therassa aññābyākaraṇagāthā ahesunti.</paragraph>
    <centered>Phussattheragāthāvaṇṇanā niṭṭhitā.</centered>
    <subhead>2. Sāriputtattheragāthāvaṇṇanā</subhead>
    <paragraph>Yathācārīyathāsatotiādikā āyasmato sāriputtattherassa gāthā. Tassa āyasmato mahāmoggallānattherassa ca vatthu evaṃ veditabbaṃ – atīte ito satasahassakappādhike asaṅkhyeyyamatthake āyasmā sāriputto brāhmaṇamahāsālakule nibbatti, nāmena saradamāṇavo nāma ahosi. Mahāmoggallāno gahapatimahāsālakule nibbatti, nāmena sirivaḍḍhakuṭumbiko nāma ahosi. Te ubhopi sahapaṃsukīḷakasahāyā ahesuṃ. Tesu saradamāṇavo pitu accayena kulasantakaṃ  dhanaṃ paṭipajjitvā ekadivasaṃ rahogato cintesi – ‘‘imesaṃ sattānaṃ maraṇaṃ nāma ekantikaṃ, tasmā mayā ekaṃ pabbajjaṃ upagantvā mokkhamaggo gavesitabbo’’ti sahāyaṃ upasaṅkamitvā, samma, ahaṃ pabbajitukāmo, kiṃ tvaṃ pabbajituṃ sakkhissasī’’ti vatvā tena ‘‘na sakkhissāmī’’ti vutte ‘‘hotu ahameva pabbajissāmī’’ti ratanakoṭṭhāgārāni vivarāpetvā kapaṇaddhikādīnaṃ  mahādānaṃ datvā pabbatapādaṃ gantvā isipabbajjaṃ pabbaji. Tassa pabbajjaṃ anupabbajitā catusattatisahassamattā brāhmaṇaputtā ahesuṃ. So pañca abhiññāyo aṭṭha ca samāpattiyo nibbattetvā tesampi jaṭilānaṃ kasiṇaparikammaṃ ācikkhi. Tepi sabbe pañcābhiññā aṭṭha samāpattiyo nibbattesuṃ.</paragraph>
    <paragraph>Tena samayena anomadassī nāma sammāsambuddho loke uppajjitvā pavattitavaradhammacakko satte saṃsāramahoghato tāretvā ekadivasaṃ ‘‘saradatāpasassa ca antevāsikānañca saṅgahaṃ karissāmī’’ti eko adutiyo pattacīvaramādāya ākāsena gantvā ‘‘buddhabhāvaṃ me jānātū’’ti tāpasassa passantasseva ākāsato otaritvā pathaviyaṃ patiṭṭhāsi. Saradatāpaso satthu sarīre mahāpurisalakkhaṇāni upadhāretvā ‘‘sabbaññubuddhoyevāya’’nti niṭṭhaṃ gantvā paccuggamanaṃ katvā āsanaṃ paññāpetvā adāsi. Nisīdi bhagavā paññatte āsane. Saradatāpaso satthu santike ekamantaṃ nisīdi.</paragraph>
    <paragraph>Tasmiṃ samaye tassa antevāsikā catusattatisahassamattā jaṭilā paṇītapaṇītāni ojavantāni phalāphalāni gahetvā āgatā satthāraṃ disvā  sañjātappasādā attano ācariyassa ca satthu ca nisinnākāraṃ oloketvā, ‘‘ācariya, mayaṃ pubbe ‘tumhehi mahantataro koci natthī’ti vicarāma, ayaṃ pana puriso tumhehi mahantataro maññe’’ti āhaṃsu. ‘‘Kiṃ vadetha, tātā? Sāsapena saddhiṃ aṭṭhasaṭṭhiyojanasatasahassubbedhaṃ sineruṃ samaṃ kātuṃ icchatha? Sabbaññubuddhena maṃ tulyaṃ mā karitthā’’ti. Atha te tāpasā ācariyassa vacanaṃ sutvā ‘‘yāva mahā vatāyaṃ purisuttamo’’ti sabbeva pādesu nipatitvā satthāraṃ vandiṃsu.</paragraph>
    <paragraph>Atha te ācariyo āha – ‘‘tātā, satthu anucchaviko no deyyadhammo natthi, satthā ca bhikkhācāravelāya idhāgato, handa mayaṃ deyyadhammaṃ yathābalaṃ dassāma. Tumhehi yaṃ yaṃ paṇītaṃ phalāphalaṃ ābhataṃ, taṃ taṃ āharathā’’ti āharāpetvā hatthe dhovitvā sayaṃ tathāgatassa patte patiṭṭhāpesi. Satthārā ca phalāphale paṭiggaṇhitamatte devatā dibbojaṃ pakkhipiṃsu. Tāpaso udakampi sayameva parissāvetvā adāsi. Tato bhojanakiccaṃ niṭṭhāpetvā satthari nisinne sabbe antevāsike pakkositvā satthu santike sāraṇīyaṃ kathaṃ kathento nisīdi. Satthā  ‘‘dve aggasāvakā bhikkhusaṅghena saddhiṃ āgacchantū’’ti cintesi. Te satthu cittaṃ ñatvā tāvadeva satasahassakhīṇāsavaparivārā aggasāvakā āgantvā satthāraṃ vanditvā ekamantaṃ aṭṭhaṃsu.</paragraph>
    <paragraph>Tato  saradatāpaso antevāsike āmantesi – ‘‘tātā, satthu bhikkhusaṅghassa ca pupphāsanena pūjā kātabbā, tasmā pupphāni āharathā’’ti. Te tāvadeva iddhiyā vaṇṇagandhasampannāni pupphāni āharitvā buddhassa yojanappamāṇaṃ pupphāsanaṃ paññāpesuṃ, ubhinnaṃ aggasāvakānaṃ tigāvutaṃ, sesabhikkhūnaṃ aḍḍhayojanikādibhedaṃ, saṅghanavakassa usabhamattaṃ paññāpesuṃ. Evaṃ tesaṃ paññattesu āsanesu saradatāpaso tathāgatassa purato añjaliṃ paggayha ṭhito – ‘‘bhante, mayhaṃ anuggahatthāya imaṃ pupphāsanaṃ abhiruhathā’’ti āha. Nisīdi bhagavā pupphāsane. Satthari nisinne dve aggasāvakā sesabhikkhū ca attano attano pattāsane nisīdiṃsu. Satthā ‘‘tesaṃ mahapphalaṃ hotū’’ti nirodhaṃ samāpajji. Satthu samāpannabhāvaṃ ñatvā dve aggasāvakāpi sesabhikkhūpi nirodhaṃ samāpajjiṃsu. Tāpaso  sattāhaṃ nirantaraṃ pupphacchattaṃ dhārento aṭṭhāsi. Itare pana vanamūlaphalāphalaṃ paribhuñjitvā sesakāle añjaliṃ paggayha aṭṭhaṃsu.</paragraph>
    <paragraph>Satthā sattāhassa accayena nirodhato vuṭṭhāya aggasāvakaṃ nisabhattheraṃ āmantesi – ‘‘tāpasānaṃ pupphāsanānumodanaṃ karohī’’ti. Thero sāvakapāramīñāṇe ṭhatvā tesaṃ pupphāsanānumodanaṃ akāsi. Tassa desanāvasāne satthā dutiyaṃ aggasāvakaṃ anomattheraṃ āmantesi – ‘‘tvampi imesaṃ dhammaṃ desehī’’ti. Sopi tepiṭakaṃ buddhavacanaṃ sammasitvā tesaṃ dhammaṃ kathesi. Dvinnampi desanāya ekassapi dhammābhisamayo nāhosi. Atha satthā buddhavisaye ṭhatvā dhammadesanaṃ ārabhi. Desanāvasāne ṭhapetvā saradatāpasaṃ avasesā sabbepi catusattatisahassamattā jaṭilā arahattaṃ pāpuṇiṃsu. Satthā ‘‘etha, bhikkhavo’’ti hatthaṃ pasāresi. Te tāvadeva antarahitatāpasavesā aṭṭhaparikkhāravaradharā saṭṭhivassikattherā viya ahesuṃ.</paragraph>
    <paragraph>Saradatāpaso pana ‘‘aho vatāhampi ayaṃ nisabhatthero viya anāgate ekassa buddhassa aggasāvako bhaveyya’’nti satthu desanākāle uppannaparivitakkatāya aññavihito hutvā maggaphalāni paṭivijjhituṃ nāsakkhi. Atha tathāgataṃ vanditvā tathā paṇidhānaṃ akāsi. Satthāpissa anantarāyena samijjhanabhāvaṃ disvā – ‘‘ito tvaṃ kappasatasahassādhikaṃ ekaṃ asaṅkhyeyyaṃ atikkamitvā gotamassa nāma sammāsambuddhassa aggasāvako sāriputto nāma bhavissasī’’ti byākaritvā dhammakathaṃ vatvā bhikkhusaṅghaparivuto ākāsaṃ pakkhandi.</paragraph>
    <paragraph>Saradatāpasopi  sahāyakassa sirivaḍḍhassa santikaṃ gantvā, samma, mayā anomadassissa  bhagavato pādamūle anāgate uppajjanakassa gotamassa nāma sammāsambuddhassa aggasāvakaṭṭhānaṃ patthitaṃ, tvampi tassa dutiyasāvakaṭṭhānaṃ patthehīti.</paragraph>
    <paragraph>Sirivaḍḍho taṃ upadesaṃ sutvā attano nivesanadvāre aṭṭhakarīsamattaṃ ṭhānaṃ samatalaṃ kāretvā lājapañcamāni pupphāni vikiritvā nīluppalacchadanaṃ maṇḍapaṃ kāretvā buddhāsanaṃ paññāpetvā bhikkhūnampi āsanāni paññāpetvā  mahantaṃ sakkārasammānaṃ sajjetvā, saradatāpasena satthāraṃ nimantāpetvā sattāhaṃ mahādānaṃ pavattetvā, buddhappamukhaṃ bhikkhusaṅghaṃ mahārahehi vatthehi acchādetvā, dutiyasāvakabhāvāya paṇidhānaṃ akāsi. Satthāpissa anantarāyena samijjhanabhāvaṃ disvā vuttanayena byākaritvā bhattānumodanaṃ katvā pakkāmi. Sirivaḍḍho haṭṭhapahaṭṭho yāvajīvaṃ kusalakammaṃ katvā dutiyacittavāre kāmāvacaradevaloke nibbatti. Saradatāpaso cattāro brahmavihāre bhāvetvā brahmaloke nibbatti.</paragraph>
    <paragraph>Tato paṭṭhāya nesaṃ ubhinnampi antarākammaṃ na kathitaṃ. Amhākaṃ pana bhagavato uppattito puretarameva saradatāpaso rājagahassa avidūre upatissagāme rūpasāriyā brāhmaṇiyā kucchimhi paṭisandhiṃ gaṇhi. Taṃdivasamevassa sahāyopi rājagahasseva avidūre kolitagāme moggaliyā brāhmaṇiyā kucchimhi paṭisandhiṃ gaṇhi. Tāni kira dvepi kulāni yāva sattamā kulaparivaṭṭā ābaddhapaṭibaddhasahāyakāneva. Tesaṃ dvinnaṃ ekadivasameva gabbhaparihāramadaṃsu. Dasamāsaccayena jātānampi tesaṃ chasaṭṭhi dhātiyo upaṭṭhāpesuṃ, nāmaggahaṇadivase rūpasāribrāhmaṇiyā puttassa upatissagāme jeṭṭhakulassa puttattā upatissoti nāmaṃ akaṃsu. Itarassa kolitagāme jeṭṭhakulassa puttattā kolitoti nāmaṃ akaṃsu. Te ubhopi mahatā parivārena vaḍḍhantā vuddhimanvāya sabbasippānaṃ pāraṃ agamaṃsu.</paragraph>
    <paragraph>Athekadivasaṃ te rājagahe giraggasamajjaṃ passantā mahājanaṃ sannipatitaṃ disvā ñāṇassa paripākagatattā yoniso ummujjantā ‘‘sabbepime oraṃ vassasatānaṃ maccumukhe patissantī’’ti saṃvegaṃ paṭilabhitvā ‘‘amhehi mokkhadhammo pariyesitabbo, tañca pariyesantehi ekaṃ pabbajjaṃ laddhuṃ vaṭṭatī’’ti nicchayaṃ katvā pañcahi māṇavakasatehi saddhiṃ sañcayassa paribbājakassa santike pabbajiṃsu. Tesaṃ pabbajitakālato paṭṭhāya sañcayo lābhaggayasaggappatto ahosi . Te katipāheneva sabbaṃ sañcayassa samayaṃ pariggaṇhitvā tattha sāraṃ adisvā tato nikkhamitvā tattha tattha te te paṇḍitasammate samaṇabrāhmaṇe pañhaṃ pucchanti, te tehi  puṭṭhā neva  sampāyanti, aññadatthu teyeva tesaṃ pañhaṃ vissajjenti. Evaṃ te mokkhaṃ pariyesantā katikaṃ akaṃsu – ‘‘amhesu yo paṭhamaṃ amataṃ adhigacchati, so itarassa ārocetū’’ti.</paragraph>
    <paragraph>Tena ca samayena amhākaṃ satthari paṭhamābhisambodhiṃ patvā pavattitavaradhammacakke anupubbena uruvelakassapādike sahassajaṭile dametvā rājagahe viharante ekadivasaṃ upatisso paribbājako paribbājakārāmaṃ gacchanto āyasmantaṃ assajittheraṃ rājagahe piṇḍāya carantaṃ disvā ‘‘na mayā evarūpo ākappasampanno pabbajito diṭṭhapubbo, santadhammena nāma ettha bhavitabba’’nti sañjātappasādo pañhaṃ pucchituṃ āyasmantaṃ udikkhanto piṭṭhito piṭṭhito anubandhi. Theropi laddhapiṇḍapāto paribhuñjituṃ patirūpaṃ okāsaṃ gato. Paribbājako attano paribbājakapīṭhaṃ paññāpetvā adāsi. Bhattakiccapariyosāne cassa attano kuṇḍikāya udakaṃ adāsi.</paragraph>
    <paragraph>Evaṃ so ācariyavattaṃ katvā katabhattakiccena therena saddhiṃ paṭisanthāraṃ katvā ‘‘ko vā te satthā, kassa vā tvaṃ dhammaṃ rocesī’’ti pucchi. Thero sammāsambuddhaṃ apadisi. Puna tena ‘‘kiṃvādī panāyasmato satthā’’ti puṭṭho ‘‘imassa sāsanassa gambhīrataṃ dassessāmī’’ti attano navakabhāvaṃ pavedetvā saṅkhepavasena cassa sāsanadhammaṃ kathento ‘‘ye dhammā hetuppabhavā’’ti (mahāva. 60; apa. thera 1.1.286; peṭako. 9) gāthamāha. Paribbājako paṭhamapadadvayameva sutvā sahassanayasampanne sotāpattiphale patiṭṭhāsi, itaraṃ padadvayaṃ sotāpannakāle niṭṭhāsi. Gāthāpariyosāne pana sotāpanno hutvā upari visese appavattente ‘‘bhavissati ettha kāraṇa’’nti sallakkhetvā theraṃ āha – ‘‘mā, bhante, upari dhammadesanaṃ vaḍḍhayittha, ettakameva hotu, kahaṃ amhākaṃ satthā vasatī’’ti? ‘‘Veḷuvane’’ti. ‘‘Bhante, tumhe purato gacchatha, ahaṃ mayhaṃ sahāyakassa katapaṭiññaṃ mocetvā taṃ gahetvā āgamissāmī’’ti pañcapatiṭṭhitena vanditvā  tikkhattuṃ padakkhiṇaṃ katvā theraṃ uyyojetvā paribbājakārāmaṃ agamāsi.</paragraph>
    <paragraph>Kolitaparibbājako taṃ dūratova āgacchantaṃ disvā ‘‘mukhavaṇṇo na aññadivasesu viya, addhānena amataṃ adhigataṃ bhavissatī’’ti tenevassa visesādhigamaṃ sambhāvetvā amatādhigamaṃ pucchi. Sopissa ‘‘āmāvuso, amataṃ adhigata’’nti paṭijānitvā tameva gāthaṃ abhāsi. Gāthāpariyosāne kolito sotāpattiphale patiṭṭhahitvā  āha – ‘‘kahaṃ no satthā’’ti? ‘‘Veḷuvane’’ti. ‘‘Tena hi, āvuso, āyāma, satthāraṃ passissāmā’’ti. Upatisso  sabbakālampi ācariyapūjakova, tasmā sañcayassa santikaṃ gantvā satthu guṇe pakāsetvā tampi satthu santikaṃ netukāmo ahosi. So lābhāsāpakato antevāsikabhāvaṃ anicchanto ‘‘na sakkomi cāṭi hutvā udakasiñcanaṃ hotu’’nti paṭikkhipi. Te anekehi kāraṇehi taṃ saññāpetuṃ asakkontā attano ovāde vattamānehi aḍḍhateyyasatehi antevāsikehi saddhiṃ veḷuvanaṃ agamaṃsu. Satthā te dūratova āgacchante disvā ‘‘etaṃ me sāvakayugaṃ bhavissati aggaṃ bhaddayuga’’nti vatvā tesaṃ parisāya cariyavasena dhammaṃ desetvā arahatte patiṭṭhāpetvā ehibhikkhubhāvena upasampadaṃ adāsi. Yathā tesaṃ, evaṃ aggasāvakānampi iddhimayapattacīvaraṃ āgatameva. Uparimaggattayakiccaṃ pana na niṭṭhāti. Kasmā? Sāvakapāramīñāṇassa mahantatāya.</paragraph>
    <paragraph>Tesu āyasmā mahāmoggallāno pabbajitadivasato sattame divase magadharaṭṭhe kallavālagāme samaṇadhammaṃ karonto thinamiddhe okkante satthārā saṃvejito thinamiddhaṃ vinodetvā dhātukammaṭṭhānaṃ (a. ni. 7.61) suṇanto eva uparimaggattayaṃ adhigantvā sāvakapāramīñāṇassa matthakaṃ pāpuṇi. Āyasmā sāriputto pabbajitadivasato aḍḍhamāsaṃ atikkamitvā satthārā saddhiṃ rājagahe sūkarakhataleṇe viharanto attano bhāgineyyassa dīghanakhaparibbājakassa vedanāpariggahasuttante (ma. ni. 2.201 ādayo) desiyamāne desanānusārena ñāṇaṃ pesetvā parassa vaḍḍhitaṃ bhattaṃ bhuñjanto viya sāvakapāramīñāṇassa  matthakaṃ pāpuṇi. Iti dvinnampi aggasāvakānaṃ satthu samīpe eva sāvakapāramīñāṇaṃ matthakaṃ pattaṃ. Tena vuttaṃ apadāne (apa. thera 1.1.141-374) –</paragraph>
    <gatha type="1">‘‘Himavantassa avidūre, lambako nāma pabbato;</gatha>
    <gatha type="last">Assamo sukato mayhaṃ, paṇṇasālā sumāpitā.</gatha>
    <gatha type="1">‘‘Uttānakūlā nadikā, supatitthā manoramā;</gatha>
    <gatha type="last">Susuddhapulinākiṇṇā, avidūre mamassamaṃ.</gatha>
    <gatha type="1">‘‘Asakkharā apabbhārā, sādu appaṭigandhikā;</gatha>
    <gatha type="last">Sandatī nadikā tattha, sobhayantā mamassamaṃ.</gatha>
    <gatha type="1">‘‘Kumbhīlā makarā cettha, susumārā ca kacchapā;</gatha>
    <gatha type="last">Caranti nadiyā tattha, sobhayantā mamassamaṃ.</gatha>
    <gatha type="1">‘‘Pāṭhīnā pāvusā macchā, balajā muñjarohitā;</gatha>
    <gatha type="last">Vaggaḷā papatāyantā, sobhayanti mamassamaṃ.</gatha>
    <gatha type="1">‘‘Ubho kūlesu nadiyā, pupphino phalino dumā;</gatha>
    <gatha type="last">Ubhato abhilambantā, sobhayanti mamassamaṃ.</gatha>
    <gatha type="1">‘‘Ambā  sālā ca tilakā, pāṭalī sinduvārakā;</gatha>
    <gatha type="last">Dibbagandhā sampavanti, pupphitā mama assame.</gatha>
    <gatha type="1">‘‘Cammakā saḷalā nīpā, nāgapunnāgaketakā;</gatha>
    <gatha type="last">Dibbagandhā sampavanti, pupphitā mama assame.</gatha>
    <gatha type="1">‘‘Atimuttā asokā ca, bhaginīmālā ca pupphitā;</gatha>
    <gatha type="last">Aṅkolā bimbijālā ca, pupphitā mama assame.</gatha>
    <gatha type="1">‘‘Ketakā kandali ceva, godhukā tiṇasūlikā;</gatha>
    <gatha type="last">Dibbagandhaṃ sampavantā, sobhayanti mamassamaṃ.</gatha>
    <gatha type="1">‘‘Kaṇikārā kaṇṇikā ca, asanā ajjunā bahū;</gatha>
    <gatha type="last">Dibbagandhaṃ sampavantā, sobhayanti mamassamaṃ.</gatha>
    <gatha type="1">‘‘Punnāgā giripunnāgā, koviḷārā ca pupphitā;</gatha>
    <gatha type="last">Dibbagandhaṃ sampavantā, sobhayanti mamassamaṃ.</gatha>
    <gatha type="1">‘‘Uddālakā  ca kuṭajā, kadambā vakulā bahū;</gatha>
    <gatha type="last">Dibbagandhaṃ sampavantā, sobhayanti mamassamaṃ.</gatha>
    <gatha type="1">‘‘Āḷakā isimuggā ca, kadalimātuluṅgiyo;</gatha>
    <gatha type="last">Gandhodakena saṃvaḍḍhā, phalāni dhārayanti te.</gatha>
    <gatha type="1">‘‘Aññe pupphanti padumā, aññe jāyanti kesarī;</gatha>
    <gatha type="last">Aññe opupphā padumā, pupphitā taḷāke tadā.</gatha>
    <gatha type="1">‘‘Gabbhaṃ gaṇhanti padumā, niddhāvanti muḷāliyo;</gatha>
    <gatha type="last">Siṅghāṭipattamākiṇṇā, sobhanti taḷāke tadā.</gatha>
    <gatha type="1">‘‘Nayitā ambagandhī ca, uttalī bandhujīvakā;</gatha>
    <gatha type="last">Dibbagandhā sampavanti, pupphitā taḷāke tadā.</gatha>
    <gatha type="1">‘‘Pāṭhīnā pāvusā macchā, balajā muñjarohitā;</gatha>
    <gatha type="last">Saṃgulā maggurā ceva, vasanti taḷāke tadā.</gatha>
    <gatha type="1">‘‘Kumbhīlā susumārā ca, tantigāhā ca rakkhasā;</gatha>
    <gatha type="last">Oguhā ajagarā ca, vasanti taḷāke tadā.</gatha>
    <gatha type="1">‘‘Pārevatā ravihaṃsā, cakkavākā nadīcarā;</gatha>
    <gatha type="last">Kokilā sukasāḷikā, upajīvanti taṃ saraṃ.</gatha>
    <gatha type="1">‘‘Kukutthakā kuḷīrakā, vane pokkharasātakā;</gatha>
    <gatha type="last">Dindibhā suvapotā ca, upajīvanti taṃ saraṃ.</gatha>
    <gatha type="1">‘‘Haṃsā koñcā mayūrā ca, kokilā tambacūḷakā;</gatha>
    <gatha type="last">Pampakā jīvaṃjīvā ca, upajīvanti taṃ saraṃ.</gatha>
    <gatha type="1">‘‘Kosikā  poṭṭhasīsā ca, kurarā senakā bahū;</gatha>
    <gatha type="last">Mahākāḷā ca sakuṇā, upajīvanti taṃ saraṃ.</gatha>
    <gatha type="1">‘‘Pasadā ca varāhā ca, camarā gaṇḍakā bahū;</gatha>
    <gatha type="last">Rohiccā sukapotā ca, upajīvanti taṃ saraṃ.</gatha>
    <gatha type="1">‘‘Sīhabyagghā ca dīpī ca, acchakokataracchakā;</gatha>
    <gatha type="last">Tidhā pabhinnamātaṅgā, upajīvanti taṃ saraṃ.</gatha>
    <gatha type="1">‘‘Kinnarā  vānarā ceva, athopi vanakammikā;</gatha>
    <gatha type="last">Cetā ca luddakā ceva, upajīvanti taṃ saraṃ.</gatha>
    <gatha type="1">‘‘Tindukāni piyālāni, madhuke kāsumāriyo;</gatha>
    <gatha type="last">Dhuvaṃ phalāni dhārenti, avidūre mamassamaṃ.</gatha>
    <gatha type="1">‘‘Kosambā saḷalā nimbā, sāduphalasamāyutā;</gatha>
    <gatha type="last">Dhuvaṃ phalāni dhārenti, avidūre mamassamaṃ.</gatha>
    <gatha type="1">‘‘Harītakā āmalakā, ambajambuvibhītakā;</gatha>
    <gatha type="last">Kolā bhallātakā billā, phalāni dhārayanti te.</gatha>
    <gatha type="1">‘‘Āluvā ca kaḷambā ca, biḷālītakkaḷāni ca;</gatha>
    <gatha type="last">Jīvakā sutakā ceva, bahukā mama assame.</gatha>
    <gatha type="1">‘‘Assamassāvidūramhi, taḷākāsuṃ sunimmitā;</gatha>
    <gatha type="last">Acchodakā sītajalā, supatitthā manoramā.</gatha>
    <gatha type="1">‘‘Padumuppalasañchannā, puṇḍarīkasamāyutā;</gatha>
    <gatha type="last">Mandālakehi sañchannā, dibbagandhopavāyati.</gatha>
    <gatha type="1">‘‘Evaṃ sabbaṅgasampanne, pupphite phalite vane;</gatha>
    <gatha type="last">Sukate assame ramme, viharāmi ahaṃ tadā.</gatha>
    <gatha type="1">‘‘Sīlavā vatasampanno, jhāyī jhānarato sadā;</gatha>
    <gatha type="last">Pañcābhiññābalappatto, suruci nāma tāpaso.</gatha>
    <gatha type="1">‘‘Catuvīsasahassāni, sissā mayhaṃ upaṭṭhahuṃ;</gatha>
    <gatha type="last">Sabbe maṃ brāhmaṇā ete, jātimanto yasassino.</gatha>
    <gatha type="1">‘‘Lakkhaṇe itihāse ca, sanighaṇḍusakeṭubhe;</gatha>
    <gatha type="last">Padakā veyyākaraṇā, sadhamme pāramiṃ gatā.</gatha>
    <gatha type="1">‘‘Uppātesu nimittesu, lakkhaṇesu ca kovidā;</gatha>
    <gatha type="last">Pathabyā bhūmantalikkhe, mama sissā susikkhitā.</gatha>
    <gatha type="1">‘‘Appicchā nipakā ete, appāhārā alolupā;</gatha>
    <gatha type="last">Lābhālābhena santuṭṭhā, parivārenti maṃ sadā.</gatha>
    <gatha type="1">‘‘Jhāyī  jhānaratā dhīrā, santacittā samāhitā;</gatha>
    <gatha type="last">Ākiñcaññaṃ patthayantā, parivārenti maṃ sadā.</gatha>
    <gatha type="1">‘‘Abhiññāpāramippattā, pettike gocare ratā;</gatha>
    <gatha type="last">Antalikkhacarā dhīrā, parivārenti maṃ sadā.</gatha>
    <gatha type="1">‘‘Saṃvutā chasu dvāresu, anejā rakkhitindriyā;</gatha>
    <gatha type="last">Asaṃsaṭṭhā ca te dhīrā, mama sissā durāsadā.</gatha>
    <gatha type="1">‘‘Pallaṅkena nisajjāya, ṭhānacaṅkamanena ca;</gatha>
    <gatha type="last">Vītināmenti te rattiṃ, mama sissā durāsadā.</gatha>
    <gatha type="1">‘‘Rajjanīye na rajjanti, dussanīye na dussare;</gatha>
    <gatha type="last">Mohanīye na muyhanti, mama sissā durāsadā.</gatha>
    <gatha type="1">‘‘Iddhiṃ vīmaṃsamānā te, vattanti niccakālikaṃ;</gatha>
    <gatha type="last">Pathaviṃ te pakampenti, sārabbhena durāsadā.</gatha>
    <gatha type="1">‘‘Kīḷamānā ca te sissā, kīḷanti jhānakīḷitaṃ.</gatha>
    <gatha type="last">Jambuto phalamānenti, mama sissā durāsadā.</gatha>
    <gatha type="1">‘‘Aññe gacchanti goyānaṃ, aññe pubbavidehakaṃ;</gatha>
    <gatha type="last">Aññe ca uttarakuruṃ, esanāya durāsadā.</gatha>
    <gatha type="1">‘‘Purato pesenti khāriṃ, pacchato ca vajanti te;</gatha>
    <gatha type="last">Catuvīsasahassehi, chāditaṃ hoti ambaraṃ.</gatha>
    <gatha type="1">‘‘Aggipākī anaggī ca, dantodukkhalikāpi ca;</gatha>
    <gatha type="last">Asmena koṭṭitā keci, pavattaphalabhojanā.</gatha>
    <gatha type="1">‘‘Udakorohaṇā keci, sāyaṃ pāto sucīratā;</gatha>
    <gatha type="last">Toyābhisecanakarā, mama sissā durāsadā.</gatha>
    <gatha type="1">‘‘Parūḷhakacchanakhalomā, paṅkadantā rajassirā;</gatha>
    <gatha type="last">Gandhitā sīlagandhena, mama sissā durāsadā.</gatha>
    <gatha type="1">‘‘Pātova sannipatitvā, jaṭilā uggatāpanā;</gatha>
    <gatha type="last">Lābhālābhaṃ pakittetvā, gacchanti ambare tadā.</gatha>
    <gatha type="1">‘‘Etesaṃ  pakkamantānaṃ, mahāsaddo pavattati;</gatha>
    <gatha type="last">Ajinacammasaddena, muditā honti devatā.</gatha>
    <gatha type="1">‘‘Disodisaṃ pakkamanti, antalikkhacarā isī;</gatha>
    <gatha type="last">Sake balenupatthaddhā, te gacchanti yadicchakaṃ.</gatha>
    <gatha type="1">‘‘Pathavīkampakā ete, sabbeva nabhacārino;</gatha>
    <gatha type="last">Uggatejā duppasahā, sāgarova akhobhiyā.</gatha>
    <gatha type="1">‘‘Ṭhānacaṅkamino  keci, keci nesajjikā isī;</gatha>
    <gatha type="last">Pavattabhojanā keci, mama sissā durāsadā.</gatha>
    <gatha type="1">‘‘Mettāvihārino ete, hitesī sabbapāṇinaṃ;</gatha>
    <gatha type="last">Anattukkaṃsakā sabbe, na te vambhenti kassaci.</gatha>
    <gatha type="1">‘‘Sīharājāvasambhītā, gajarājāva thāmavā;</gatha>
    <gatha type="last">Durāsadā byagghāriva, āgacchanti mamantike.</gatha>
    <gatha type="1">‘‘Vijjādharā devatā ca, nāgagandhabbarakkhasā;</gatha>
    <gatha type="last">Kumbhaṇḍā dānavā garuḷā, upajīvanti taṃ saraṃ.</gatha>
    <gatha type="1">‘‘Te jaṭākhāribharitā, ajinuttaravāsanā;</gatha>
    <gatha type="last">Antalikkhacarā sabbe, upajīvanti taṃ saraṃ.</gatha>
    <gatha type="1">‘‘Sadānucchavikā ete, aññamaññaṃ sagāravā;</gatha>
    <gatha type="last">Catubbīsasahassānaṃ, khipitasaddo na vijjati.</gatha>
    <gatha type="1">‘‘Pāde pādaṃ nikkhipantā, appasaddā susaṃvutā;</gatha>
    <gatha type="last">Upasaṅkamma sabbeva, sirasā vandare mamaṃ.</gatha>
    <gatha type="1">‘‘Tehi sissehi parivuto, santehi ca tapassibhi;</gatha>
    <gatha type="last">Vasāmi assame tattha, jhāyī jhānarato ahaṃ.</gatha>
    <gatha type="1">‘‘Isīnaṃ sīlagandhena, pupphagandhena cūbhayaṃ;</gatha>
    <gatha type="last">Phalīnaṃ phalagandhena, gandhito hoti assamo.</gatha>
    <gatha type="1">‘‘Rattindivaṃ na jānāmi, arati me na vijjati;</gatha>
    <gatha type="last">Sake sisse ovadanto, bhiyyo hāsaṃ labhāmahaṃ.</gatha>
    <gatha type="1">‘‘Pupphānaṃ  pupphamānānaṃ, phalānañca vipaccataṃ;</gatha>
    <gatha type="last">Dibbagandhā pavāyanti, sobhayantā mamassamaṃ.</gatha>
    <gatha type="1">‘‘Samādhimhā vuṭṭhahitvā, atāpī nipako ahaṃ;</gatha>
    <gatha type="last">Khāribhāraṃ gahetvāna, vanaṃ ajjhogahiṃ ahaṃ.</gatha>
    <gatha type="1">‘‘Uppāte supine cāpi, lakkhaṇesu susikkhito;</gatha>
    <gatha type="last">Pavattamānaṃ mantapadaṃ, dhārayāmi ahaṃ tadā.</gatha>
    <gatha type="1">‘‘Anomadassī bhagavā, lokajeṭṭho narāsabho;</gatha>
    <gatha type="last">Vivekakāmo sambuddho, himavantamupāgami.</gatha>
    <gatha type="1">‘‘Ajjhogāhetvā himavantaṃ, aggo kāruṇiko muni;</gatha>
    <gatha type="last">Pallaṅkaṃ ābhujitvāna, nisīdi purisuttamo.</gatha>
    <gatha type="1">‘‘Tamaddasāhaṃ sambuddhaṃ, sappabhāsaṃ manoramaṃ;</gatha>
    <gatha type="last">Indīvaraṃva jalitaṃ, ādittaṃva hutāsanaṃ.</gatha>
    <gatha type="1">‘‘Jalantaṃ  dīparukkhaṃva, vijjutaṃ gagane yathā;</gatha>
    <gatha type="last">Suphullaṃ sālarājaṃva, addasaṃ lokanāyakaṃ.</gatha>
    <gatha type="1">‘‘Ayaṃ nāgo mahāvīro, dukkhassantakaro muni;</gatha>
    <gatha type="last">Imaṃ dassanamāgamma, sabbadukkhā pamuccare.</gatha>
    <gatha type="1">‘‘Disvānāhaṃ devadevaṃ, lakkhaṇaṃ upadhārayiṃ;</gatha>
    <gatha type="last">Buddho nu kho na vā buddho, handa passāmi cakkhumaṃ.</gatha>
    <gatha type="1">‘‘Sahassārāni cakkāni, dissanti caraṇuttame;</gatha>
    <gatha type="last">Lakkhaṇānissa disvāna, niṭṭhaṃ gacche tathāgate.</gatha>
    <gatha type="1">‘‘Sammajjaniṃ gahetvāna, sammajjitvānahaṃ tadā;</gatha>
    <gatha type="last">Atha pupphe samānetvā, buddhaseṭṭhaṃ apūjayiṃ.</gatha>
    <gatha type="1">‘‘Pūjayitvāna sambuddhaṃ, oghatiṇṇamanāsavaṃ;</gatha>
    <gatha type="last">Ekaṃsaṃ ajinaṃ katvā, namassiṃ lokanāyakaṃ.</gatha>
    <gatha type="1">‘‘Yena ñāṇena sambuddho, viharati anāsavo;</gatha>
    <gatha type="last">Taṃ ñāṇaṃ kittayissāmi, suṇātha mama bhāsato.</gatha>
    <gatha type="1">‘‘Samuddharasimaṃ  lokaṃ, sayambhū amitodaya;</gatha>
    <gatha type="last">Tava dassanamāgamma, kaṅkhāsotaṃ taranti te.</gatha>
    <gatha type="1">‘‘Tuvaṃ satthā ca ketu ca, dhajo yūpo ca pāṇinaṃ;</gatha>
    <gatha type="last">Parāyaṇo patiṭṭhā ca, dīpo ca dvipaduttamo.</gatha>
    <gatha type="1">‘‘Sakkā samudde udakaṃ, pametuṃ āḷhakena vā;</gatha>
    <gatha type="last">Na tveva tava sabbaññu, ñāṇaṃ sakkā pametave.</gatha>
    <gatha type="1">‘‘Dhāretuṃ pathaviṃ sakkā, ṭhapetvā tulamaṇḍale;</gatha>
    <gatha type="last">Na tveva tava sabbaññu, ñāṇaṃ sakkā dharetave.</gatha>
    <gatha type="1">‘‘Ākāso minituṃ sakkā, rajjuyā aṅgulena vā;</gatha>
    <gatha type="last">Na tveva tava sabbaññu, ñāṇaṃ sakkā pametave.</gatha>
    <gatha type="1">‘‘Mahāsamudde udakaṃ, pathaviñcākhilañjahe;</gatha>
    <gatha type="last">Buddhañāṇaṃ upādāya, upamāto na yujjare.</gatha>
    <gatha type="1">‘‘Sadevakassa lokassa, cittaṃ yesaṃ pavattati;</gatha>
    <gatha type="last">Antojālīkatā ete, tava ñāṇamhi cakkhuma.</gatha>
    <gatha type="1">‘‘Yena ñāṇena pattosi, kevalaṃ bodhimuttamaṃ;</gatha>
    <gatha type="last">Tena ñāṇena sabbaññu, maddasī paratitthiye.</gatha>
    <gatha type="1">‘‘Imā gāthā thavitvāna, suruci nāma tāpaso;</gatha>
    <gatha type="last">Ajinaṃ pattharitvāna, pathaviyaṃ nisīdi so.</gatha>
    <gatha type="1">‘‘Cullāsītisahassāni , ajjhogāḷho mahaṇṇave;</gatha>
    <gatha type="last">Accuggato tāvadeva, girirājā pavuccati.</gatha>
    <gatha type="1">‘‘Tāva accuggato neru, āyato vitthato ca so;</gatha>
    <gatha type="last">Cuṇṇito aṇubhedena, koṭisatasahassaso.</gatha>
    <gatha type="1">‘‘Lakkhe ṭhapiyamānamhi, parikkhayamagacchatha;</gatha>
    <gatha type="last">Na tveva tava sabbaññu, ñāṇaṃ sakkā pametave.</gatha>
    <gatha type="1">‘‘Sukhumacchikena jālena, udakaṃ yo parikkhipe;</gatha>
    <gatha type="last">Ye keci udake pāṇā, antojālīkatā siyuṃ.</gatha>
    <gatha type="1">‘‘Tatheva  hi mahāvīra, ye keci puthutitthiyā;</gatha>
    <gatha type="last">Diṭṭhigahanapakkhandā, parāmāsena mohitā.</gatha>
    <gatha type="1">‘‘Tava suddhena ñāṇena, anāvaraṇadassinā;</gatha>
    <gatha type="last">Antojālīkatā ete, ñāṇaṃ te nātivattare.</gatha>
    <gatha type="1">‘‘Bhagavā tamhi samaye, anomadassī mahāyaso;</gatha>
    <gatha type="last">Vuṭṭhahitvā samādhimhā, disaṃ olokayī jino.</gatha>
    <gatha type="1">‘‘Anomadassimunino, nisabho nāma sāvako;</gatha>
    <gatha type="last">Parivuto satasahassehi, santacittehi tādibhi.</gatha>
    <gatha type="1">‘‘Khīṇāsavehi suddhehi, chaḷabhiññehi jhāyibhi;</gatha>
    <gatha type="last">Cittamaññāya buddhassa, upesi lokanāyakaṃ.</gatha>
    <gatha type="1">‘‘Antalikkhe ṭhitā tattha, padakkhiṇamakaṃsu te;</gatha>
    <gatha type="last">Namassantā pañjalikā, otaruṃ buddhasantike.</gatha>
    <gatha type="1">‘‘Anomadassī bhagavā, lokajeṭṭho narāsabho;</gatha>
    <gatha type="last">Bhikkhusaṅghe nisīditvā, sitaṃ pātukarī jino.</gatha>
    <gatha type="1">‘‘Varuṇo nāmupaṭṭhāko, anomadassissa satthuno;</gatha>
    <gatha type="last">Ekaṃsaṃ cīvaraṃ katvā, apucchi lokanāyakaṃ.</gatha>
    <gatha type="1">‘‘Ko nu kho bhagavā hetu, sitakammassa satthuno;</gatha>
    <gatha type="last">Na hi buddhā ahetūhi, sitaṃ pātukaronti te.</gatha>
    <gatha type="1">‘‘Anomadassī bhagavā, lokajeṭṭho narāsabho;</gatha>
    <gatha type="last">Bhikkhumajjhe nisīditvā, imaṃ gāthaṃ abhāsatha.</gatha>
    <gatha type="1">‘‘Yo maṃ pupphena pūjesi, ñāṇañcāpi anutthavi;</gatha>
    <gatha type="last">Tamahaṃ kittayissāmi, suṇotha mama bhāsato.</gatha>
    <gatha type="1">‘‘Buddhassa giramaññāya, sabbe devā samāgatā;</gatha>
    <gatha type="last">Saddhammaṃ sotukāmā te, sambuddhamupasaṅkamuṃ.</gatha>
    <gatha type="1">‘‘Dasasu  lokadhātūsu, devakāyā mahiddhikā;</gatha>
    <gatha type="last">Saddhammaṃ sotukāmā te, sambuddhamupasaṅkamuṃ.</gatha>
    <gatha type="1">‘‘Hatthī  assā rathā pattī, senā ca caturaṅginī;</gatha>
    <gatha type="last">Parivāressantimaṃ niccaṃ, buddhapūjāyidaṃ phalaṃ.</gatha>
    <gatha type="1">‘‘Saṭṭhitūriyasahassāni, bheriyo samalaṅkatā;</gatha>
    <gatha type="last">Upaṭṭhissantimaṃ niccaṃ, buddhapūjāyidaṃ phalaṃ.</gatha>
    <gatha type="1">‘‘Soḷasitthisahassāni, nāriyo samalaṅkatā;</gatha>
    <gatha type="last">Vicittavatthābharaṇā, āmuttamaṇikuṇḍalā.</gatha>
    <gatha type="1">‘‘Aḷārapamhā hasulā, susaññā tanumajjhimā;</gatha>
    <gatha type="last">Parivāressantimaṃ niccaṃ, buddhapūjāyidaṃ phalaṃ.</gatha>
    <gatha type="1">‘‘Kappasatasahassāni, devaloke ramissati;</gatha>
    <gatha type="last">Sahassakkhattuṃ cakkavattī, rājā raṭṭhe bhavissati.</gatha>
    <gatha type="1">‘‘Sahassakkhattuṃ devindo, devarajjaṃ karissati;</gatha>
    <gatha type="last">Padesarajjaṃ vipulaṃ, gaṇanāto asaṅkhiyaṃ.</gatha>
    <gatha type="1">‘‘Pacchime bhavasampatte, manussattaṃ gamissati;</gatha>
    <gatha type="last">Brāhmaṇī sāriyā nāma, dhārayissati kucchinā.</gatha>
    <gatha type="1">‘‘Mātuyā nāmagottena, paññāyissatiyaṃ naro;</gatha>
    <gatha type="last">Sāriputtoti nāmena, tikkhapañño bhavissati.</gatha>
    <gatha type="1">‘‘Asītikoṭī chaḍḍetvā, pabbajissatikiñcano;</gatha>
    <gatha type="last">Gavesanto santipadaṃ, carissati mahiṃ imaṃ.</gatha>
    <gatha type="1">‘‘Aparimeyye ito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tassa dhammesu dāyādo, oraso dhammanimmito;</gatha>
    <gatha type="last">Sāriputtoti nāmena, hessati aggasāvako.</gatha>
    <gatha type="1">‘‘Ayaṃ bhāgīrathī gaṅgā, himavantā pabhāvitā;</gatha>
    <gatha type="last">Mahāsamuddamappeti, tappayantī mahodadhiṃ.</gatha>
    <gatha type="1">‘‘Tathevāyaṃ sāriputto, sake tīsu visārado;</gatha>
    <gatha type="last">Paññāya pāramiṃ gantvā, tappayissati pāṇine.</gatha>
    <gatha type="1">‘‘Himavantamupādāya , sāgarañca mahodadhiṃ;</gatha>
    <gatha type="last">Etthantare yaṃ pulinaṃ, gaṇanāto asaṅkhiyaṃ.</gatha>
    <gatha type="1">‘‘Tampi sakkā asesena, saṅkhātuṃ gaṇanā yathā;</gatha>
    <gatha type="last">Na tveva sāriputtassa, paññāyanto bhavissati.</gatha>
    <gatha type="1">‘‘Lakkhe  ṭhapiyamānamhi, khīye gaṅgāya vālukā;</gatha>
    <gatha type="last">Na tveva sāriputtassa, paññāyanto bhavissati.</gatha>
    <gatha type="1">‘‘Mahāsamudde ūmiyo, gaṇanāto asaṅkhiyā;</gatha>
    <gatha type="last">Tatheva sāriputtassa, paññāyanto na hessati.</gatha>
    <gatha type="1">‘‘Ārādhayitvā sambuddhaṃ, gotamaṃ sakyapuṅgavaṃ;</gatha>
    <gatha type="last">Paññāya pāramiṃ gantvā, hessati aggasāvako.</gatha>
    <gatha type="1">‘‘Pavattitaṃ dhammacakkaṃ, sakyaputtena tādinā;</gatha>
    <gatha type="last">Anuvattessati sammā, vassento dhammavuṭṭhiyo.</gatha>
    <gatha type="1">‘‘Sabbametaṃ abhiññāya, gotamo sakyapuṅgavo;</gatha>
    <gatha type="last">Bhikkhusaṅghe nisīditvā, aggaṭṭhāne ṭhapessati.</gatha>
    <gatha type="1">‘‘Aho me sukataṃ kammaṃ, anomadassissa satthuno;</gatha>
    <gatha type="last">Yassāhaṃ kāraṃ katvāna, sabbattha pāramiṃ gato.</gatha>
    <gatha type="1">‘‘Aparimeyye kataṃ kammaṃ, phalaṃ dasseti me idha;</gatha>
    <gatha type="last">Sumutto saravegova, kilese jhāpayiṃ ahaṃ.</gatha>
    <gatha type="1">‘‘Asaṅkhataṃ gavesanto, nibbānaṃ acalaṃ padaṃ;</gatha>
    <gatha type="last">Vicinaṃ titthiye sabbe, esāhaṃ saṃsariṃ bhave.</gatha>
    <gatha type="1">‘‘Yathāpi byādhito poso, pariyeseyya osadhaṃ;</gatha>
    <gatha type="last">Vicineyya vanaṃ sabbaṃ, byādhito parimuttiyā.</gatha>
    <gatha type="1">‘‘Asaṅkhataṃ gavesanto, nibbānaṃ amataṃ padaṃ;</gatha>
    <gatha type="last">Abbokiṇṇaṃ pañcasataṃ, pabbajiṃ isipabbajaṃ.</gatha>
    <gatha type="1">‘‘Jaṭābhārena bharito, ajinuttaranivāsano;</gatha>
    <gatha type="last">Abhiññāpāramiṃ gantvā, brahmalokaṃ agacchihaṃ.</gatha>
    <gatha type="1">‘‘Natthi  bāhirake suddhi, ṭhapetvā jinasāsanaṃ;</gatha>
    <gatha type="last">Ye keci buddhimā sattā, sujjhanti jinasāsane.</gatha>
    <gatha type="1">‘‘Attakāramayaṃ etaṃ, nayidaṃ itihītihaṃ;</gatha>
    <gatha type="last">Asaṅkhataṃ gavesanto, kutitthe sañcariṃ ahaṃ.</gatha>
    <gatha type="1">‘‘Yathā sāratthiko poso, kadaliṃ chetvāna phālaye;</gatha>
    <gatha type="last">Na tattha sāraṃ vindeyya, sārena rittako hi so.</gatha>
    <gatha type="1">‘‘Tatheva titthiyā loke, nānādiṭṭhī bahujjanā.</gatha>
    <gatha type="last">Asaṅkhatena rittāse, sārena kadalī yathā.</gatha>
    <gatha type="1">‘‘Pacchime bhavasampatte, brahmabandhu ahosahaṃ;</gatha>
    <gatha type="last">Mahābhogaṃ chaḍḍetvāna, pabbajiṃ anagāriyaṃ.</gatha>
    <gatha type="1">‘‘Ajjhāyako  mantadharo, tiṇṇaṃ vedāna pāragū;</gatha>
    <gatha type="last">Brāhmaṇo sañcayo nāma, tassa mūle vasāmahaṃ.</gatha>
    <gatha type="1">‘‘Sāvako te mahāvīra, assaji nāma brāhmaṇo;</gatha>
    <gatha type="last">Durāsado uggatejo, piṇḍāya caratī tadā.</gatha>
    <gatha type="1">‘‘Tamaddasāsiṃ sappaññaṃ, muniṃ mone samāhitaṃ;</gatha>
    <gatha type="last">Santacittaṃ mahānāgaṃ, suphullaṃ padumaṃ yathā.</gatha>
    <gatha type="1">‘‘Disvā me cittamuppajji, sudantaṃ suddhamānasaṃ;</gatha>
    <gatha type="last">Usabhaṃ pavaraṃ vīraṃ, arahāyaṃ bhavissati.</gatha>
    <gatha type="1">‘‘Pāsādiko iriyati, abhirūpo susaṃvuto;</gatha>
    <gatha type="last">Uttame damathe danto, amatadassī bhavissati.</gatha>
    <gatha type="1">‘‘Yaṃnūnāhaṃ uttamatthaṃ, puccheyyaṃ tuṭṭhamānasaṃ;</gatha>
    <gatha type="last">So me puṭṭho kathessati, paṭipucchāmahaṃ tadā.</gatha>
    <gatha type="1">‘‘Piṇḍapātaṃ carantassa, pacchato agamāsahaṃ;</gatha>
    <gatha type="last">Okāsaṃ paṭimānento, pucchituṃ amataṃ padaṃ.</gatha>
    <gatha type="1">‘‘Vīthintare anuppattaṃ, upagantvāna pucchahaṃ;</gatha>
    <gatha type="last">Kathaṃ gottosi tvaṃ vīra, kassa sissosi mārisa.</gatha>
    <gatha type="1">‘‘So  me puṭṭho viyākāsi, asambhītova kesarī;</gatha>
    <gatha type="last">Buddho loke samuppanno, tassa sissomhi āvuso.</gatha>
    <gatha type="1">‘‘Kīdisaṃ te mahāvīra, anujāto mahāyaso;</gatha>
    <gatha type="last">Buddhassa sāsanaṃ dhammaṃ, sādhu me kathayassu bho.</gatha>
    <gatha type="1">‘‘So me puṭṭho kathī sabbaṃ, gambhīraṃ nipuṇaṃ padaṃ;</gatha>
    <gatha type="last">Taṇhāsallassa hantāraṃ, sabbadukkhāpanūdanaṃ.</gatha>
    <gatha type="1">‘‘Ye dhammā hetuppabhavā, tesaṃ hetuṃ tathāgato āha;</gatha>
    <gatha type="last">Tesañca yo nirodho, evaṃvādī mahāsamaṇo.</gatha>
    <gatha type="1">‘‘Sohaṃ vissajjite pañhe, paṭhamaṃ phalamajjhagaṃ;</gatha>
    <gatha type="last">Virajo vimalo āsiṃ, sutvāna jinasāsanaṃ.</gatha>
    <gatha type="1">‘‘Sutvāna munino vākyaṃ, passitvā dhammamuttamaṃ;</gatha>
    <gatha type="last">Pariyogāḷhasaddhammo, imaṃ gāthamabhāsahaṃ.</gatha>
    <gatha type="1">‘‘Eseva dhammo yadi tāvadeva, paccabyatha padamasokaṃ;</gatha>
    <gatha type="last">Adiṭṭhaṃ abbhatītaṃ, bahukehi kappanahutehi.</gatha>
    <gatha type="1">‘‘Yvāhaṃ dhammaṃ gavesanto, kutitthe sañcariṃ ahaṃ;</gatha>
    <gatha type="last">So me attho anuppatto, kālo me nappamajjituṃ.</gatha>
    <gatha type="1">‘‘Tositohaṃ  assajinā, patvāna acalaṃ padaṃ;</gatha>
    <gatha type="last">Sahāyakaṃ gavesanto, assamaṃ agamāsahaṃ.</gatha>
    <gatha type="1">‘‘Dūratova mamaṃ disvā, sahāyo me susikkhito;</gatha>
    <gatha type="last">Iriyāpathasampanno, idaṃ vacanamabravi.</gatha>
    <gatha type="1">‘‘Pasannamukhanettosi, munibhāvova dissati;</gatha>
    <gatha type="last">Amatādhigato kacci, nibbānamaccutaṃ padaṃ.</gatha>
    <gatha type="1">‘‘Subhānurūpo āyāsi, āneñjakārito viya;</gatha>
    <gatha type="last">Dantova dantadamatho, upasantosi brāhmaṇa.</gatha>
    <gatha type="1">‘‘Amataṃ mayādhigataṃ, sokasallāpanūdanaṃ;</gatha>
    <gatha type="last">Tvampi taṃ adhigacchesi, gacchāma buddhasantikaṃ.</gatha>
    <gatha type="1">‘‘Sādhūti  so paṭissutvā, sahāyo me susikkhito;</gatha>
    <gatha type="last">Hatthena hatthaṃ gaṇhitvā, upagamma tavantikaṃ.</gatha>
    <gatha type="1">‘‘Ubhopi pabbajissāma, sakyaputta tavantike;</gatha>
    <gatha type="last">Tava sāsanamāgamma, viharāma anāsavā.</gatha>
    <gatha type="1">‘‘Kolito iddhiyā seṭṭho, ahaṃ paññāya pārago;</gatha>
    <gatha type="last">Ubhova ekato hutvā, sāsanaṃ sobhayāmase.</gatha>
    <gatha type="1">‘‘Apariyositasaṅkappo, kutitthe sañcariṃ ahaṃ;</gatha>
    <gatha type="last">Tava dassanamāgamma, saṅkappo pūrito mama.</gatha>
    <gatha type="1">‘‘Pathaviyaṃ patiṭṭhāya, pupphanti samaye dumā;</gatha>
    <gatha type="last">Dibbagandhā sampavanti, tosenti sabbapāṇinaṃ.</gatha>
    <gatha type="1">‘‘Tathevāhaṃ mahāvīra, sakyaputta mahāyasa;</gatha>
    <gatha type="last">Sāsane te patiṭṭhāya, samayesāmi pupphituṃ.</gatha>
    <gatha type="1">‘‘Vimuttipupphaṃ esanto, bhavasaṃsāramocanaṃ;</gatha>
    <gatha type="last">Vimuttipupphalābhena, tosemi sabbapāṇinaṃ.</gatha>
    <gatha type="1">‘‘Yāvatā buddhakhettamhi, ṭhapetvāna mahāmuniṃ;</gatha>
    <gatha type="last">Paññāya sadiso natthi, tava puttassa cakkhuma.</gatha>
    <gatha type="1">‘‘Suvinītā ca te sissā, parisā casusikkhitā;</gatha>
    <gatha type="last">Uttame damathe dantā, parivārenti taṃ sadā.</gatha>
    <gatha type="1">‘‘Jhāyī jhānaratā dhīrā, santacittā samāhitā;</gatha>
    <gatha type="last">Munī moneyyasampannā, parivārenti taṃ sadā.</gatha>
    <gatha type="1">‘‘Appicchā nipakā dhīrā, appāhārā alolupā;</gatha>
    <gatha type="last">Lābhālābhena santuṭṭhā, parivārenti taṃ sadā.</gatha>
    <gatha type="1">‘‘Āraññikā  dhutaratā, jhāyino lūkhacīvarā;</gatha>
    <gatha type="last">Vivekābhiratā dhīrā, parivārenti taṃ sadā.</gatha>
    <gatha type="1">‘‘Paṭipannā phalaṭṭhā ca, sekhā phalasamaṅgino;</gatha>
    <gatha type="last">Āsīsakā uttamatthaṃ, parivārenti taṃ sadā.</gatha>
    <gatha type="1">‘‘Sotāpannā  ca vimalā, sakadāgāmino ca ye;</gatha>
    <gatha type="last">Anāgāmī ca arahā, parivārenti taṃ sadā.</gatha>
    <gatha type="1">‘‘Satipaṭṭhānakusalā, bojjhaṅgabhāvanāratā;</gatha>
    <gatha type="last">Sāvakā te bahū sabbe, parivārenti taṃ sadā.</gatha>
    <gatha type="1">‘‘Iddhipādesu kusalā, samādhibhāvanāratā;</gatha>
    <gatha type="last">Sammappadhānānuyuttā, parivārenti taṃ sadā.</gatha>
    <gatha type="1">‘‘Tevijjā chaḷabhiññā ca, iddhiyā pāramiṃ gatā;</gatha>
    <gatha type="last">Paññāya pāramiṃ pattā, parivārenti taṃ sadā.</gatha>
    <gatha type="1">‘‘Edisā te mahāvīra, tava sissā susikkhitā;</gatha>
    <gatha type="last">Durāsadā uggatejā, parivārenti taṃ sadā.</gatha>
    <gatha type="1">‘‘Tehi sissehi parivuto, saññatehi tapassibhi;</gatha>
    <gatha type="last">Migarājāvasambhīto, uḷurājāva sobhasi.</gatha>
    <gatha type="1">‘‘Pathaviyaṃ patiṭṭhāya, ruhanti dharaṇīruhā;</gatha>
    <gatha type="last">Vepullataṃ pāpuṇanti, phalañca dassayanti te.</gatha>
    <gatha type="1">‘‘Pathavīsadiso tvaṃsi, sakyaputta mahāyasa;</gatha>
    <gatha type="last">Sāsane te patiṭṭhāya, labhanti amataṃ phalaṃ.</gatha>
    <gatha type="1">‘‘Sindhu sarassatī ceva, nandiyo candabhāgikā;</gatha>
    <gatha type="last">Gaṅgā ca yamunā ceva, sarabhū ca atho mahī.</gatha>
    <gatha type="1">‘‘Etāsaṃ sandamānānaṃ, sāgarova sampaṭicchati;</gatha>
    <gatha type="last">Jahanti purimaṃ nāmaṃ, sāgaroteva ñāyati.</gatha>
    <gatha type="1">‘‘Tathevime catubbaṇṇā, pabbajitvā tavantike;</gatha>
    <gatha type="last">Jahanti purimaṃ nāmaṃ, buddhaputtāti ñāyare.</gatha>
    <gatha type="1">‘‘Yathāpi cando vimalo, gacchaṃ ākāsadhātuyā;</gatha>
    <gatha type="last">Sabbe tāragaṇe loke, ābhāya atirocati.</gatha>
    <gatha type="1">‘‘Tatheva  tvaṃ mahāvīra, parivuto devamānuse;</gatha>
    <gatha type="last">Ete sabbe atikkamma, jalasi sabbadā tuvaṃ.</gatha>
    <gatha type="1">‘‘Gambhīre  uṭṭhitā ūmī, na velamativattare;</gatha>
    <gatha type="last">Sabbā velaṃva phusanti, sañcuṇṇā vikiranti tā.</gatha>
    <gatha type="1">‘‘Tatheva titthiyā loke, nānādiṭṭhī bahujjanā;</gatha>
    <gatha type="last">Dhammaṃ vāditukāmā te, nātivattanti taṃ muniṃ.</gatha>
    <gatha type="1">‘‘Sace ca taṃ pāpuṇanti, paṭivādehi cakkhuma;</gatha>
    <gatha type="last">Tavantikaṃ upagantvā, sañcuṇṇāva bhavanti te.</gatha>
    <gatha type="1">‘‘Yathāpi udake jātā, kumudā mandālakā bahū;</gatha>
    <gatha type="last">Upalimpanti toyena, kaddamakalalena ca.</gatha>
    <gatha type="1">‘‘Tatheva bahukā sattā, loke jātā virūhare;</gatha>
    <gatha type="last">Aṭṭitā rāgadosena, kaddame kumudaṃ yathā.</gatha>
    <gatha type="1">‘‘Yathāpi padumaṃ jalajaṃ, jalamajjhe virūhati;</gatha>
    <gatha type="last">Na so limpati toyena, parisuddho hi kesarī.</gatha>
    <gatha type="1">‘‘Tatheva tvaṃ mahāvīra, loke jāto mahāmuni;</gatha>
    <gatha type="last">Nopalimpasi lokena, toyena padumaṃ yathā.</gatha>
    <gatha type="1">‘‘Yathāpi rammake māse, bahū pupphanti vārijā;</gatha>
    <gatha type="last">Nātikkamanti taṃ māsaṃ, samayo pupphanāya so.</gatha>
    <gatha type="1">‘‘Tatheva tvaṃ mahāvīra, pupphito te vimuttiyā;</gatha>
    <gatha type="last">Sāsanaṃ nātivattanti, padumaṃ vārijaṃ yathā.</gatha>
    <gatha type="1">‘‘Supupphito sālarājā, dibbagandhaṃ pavāyati;</gatha>
    <gatha type="last">Aññasālehi parivuto, sālarājāva sobhati.</gatha>
    <gatha type="1">‘‘Tatheva tvaṃ mahāvīra, buddhañāṇena pupphito;</gatha>
    <gatha type="last">Bhikkhusaṅghaparivuto, sālarājāva sobhasi.</gatha>
    <gatha type="1">‘‘Yathāpi selo himavā, osadho sabbapāṇinaṃ;</gatha>
    <gatha type="last">Nāgānaṃ asurānañca, devatānañca ālayo.</gatha>
    <gatha type="1">‘‘Tatheva tvaṃ mahāvīra, osadho viya pāṇinaṃ;</gatha>
    <gatha type="last">Tevijjā chaḷabhiññā ca, iddhiyā pāramiṃ gatā.</gatha>
    <gatha type="1">‘‘Anusiṭṭhā  mahāvīra, tayā kāruṇikena te;</gatha>
    <gatha type="last">Ramanti dhammaratiyā, vasanti tava sāsane.</gatha>
    <gatha type="1">‘‘Migarājā yathā sīho, abhinikkhamma āsayā;</gatha>
    <gatha type="last">Catuddisānuviloketvā, tikkhattuṃ abhinādati.</gatha>
    <gatha type="1">‘‘Sabbe migā uttasanti, migarājassa gajjato;</gatha>
    <gatha type="last">Tathā hi jātimā eso, pasū tāseti sabbadā.</gatha>
    <gatha type="1">‘‘Gajjato te mahāvīra, vasudhā sampakampati;</gatha>
    <gatha type="last">Bodhaneyyāvabujjhanti, tasanti mārakāyikā.</gatha>
    <gatha type="1">‘‘Tasanti  titthiyā sabbe, nadato te mahāmuni;</gatha>
    <gatha type="last">Kākā senāva vibbhantā, migaraññā yathā migā.</gatha>
    <gatha type="1">‘‘Ye keci gaṇino loke, satthāroti pavuccare;</gatha>
    <gatha type="last">Paramparāgataṃ dhammaṃ, desenti parisāya te.</gatha>
    <gatha type="1">‘‘Na hevaṃ tvaṃ mahāvīra, dhammaṃ desesi pāṇinaṃ;</gatha>
    <gatha type="last">Sāmaṃ saccāni bujjhitvā, kevalaṃ bodhipakkhiyaṃ.</gatha>
    <gatha type="1">‘‘Āsayānusayaṃ ñatvā; indriyānaṃ balābalaṃ;</gatha>
    <gatha type="last">Bhabbābhabbe viditvāna, mahāmeghova gajjasi.</gatha>
    <gatha type="1">‘‘Cakkavāḷapariyantā, nisinnā parisā bhave;</gatha>
    <gatha type="last">Nānādiṭṭhī vicinantaṃ, vimaticchedanāya taṃ.</gatha>
    <gatha type="1">‘‘Sabbesaṃ cittamaññāya, opammakusalo muni;</gatha>
    <gatha type="last">Ekaṃ pañhaṃ kathentova, vimatiṃ chindasi pāṇinaṃ.</gatha>
    <gatha type="1">‘‘Upatissasadiseheva, vasudhā pūritā bhave;</gatha>
    <gatha type="last">Sabbeva te pañjalikā, kittayuṃ lokanāyakaṃ.</gatha>
    <gatha type="1">‘‘Kappaṃ vā te kittayantā, nānāvaṇṇehi kittayuṃ;</gatha>
    <gatha type="last">Parimetuṃ na sakkeyyuṃ, appameyyo tathāgato.</gatha>
    <gatha type="1">‘‘Yathā sakena thāmena, kittito hi mayā jino;</gatha>
    <gatha type="last">Kappakoṭīpi kittentā, evameva pakittayuṃ.</gatha>
    <gatha type="1">‘‘Sace  hi koci devo vā, manusso vā susikkhito;</gatha>
    <gatha type="last">Pametuṃ parikappeyya, vighātaṃva labheyya so.</gatha>
    <gatha type="1">‘‘Sāsane te patiṭṭhāya, sakyaputta mahāyasa;</gatha>
    <gatha type="last">Paññāya pāramiṃ gantvā, viharāmi anāsavo.</gatha>
    <gatha type="1">‘‘Titthiye sampamaddāmi, vattemi jinasāsanaṃ;</gatha>
    <gatha type="last">Dhammasenāpati ajja, sakyaputtassa sāsane.</gatha>
    <gatha type="1">‘‘Aparimeyye kataṃ kammaṃ, phalaṃ dassesi me idha;</gatha>
    <gatha type="last">Sukhitto saravegova, kilese jhāpayī mama.</gatha>
    <gatha type="1">‘‘Yo koci manujo bhāraṃ, dhāreyya matthake sadā;</gatha>
    <gatha type="last">Bhārena dukkhito assa, bhārehi bharito tathā.</gatha>
    <gatha type="1">‘‘Ḍayhamāno tīhaggīhi, bhavesu saṃsariṃ ahaṃ;</gatha>
    <gatha type="last">Bharito bhavabhārena, giriṃ uccārito yathā.</gatha>
    <gatha type="1">‘‘Oropito ca me bhāro, bhavā ugghāṭitā mayā;</gatha>
    <gatha type="last">Karaṇīyaṃ kataṃ sabbaṃ, sakyaputtassa sāsane.</gatha>
    <gatha type="1">‘‘Yāvatā  buddhakhettamhi, ṭhapetvā sakyapuṅgavaṃ;</gatha>
    <gatha type="last">Ahaṃ aggomhi paññāya, sadiso me na vijjati.</gatha>
    <gatha type="1">‘‘Samādhimhi sukusalo, iddhiyā pāramiṃ gato;</gatha>
    <gatha type="last">Icchamāno cahaṃ ajja, sahassaṃ abhinimmine.</gatha>
    <gatha type="1">‘‘Anupubbavihārassa, vasībhūto mahāmuni;</gatha>
    <gatha type="last">Kathesi sāsanaṃ mayhaṃ, nirodho sayanaṃ mama.</gatha>
    <gatha type="1">‘‘Dibbacakkhu visuddhaṃ me, samādhikusalo ahaṃ;</gatha>
    <gatha type="last">Sammappadhānānuyutto, bojjhaṅgabhāvanārato.</gatha>
    <gatha type="1">‘‘Sāvakena hi pattabbaṃ, sabbameva kataṃ mayā;</gatha>
    <gatha type="last">Lokanāthaṃ ṭhapetvāna, sadiso me na vijjati.</gatha>
    <gatha type="1">‘‘Samāpattīnaṃ kusalo, jhānavimokkhāna khippapaṭilābhī;</gatha>
    <gatha type="last">Bojjhaṅgabhāvanārato, sāvakaguṇapāramigatosmi.</gatha>
    <gatha type="1">‘‘Sāvakaguṇenapi  phussena, buddhiyā parisuttamabhāravā;</gatha>
    <gatha type="last">Yaṃ saddhāsaṅgahitaṃ cittaṃ, sadā sabrahmacārīsu.</gatha>
    <gatha type="1">‘‘Uddhatavisova sappo, chinnavisāṇova usabho;</gatha>
    <gatha type="last">Nikkhittamānadappova, upemi garugāravena gaṇaṃ.</gatha>
    <gatha type="1">‘‘Yadi rūpinī bhaveyya, paññā me vasumatīpi na sameyya;</gatha>
    <gatha type="last">Anomadassissa bhagavato, phalametaṃ ñāṇathavanāya.</gatha>
    <gatha type="1">‘‘Pavattitaṃ dhammacakkaṃ, sakyaputtena tādinā;</gatha>
    <gatha type="last">Anuvattemahaṃ sammā, ñāṇathavanāyidaṃ phalaṃ.</gatha>
    <gatha type="1">‘‘Mā me kadāci pāpiccho, kusīto hīnavīriyo;</gatha>
    <gatha type="last">Appassuto anācāro, sameto ahu katthaci.</gatha>
    <gatha type="1">‘‘Bahussuto ca medhāvī, sīlesu susamāhito;</gatha>
    <gatha type="last">Cetosamathānuyutto, api muddhani tiṭṭhatu.</gatha>
    <gatha type="1">‘‘Taṃ vo vadāmi bhaddante, tāvantettha samāgatā;</gatha>
    <gatha type="last">Appicchā hotha santuṭṭhā, jhāyī jhānaratā sadā.</gatha>
    <gatha type="1">‘‘Yamahaṃ paṭhamaṃ disvā, virajo vimalo ahuṃ;</gatha>
    <gatha type="last">So me ācariyo dhīro, assaji nāma sāvako.</gatha>
    <gatha type="1">‘‘Tassāhaṃ vāhasā ajja, dhammasenāpatī ahuṃ;</gatha>
    <gatha type="last">Sabbattha pāramiṃ patvā, viharāmi anāsavo.</gatha>
    <gatha type="1">‘‘Yo me ācariyo āsi, assaji nāma sāvako;</gatha>
    <gatha type="last">Yassaṃ disāyaṃ vasati, ussīsamhi karomahaṃ.</gatha>
    <gatha type="1">‘‘Mama  kammaṃ saritvāna, gotamo sakyapuṅgavo;</gatha>
    <gatha type="last">Bhikkhusaṅghe nisīditvā, aggaṭṭhāne ṭhapesi maṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Aparabhāge pana satthā jetavanamahāvihāre ariyagaṇamajjhe nisinno attano sāvake tena tena guṇavisesena etadagge ṭhapento – ‘‘etadaggaṃ, bhikkhave, mama sāvakānaṃ bhikkhūnaṃ mahāpaññānaṃ yadidaṃ sāriputto’’ti  (a. ni. 1.188-189) theraṃ mahāpaññabhāvena etadagge ṭhapesi. So evaṃ sāvakapāramīñāṇassa matthakaṃ patvā dhammasenāpatiṭṭhāne patiṭṭhahitvā sattahitaṃ karonto ekadivasaṃ sabrahmacārīnaṃ  attano cariyavibhāvanamukhena aññaṃ byākaronto –</paragraph>
    <hangnum nr="981"/>
    <gatha type="1"> ‘‘Yathācārī yathāsato satīmā, yatasaṅkappajjhāyi appamatto;</gatha>
    <gatha type="last">Ajjhattarato samāhitatto, eko santusito tamāhu bhikkhuṃ.</gatha>
    <hangnum nr="982"/>
    <gatha type="1"> ‘‘Allaṃ sukkhaṃ vā bhuñjanto, na bāḷhaṃ suhito siyā;</gatha>
    <gatha type="last">Ūnūdaro mitāhāro, sato bhikkhu paribbaje.</gatha>
    <hangnum nr="983"/>
    <gatha type="1"> ‘‘Cattāro pañca ālope, abhutvā udakaṃ pive;</gatha>
    <gatha type="last">Alaṃ phāsuvihārāya, pahitattassa bhikkhuno.</gatha>
    <hangnum nr="984"/>
    <gatha type="1"> ‘‘Kappiyaṃ tañce chādeti, cīvaraṃ idamatthikaṃ;</gatha>
    <gatha type="last">Alaṃ phāsuvihārāya, pahitattassa bhikkhuno.</gatha>
    <hangnum nr="985"/>
    <gatha type="1"> ‘‘Pallaṅkena nisinnassa, jaṇṇuke nābhivassati;</gatha>
    <gatha type="last">Alaṃ phāsuvihārāya, pahitattassa bhikkhuno.</gatha>
    <hangnum nr="986"/>
    <gatha type="1"> ‘‘Yo sukhaṃ dukkhato adda, dukkhamaddakkhi sallato;</gatha>
    <gatha type="last">Ubhayantarena nāhosi, kena lokasmi kiṃ siyā.</gatha>
    <hangnum nr="987"/>
    <gatha type="1"> ‘‘Mā me kadāci pāpiccho, kusīto hīnavīriyo;</gatha>
    <gatha type="last">Appassuto anādaro, kena lokasmi kiṃ siyā.</gatha>
    <hangnum nr="988"/>
    <gatha type="1"> ‘‘Bahussuto ca medhāvī, sīlesu susamāhito;</gatha>
    <gatha type="last">Cetosamathamanuyutto, api muddhani tiṭṭhatu.</gatha>
    <hangnum nr="989"/>
    <gatha type="1"> ‘‘Yo papañcamanuyutto, papañcābhirato mago;</gatha>
    <gatha type="last">Virādhayī so nibbānaṃ, yogakkhemaṃ anuttaraṃ.</gatha>
    <hangnum nr="990"/>
    <gatha type="1"> ‘‘Yo  ca papañcaṃ hitvāna, nippapañcapathe rato;</gatha>
    <gatha type="last">Ārādhayī so nibbānaṃ, yogakkhemaṃ anuttaraṃ.</gatha>
    <hangnum nr="991"/>
    <gatha type="1"> ‘‘Gāme vā yadi vāraññe, ninne vā yadi vā thale;</gatha>
    <gatha type="last">Yattha arahanto viharanti, taṃ bhūmirāmaṇeyyakaṃ.</gatha>
    <hangnum nr="992"/>
    <gatha type="1"> ‘‘Ramaṇīyāni araññāni, yattha na ramatī jano;</gatha>
    <gatha type="last">Vītarāgā ramissanti, na te kāmagavesino.</gatha>
    <hangnum nr="993"/>
    <gatha type="1"> ‘‘Nidhīnaṃva pavattāraṃ, yaṃ passe vajjadassinaṃ;</gatha>
    <gatha type="2">Niggayhavādiṃ medhāviṃ, tādisaṃ paṇḍitaṃ bhaje;</gatha>
    <gatha type="last">Tādisaṃ bhajamānassa, seyyo hoti na pāpiyo.</gatha>
    <hangnum nr="994"/>
    <gatha type="1"> ‘‘Ovadeyyānusāseyya, asabbhā ca nivāraye;</gatha>
    <gatha type="last">Satañhi so piyo hoti, asataṃ hoti appiyo.</gatha>
    <hangnum nr="995"/>
    <gatha type="1"> ‘‘Aññassa  bhagavā buddho, dhammaṃ desesi cakkhumā;</gatha>
    <gatha type="2">Dhamme desiyamānamhi, sotamādhesimatthiko;</gatha>
    <gatha type="last">Taṃ me amoghaṃ savanaṃ, vimuttomhi anāsavo.</gatha>
    <hangnum nr="996"/>
    <gatha type="1"> ‘‘Neva pubbenivāsāya, napi dibbassa cakkhuno;</gatha>
    <gatha type="2">Cetopariyāya iddhiyā, cutiyā upapattiyā;</gatha>
    <gatha type="last">Sotadhātuvisuddhiyā, paṇidhī me na vijjati.</gatha>
    <hangnum nr="997"/>
    <gatha type="1"> ‘‘Rukkhamūlaṃva nissāya, muṇḍo saṅghāṭipāruto;</gatha>
    <gatha type="last">Paññāya uttamo thero, upatissova jhāyati.</gatha>
    <hangnum nr="998"/>
    <gatha type="1"> ‘‘Avitakkaṃ samāpanno, sammāsambuddhasāvako;</gatha>
    <gatha type="last">Ariyena tuṇhībhāvena, upeto hoti tāvade.</gatha>
    <hangnum nr="999"/>
    <gatha type="1"> ‘‘Yathāpi pabbato selo, acalo suppatiṭṭhito;</gatha>
    <gatha type="last">Evaṃ mohakkhayā bhikkhu, pabbatova na vedhati.</gatha>
    <hangnum nr="1000"/>
    <gatha type="1"> ‘‘Anaṅgaṇassa posassa, niccaṃ sucigavesino;</gatha>
    <gatha type="last">Vālaggamattaṃ pāpassa, abbhamattaṃva khāyati.</gatha>
    <hangnum nr="1001"/>
    <gatha type="1"> ‘‘Nābhinandāmi  maraṇaṃ, nābhinandāmi jīvitaṃ;</gatha>
    <gatha type="last">Nikkhipissaṃ imaṃ kāyaṃ, sampajāno paṭissato.</gatha>
    <hangnum nr="1002"/>
    <gatha type="1"> ‘‘Nābhinandāmi maraṇaṃ, nābhinandāmi jīvitaṃ;</gatha>
    <gatha type="last">Kālañca paṭikaṅkhāmi, nibbisaṃ bhatako yathā.</gatha>
    <hangnum nr="1003"/>
    <gatha type="1"> ‘‘Ubhayena  midaṃ maraṇameva, nāmaraṇaṃ pacchā vā pure vā;</gatha>
    <gatha type="last">Paṭipajjatha mā vinassatha, khaṇo vo mā upaccagā.</gatha>
    <hangnum nr="1004"/>
    <gatha type="1"> ‘‘Nagaraṃ yathā paccantaṃ, guttaṃ santarabāhiraṃ;</gatha>
    <gatha type="2">Evaṃ gopetha attānaṃ, khaṇo vo mā upaccagā;</gatha>
    <gatha type="2">Khaṇātītā hi socanti, nirayamhi samappitā.</gatha>
    <hangnum nr="1005"/>
    <gatha type="1"> ‘‘Upasanto uparato, mantabhāṇī anuddhato;</gatha>
    <gatha type="last">Dhunāti pāpake dhamme, dumapattaṃva māluto.</gatha>
    <hangnum nr="1006"/>
    <gatha type="1"> ‘‘Upasanto uparato, mantabhāṇī anuddhato;</gatha>
    <gatha type="last">Appāsi pāpake dhamme, dumapattaṃva māluto.</gatha>
    <hangnum nr="1007"/>
    <gatha type="1"> ‘‘Upasanto anāyāso, vippasanno anāvilo;</gatha>
    <gatha type="last">Kalyāṇasīlo medhāvī, dukkhassantakaro siyā.</gatha>
    <hangnum nr="1008"/>
    <gatha type="1"> ‘‘Na vissase ekatiyesu evaṃ, agārisu pabbajitesu cāpi;</gatha>
    <gatha type="last">Sādhūpi hutvāna asādhu honti, asādhu hutvā puna sādhu honti.</gatha>
    <hangnum nr="1009"/>
    <gatha type="1"> ‘‘Kāmacchando  ca byāpādo, thinamiddhañca bhikkhuno;</gatha>
    <gatha type="last">Uddhaccaṃ vicikicchā ca, pañcete cittakelisā.</gatha>
    <hangnum nr="1010"/>
    <gatha type="1"> ‘‘Yassa sakkariyamānassa, asakkārena cūbhayaṃ;</gatha>
    <gatha type="last">Samādhi na vikampati, appamādavihārino.</gatha>
    <hangnum nr="1011"/>
    <gatha type="1"> ‘‘Taṃ jhāyinaṃ sātatikaṃ, sukhumadiṭṭhipassakaṃ;</gatha>
    <gatha type="last">Upādānakkhayārāmaṃ, āhu sappuriso iti.</gatha>
    <hangnum nr="1012"/>
    <gatha type="1"> ‘‘Mahāsamuddo  pathavī, pabbato anilopi ca;</gatha>
    <gatha type="last">Upamāya na yujjanti, satthu varavimuttiyā.</gatha>
    <hangnum nr="1013"/>
    <gatha type="1"> ‘‘Cakkānuvattako thero, mahāñāṇī samāhito;</gatha>
    <gatha type="last">Pathavāpaggisamāno, na rajjati na dussati.</gatha>
    <hangnum nr="1014"/>
    <gatha type="1"> ‘‘Paññāpāramitaṃ patto, mahābuddhi mahāmati;</gatha>
    <gatha type="last">Ajaḷo jaḷasamāno, sadā carati nibbuto.</gatha>
    <hangnum nr="1015"/>
    <gatha type="1"> ‘‘Pariciṇṇo mayā satthā…pe… bhavanettisamūhatā.</gatha>
    <hangnum nr="1016"/>
    <gatha type="1"> ‘‘Sampādethappamādena, esā me anusāsanī;</gatha>
    <gatha type="last">Handāhaṃ parinibbissaṃ, vippamuttomhi sabbadhī’’ti. –</gatha>
    <paragraph type="unindented">Imā gāthā abhāsi. Imā hi kāci gāthā therena bhāsitā, kāci theraṃ ārabbha bhagavatā bhāsitā, sabbā pacchā attano cariyapavedanavasena therena bhāsitattā therasseva gāthā ahesuṃ.</paragraph>
    <paragraph>Tattha yathācārīti yathā kāyādīhi saṃyato, saṃvuto hutvā carati viharati, yathācaraṇasīloti vā yathācārī, sīlasampannoti attho. Yathāsatoti yathāsanto. Gāthāsukhatthañhi anunāsikalopaṃ katvā niddeso kato, santo viya, ariyehi nibbisesoti attho. Satīmāti paramāya satiyā samannāgato. Yatasaṅkappajjhāyīti sabbaso micchāsaṅkappaṃ pahāya nekkhammasaṅkappādivasena saṃyatasaṅkappo hutvā ārammaṇūpanijjhānena lakkhaṇūpanijjhānena ca jhāyanasīlo. Appamattoti tasmiṃyeva yathācāribhāve yatasaṅkappo hutvā jhāyanena ca pamādarahito sabbattha suppatiṭṭhitasatisampajañño. Ajjhattaratoti gocarajjhatte kammaṭṭhānabhāvanāya abhirato. Samāhitattoti tāya eva bhāvanāya ekaggacitto. Ekoti asahāyo gaṇasaṃsaggaṃ, kilesasaṃsaggañca pahāya kāyavivekaṃ, cittavivekañca paribrūhayanto. Santusitoti paccayasantosena ca bhāvanārāmasantosena ca sammadeva tusito tuṭṭho. Bhāvanāya hi uparūpari visesaṃ āvahantiyā uḷāraṃ pītipāmojjaṃ uppajjati, matthakaṃ pattāya pana vattabbameva natthi. Tamāhubhikkhunti taṃ evarūpaṃ puggalaṃ sikkhattayapāripūriyā bhayaṃ ikkhanatāya bhinnakilesatāya ca bhikkhūti vadanti.</paragraph>
    <paragraph>Idāni  yathāvuttasantosadvaye paccayasantosaṃ tāva dassento ‘‘allaṃ sukkhaṃ vā’’tiādimāha. Tattha allanti sappiādiupasekena tintaṃ siniddhaṃ. Sukkhanti tadabhāvena lūkhaṃ. Vā-saddo aniyamattho, allaṃ vā sukkhaṃ vāti. Bāḷhanti ativiya. Suhitoti dhāto na siyāti attho. Kathaṃ pana siyāti āha ‘‘ūnūdaro mitāhāro’’ti paṇītaṃ lūkhaṃ vāpi bhojanaṃ bhuñjanto bhikkhu yāvadatthaṃ abhuñjitvā ūnūdaro sallahukudaro, tato eva mitāhāro parimitabhojano aṭṭhaṅgasamannāgataṃ āhāraṃ āharanto tattha mattaññutāya paccavekkhaṇasatiyā ca sato hutvā paribbaje vihareyya.</paragraph>
    <paragraph>Yathā pana ūnūdaro mitāhāro ca nāma hoti, taṃ dassetuṃ ‘‘cattāro’’tiādi vuttaṃ. Tattha abhutvāti cattāro vā pañca vā ālope kabaḷe abhuñjitvā tattakassa āhārassa okāsaṃ ṭhapetvā pānīyaṃ piveyya. Ayañhi āhāre sallahukavutti. Nibbānañhi pesitacittassa bhikkhuno phāsuvihārāya jhānādīnaṃ adhigamayogyatāya sukhavihārāya alaṃ pariyattanti attho. Iminā kucchiparihāriyaṃ piṇḍapātaṃ vadanto piṇḍapāte itarītarasantosaṃ dasseti. ‘‘Bhutvānā’’ti vā pāṭho, so catupañcālopamattenāpi āhārena sarīraṃ yāpetuṃ samatthassa ativiya thirapakatikassa puggalassa vasena vutto siyā, uttaragāthāhipi saṃsandati eva appakasseva cīvarassa senāsanassa ca vakkhamānattā.</paragraph>
    <paragraph>Kappiyanti  yaṃ kappiyakappiyānulomesu khomādīsu aññataranti attho. Tañce chādetīti kappiyaṃ cīvaraṃ samānaṃ chādetabbaṃ ṭhānaṃ chādeti ce, satthārā anuññātajātiyaṃ santaṃ heṭṭhimantena anuññātapamāṇayuttaṃ ce hotīti attho. Idamatthikanti idaṃ payojanatthaṃ satthārā vuttapayojanatthaṃ yāvadeva sītādipaṭighātanatthañceva hirīkopīnapaṭicchādanatthañcāti attho. Etena kāyaparihāriyaṃ cīvaraṃ tattha itarītarasantosañca vadati.</paragraph>
    <paragraph>Pallaṅkena nisinnassāti pallaṅkaṃ vuccati samantato ūrubaddhāsanaṃ, tena nisinnassa, tisandhipallaṅkaṃ ābhujitvā nisinnassāti attho. Jaṇṇukenābhivassatīti yassaṃ kuṭiyaṃ tathā nisinnassa deve vassante jaṇṇukadvayaṃ vassodakena na temiyati, ettakampi sabbapariyantasenāsanaṃ , sakkā hi tattha nisīditvā atthakāmarūpena kulaputtena sadatthaṃ nipphādetuṃ. Tenāha ‘‘alaṃ phāsuvihārāya, pahitattassa bhikkhuno’’ti.</paragraph>
    <paragraph>Evaṃ thero imāhi catūhi gāthāhi ye te bhikkhū mahicchā asantuṭṭhā, tesaṃ paramukkaṃsagataṃ sallekhaovādaṃ pakāsetvā idāni vedanāmukhena bhāvanārāmasantosaṃ dassento ‘‘yo sukha’’ntiādimāha. Tattha sukhanti sukhavedanaṃ. Dukkhatoti vipariṇāmadukkhato. Addāti addasa, vipassanāpaññāsahitāya maggapaññāya yathābhūtaṃ yo apassīti attho. Sukhavedanā hi paribhogakāle assādiyamānāpi visamissaṃ viya bhojanaṃ vipariṇāmakāle dukkhāyeva hoti. Tenettha dukkhānupassanaṃ dasseti. Dukkhamaddakkhi sallatoti dukkhavedanaṃ yo sallanti passi. Dukkhavedanā hi yathā sallaṃ sarīraṃ anupavisantampi anupavisitvā ṭhitampi uddhariyamānampi pīḷanameva janeti, evaṃ uppajjamānāpi ṭhitippattāpi bhijjamānāpi vibādhatiyevāti. Etenettha dukkhānupassanaṃyeva ukkaṃsetvā vadati, tena ca ‘‘yaṃ dukkhaṃ tadanattā’’ti (saṃ. ni. 3.15) vacanato vedanādvaye attattaniyagāhaṃ viniveṭheti. Ubhayantarenāti ubhayesaṃ antare, sukhadukkhavedanānaṃ majjhabhūte adukkhamasukheti attho. Nāhosīti yathābhūtāvabodhane attattaniyābhinivesanaṃ ahosi. Kena lokasmi kiṃ siyāti evaṃ vedanāmukhena pañcapi upādānakkhandhe parijānitvā tappaṭibaddhaṃ sakalakilesajālaṃ samucchinditvā ṭhito kena nāma kilesena lokasmiṃ baddho, devatādīsu kiṃ vā āyati siyā, aññadatthu chinnabandhano apaññattikova siyāti adhippāyo.</paragraph>
    <paragraph>Idāni micchāpaṭipanne puggale garahanto sammāpaṭipanne pasaṃsanto ‘‘mā me’’tiādikā catasso gāthā abhāsi. Tattha mā me kadāci pāpicchoti yo asantaguṇasambhāvanicchāya pāpiccho , samaṇadhamme ussāhābhāvena kusīto, tatoyeva hīnavīriyo, saccapaṭiccasamuppādādipaṭisaṃyuttassa sutassa abhāvena appassuto, ovādānusāsanīsu ādarābhāvena anādaro, tādiso atihīnapuggalo mama  santike kadācipi mā hotu. Kasmā? Kena lokasmi kiṃ siyāti lokasmiṃ sattanikāye tassa tādisassa puggalassa kena ovādena kiṃ bhavitabbaṃ, kena vā katena kiṃ siyā, niratthakamevāti attho.</paragraph>
    <paragraph>Bahussuto cāti yo puggalo sīlādipaṭisaṃyuttassa suttageyyādibhedassa bahuno sutassa sambhavena bahussuto, dhammojapaññāya pārihāriyapaññāya paṭivedhapaññāya ca vasena medhāvī, sīlesu ca suṭṭhu patiṭṭhitattā susamāhito, cetosamathaṃ lokiyalokuttarabhedaṃ cittasamādhānaṃ anuyutto, tādiso puggalo mayhaṃ matthakepi tiṭṭhatu, pageva sahavāso.</paragraph>
    <paragraph>Yo papañcamanuyuttoti yo pana puggalo kammārāmatādivasena rūpābhisaṅgādivasena ca pavattiyā papañcanaṭṭhena taṇhādibhedaṃ papañcaṃ anuyutto, tattha ca anādīnavadassanena abhirato magasadiso, so nibbānaṃ virādhayi, so nibbānā suvidūravidūre ṭhito.</paragraph>
    <paragraph>Yo ca papañcaṃ hitvānāti yo pana puggalo taṇhāpapañcaṃ pahāya tadabhāvato nippapañcassa nibbānassa pathe adhigamupāye ariyamagge rato bhāvanābhisamaye abhirato, so nibbānaṃ ārādhayi sādhesi adhigacchīti attho.</paragraph>
    <paragraph>Athekadivasaṃ thero attano kaniṭṭhabhātikassa revatattherassa kaṇṭakanicitakhadirarukkhasañchanne nirudakakantāre vāsaṃ disvā taṃ pasaṃsanto ‘‘gāme vā’’tiādikā dve gāthā abhāsi. Tattha gāme vāti kiñcāpi arahanto gāmante kāyavivekaṃ na labhanti, cittavivekaṃ pana labhanteva. Tesañhi dibbapaṭibhāgānipi ārammaṇāni cittaṃ cāletuṃ na sakkonti, tasmā gāme vā hotu araññādīsu aññataraṃ vā, yattha arahanto viharanti, taṃ bhūmirāmaṇeyyakanti so bhūmippadeso ramaṇīyo evāti attho.</paragraph>
    <paragraph>Araññānīti supupphitatarusaṇḍamaṇḍitāni vimalasalilāsayasampannāni araññāni ramaṇīyānīti sambandho. Yatthāti yesu araññesu vikasitesu viya ramamānesu kāmapakkhiko kāmagavesako jano na ramati. Vītarāgāti vigatarāgā pana khīṇāsavā bhamaramadhukarā viya padumavanesu  tathārūpesu araññesu ramissantīti. Na te kāmagavesinoti yasmā te vītarāgā kāmagavesino na hontīti attho.</paragraph>
    <paragraph>Puna thero rādhaṃ nāma duggatabrāhmaṇaṃ anukampāya pabbājetvā, upasampādetvā tameva pacchāsamaṇaṃ katvā vicaranto ekadivasaṃ tassa ca subbacabhāvena tussitvā ovādaṃ dento ‘‘nidhīnaṃvā’’tiādimāha. Tattha nidhīnaṃvāti tattha tattha nidahitvā ṭhapitānaṃ hiraññasuvaṇṇādipūrānaṃ nidhikumbhīnaṃ. Pavattāranti kicchajīvike duggatamanusse anukampaṃ katvā ‘‘ehi te sukhena jīvituṃ upāyaṃ dassessāmī’’ti nidhiṭṭhānaṃ netvā hatthaṃ pasāretvā ‘‘imaṃ gahetvā sukhaṃ jīvāhī’’ti ācikkhitāraṃ viya. Vajjadassinanti dve vajjadassino – ‘‘iminā naṃ asāruppena vā khalitena vā saṅghamajjhe niggaṇhissāmī’’ti randhagavesako ca, aññātaṃ ñāpetukāmo ñātaṃ assādento sīlādivuddhikāmatāya taṃ taṃ vajjaṃ olokento ullumpanasabhāvasaṇṭhito  cāti, ayaṃ idha adhippeto. Yathā hi duggatamanusso ‘‘imaṃ nidhiṃ gaṇhāhī’’ti niggayhamānopi nidhidassane kopaṃ na karoti, pamuditova hoti, evaṃ evarūpesu puggalesu asāruppaṃ vā khalitaṃ vā disvā ācikkhante kopo na kātabbo, tuṭṭhacitteneva bhavitabbaṃ, ‘‘bhante, punapi maṃ evarūpaṃ vadeyyāthā’’ti pavāretabbameva. Niggayhavādinti yo vajjaṃ disvā ayaṃ me saddhivihāriko, antevāsiko, upakārakoti acintetvā vajjānurūpaṃ tajjento paṇāmento daṇḍakammaṃ karonto sikkhāpeti, ayaṃ niggayhavādī nāma sammāsambuddho viya. Vuttañhetaṃ – ‘‘niggayha niggayhāhaṃ, ānanda, vakkhāmi; pavayha pavayha, ānanda, vakkhāmi. Yo sāro so ṭhassatī’’ti (ma. ni. 3.196). Medhāvinti dhammojapaññāya samannāgataṃ. Tādisanti evarūpaṃ paṇḍitaṃ. Bhajeti payirupāseyya. Tādisañhi ācariyaṃ bhajamānassa antevāsikassa seyyo hoti, na pāpiyo, vuḍḍhiyeva hoti, no parihānīti attho.</paragraph>
    <paragraph>Athekadā assajipunabbasukehi kīṭāgirismiṃ āvāse dūsite satthārā āṇatto attano parisāya mahāmoggallānena ca saddhiṃ tattha gato dhammasenāpati assajipunabbasukesu ovādaṃ anādiyantesu imaṃ gāthamāha. Tattha ovadeyyāti ovādaṃ anusiṭṭhiṃ dadeyya. Anusāseyyāti tasseva pariyāyavacanaṃ. Atha vā uppanne vatthusmiṃ vadanto ovadati  nāma, anuppanne ‘‘ayasopi te siyā’’tiādiṃ anāgataṃ uddissa vadanto anusāsati nāma. Sammukhā vadanto vā ovadati nāma, parammukhā dūtaṃ, sāsanaṃ vā pesetvā vadanto anusāsati nāma. Sakiṃ vadanto vā ovadati nāma, punappunaṃ vadanto anusāsati nāma. Asabbhā cāti akusalā dhammā ca nivāraye, kusale dhamme ca patiṭṭhāpeyyāti attho. Satañhi soti evarūpo puggalo  sādhūnaṃ piyo hoti. Ye pana asantā asappurisā vitiṇṇaparalokā āmisacakkhukā jīvikatthāya pabbajitā, tesaṃ so ovādako anusāsako ‘‘na tvaṃ amhākaṃ upajjhāyo, na ācariyo, kasmā amhe vadasī’’ti evaṃ mukhasattīhi vijjhantānaṃ appiyo hotīti.</paragraph>
    <paragraph>‘‘Yaṃ ārabbha satthā dhammaṃ deseti, so eva upanissayasampanno’’ti bhikkhūsu kathāya samuṭṭhitāya ‘‘nayidameta’’nti dassento ‘‘aññassā’’ti gāthamāha. Tattha aññassāti attano bhāgineyyaṃ dīghanakhaparibbājakaṃ sandhāyāha. Tassa hi satthārā vedanāpariggahasutte (ma. ni. 2.205-206) desiyamāne ayaṃ mahāthero bhāvanāmagge adhigantvā sāvakapāramīñāṇassa matthakaṃ patto. Sotamodhesimatthikoti satthāraṃ bījayamāno ṭhito atthiko hutvā sussūsanto sotaṃ odahiṃ. Taṃme amoghaṃ savananti taṃ tathā sutaṃ savanaṃ mayhaṃ amoghaṃ avañjhaṃ ahosi, aggasāvakena pattabbaṃ sampattīnaṃ avassayo ahosi. Tenāha ‘‘vimuttomhī’’tiādi.</paragraph>
    <paragraph>Tattha neva pubbenivāsāyāti attano paresañca pubbenivāsajānanañāṇatthāya, paṇidhī me neva vijjatīti yojanā. Parikammakaraṇavasena tadatthaṃ cittapaṇidhānamattampi nevatthi neva ahosīti attho. Cetopariyāyāti cetopariyañāṇassa. Iddhiyāti iddhividhañāṇassa. Cutiyā upapattiyāti, sattānaṃ cutiyā upapattiyā ca jānanañāṇāya cutūpapātañāṇatthāya. Sotadhātuvisuddhiyāti dibbasotañāṇassa. Paṇidhī me na vijjatīti imesaṃ abhiññāvisesānaṃ atthāya parikammavasena cittassa paṇidhi cittābhinīhāro me natthi nāhosīti attho. Sabbaññuguṇā viya hi buddhānaṃ aggamaggādhigameneva sāvakānaṃ  sabbe sāvakaguṇā hatthagatā honti, na tesaṃ adhigamāya visuṃ parikammakaraṇakiccaṃ atthīti.</paragraph>
    <paragraph>Rukkhamūlantiādikā tisso gāthā kapotakandarāyaṃ viharantassa yakkhena pahatakāle samāpattibalena attano nibbikāratādīpanavasena vuttā. Tattha muṇḍoti na voropitakeso. Saṅghāṭipārutoti saṅghāṭiṃ pārupitvā nisinno. ‘‘Saṅghāṭiyā supāruto’’ti ca paṭhanti. Paññāya uttamo theroti thero hutvā paññāya uttamo, sāvakesu paññāya seṭṭhoti attho. Jhāyatīti ārammaṇūpanijjhānena lakkhaṇūpanijjhānena ca jhāyati, bahulaṃ samāpattivihārena viharatīti attho.</paragraph>
    <paragraph>Upeto hoti tāvadeti yadā yakkhena sīse pahato, tāvadeva avitakkaṃ catutthajjhānikaphalasamāpattiṃ  samāpanno ariyena tuṇhībhāvena upeto samannāgato ahosi. Atītatthe hi hotīti idaṃ vattamānavacanaṃ.</paragraph>
    <paragraph>Pabbatova na vedhatīti mohakkhayā bhinnasabbakileso bhikkhu. So selamayapabbato viya acalo suppatiṭṭhito iṭṭhādinā kenaci na vedhati, sabbattha nibbikāro hotīti attho.</paragraph>
    <paragraph>Athekadivasaṃ therassa asatiyā nivāsanakaṇṇe olambante aññataro sāmaṇero, ‘‘bhante, parimaṇḍalaṃ nivāsetabba’’nti āha. Taṃ sutvā ‘‘bhaddaṃ tayā suṭṭhu vutta’’nti sirasā viya sampaṭicchanto tāvadeva thokaṃ apakkamitvā parimaṇḍalaṃ nivāsetvā ‘‘mādisānaṃ ayampi dosoyevā’’ti dassento ‘‘anaṅgaṇassā’’ti gāthamāha.</paragraph>
    <paragraph>Puna maraṇe jīvite ca attano samacittataṃ dassento ‘‘nābhinandāmī’’tiādinā dve gāthā vatvā paresaṃ dhammaṃ kathento ‘‘ubhayena mida’’ntiādinā gāthādvayamāha. Tattha ubhayenāti ubhayesu, ubhosu kālesūti attho. Midanti  ma-kāro padasandhikaro. Idaṃ maraṇameva, maraṇaṃ attheva nāma, amaraṇaṃ nāma natthi. Kesu ubhosu kālesūti āha ‘‘pacchā vā pure vā’’ti majjhimavayassa pacchā vā jarājiṇṇakāle pure vā daharakāle maraṇameva maraṇaṃ ekantikameva. Tasmā paṭipajjatha sammā paṭipattiṃ pūretha vippaṭipajjitvā mā vinassatha apāyesu mahādukkhaṃ mānubhavatha. Khaṇo vo mā upaccagāti aṭṭhahi akkhaṇehi vivajjito ayaṃ navamo khaṇo mā tumhe atikkamīti attho.</paragraph>
    <paragraph>Athekadivasaṃ āyasmantaṃ mahākoṭṭhikaṃ disvā tassa guṇaṃ pakāsento ‘‘upasanto’’tiādinā tisso gāthā abhāsi. Tattha anuddesikavasena ‘‘dhunātī’’ti vuttamevatthaṃ puna therasannissitaṃ katvā vadanto ‘‘appāsī’’tiādimāha. Tattha appāsīti adhunā pahāsīti attho. Anāyāsoti aparissamo, kilesadukkharahitoti attho. Vippasanno anāviloti vippasanno asaddhiyādīnaṃ abhāvena suṭṭhu pasannacitto anāvilasaṅkappatāya anāvilo.</paragraph>
    <paragraph>Na vissaseti gāthā devadattaṃ saddahitvā tassa diṭṭhiṃ rocetvā ṭhite vajjiputtake ārabbha vuttā. Tattha na vissaseti vissaṭṭho na bhaveyya, na saddaheyyāti attho. Ekatiyesūti ekaccesu anavaṭṭhitasabhāvesu puthujjanesu. Evanti yathā tumhe ‘‘devadatto sammā paṭipanno’’ti vissāsaṃ āpajjittha, evaṃ. Agārisūti gahaṭṭhesu. Sādhūpi hutvānāti yasmā puthujjanabhāvo nāma  assapiṭṭhe ṭhapitakumbhaṇḍaṃ viya thusarāsimhi nikhātakhāṇukaṃ viya ca anavaṭṭhito, tasmā ekacce ādito sādhū hutvā ṭhitāpi pacchā asādhū honti. Yathā devadatto pubbe sīlasampanno abhiññāsamāpattilābhī hutvā lābhasakkārapakato idāni parihīnaviseso chinnapakkhakāko viya āpāyiko jāto. Tasmā tādiso diṭṭhamattena ‘‘sādhū’’ti na vissāsitabbo. Ekacce pana kalyāṇamittasaṃsaggābhāvena ādito asādhū hutvāpi pacchā kalyāṇasaṃsaggena sādhū hontiyeva, tasmā devadattasadise sādhupatirūpe ‘‘sādhū’’ti na vissāseyyāti attho.</paragraph>
    <paragraph>Yesaṃ kāmacchandādayo cittupakkilesā avigatā, te asādhū. Yesaṃ te vigatā, te sādhūti dassetuṃ ‘‘kāmacchando’’ti gāthaṃ vatvā asādhāraṇato ukkaṃsagataṃ sādhulakkhaṇaṃ dassetuṃ ‘‘yassa sakkariyamānassā’’tiādinā gāthādvayaṃ vuttaṃ.</paragraph>
    <paragraph>Asādhāraṇato  pana ukkaṃsagataṃ taṃ dassetuṃ satthāraṃ attānañca udāharanto ‘‘mahāsamuddo’’tiādikā gāthā abhāsi. Tattha mahāsamuddoti  ayaṃ mahāsamuddo, mahāpathavī selo pabbato, puratthimādibhedato anilo ca attano acetanābhāvena iṭṭhāniṭṭhaṃ sahanti, na paṭisaṅkhānabalena, satthā pana yassā arahattuppattiyā vasena uttame tādibhāve ṭhito iṭṭhādīsu sabbattha samo nibbikāro, tassā satthu varavimuttiyā aggaphalavimuttiyā te mahāsamuddādayo upamāya upamābhāvena na yujjanti kalabhāgampi na upentīti attho.</paragraph>
    <paragraph>Cakkānuvattakoti satthārā vattitassa dhammacakkassa anuvattako. Theroti asekkhehi sīlakkhandhādīhi samannāgamena thero. Mahāñāṇīti mahāpañño. Samāhitoti upacārappanāsamādhinā anuttarasamādhinā ca samāhito. Paṭhavāpaggisamānoti iṭṭhādiārammaṇasannipāte nibbikāratāya pathaviyā āpena agginā ca sadisavuttiko. Tenāha ‘‘na rajjati na dussatī’’ti.</paragraph>
    <paragraph>Paññāpāramitaṃ pattoti sāvakañāṇassa pāramiṃ pārakoṭiṃ patto. Mahābuddhīti mahāputhuhāsajavanatikkhanibbedhikabhāvappattāya mahatiyā buddhiyā paññāya samannāgato. Mahāmatīti dhammanvayaveditasaṅkhātāya mahatiyā nayaggāhamatiyā samannāgato. Ye hi te catubbidhā, soḷasavidhā, catucattālīsavidhā, tesattatividhā ca paññappabhedā. Tesaṃ sabbaso anavasesānaṃ  adhigatattā mahāpaññatā divisesayogato ca ayaṃ mahāthero sātisayaṃ ‘‘mahābuddhī’’ti vattabbataṃ arahati. Yathāha bhagavā –</paragraph>
    <paragraph type="indent">‘‘Paṇḍito, bhikkhave, sāriputto; mahāpañño, bhikkhave, sāriputto; puthupañño, bhikkhave, sāriputto; hāsapañño, bhikkhave, sāriputto; javanapañño, bhikkhave, sāriputto; tikkhapañño, bhikkhave, sāriputto; nibbedhikapañño, bhikkhave, sāriputto’’tiādi (ma. ni. 3.93).</paragraph>
    <paragraph>Tatthāyaṃ paṇḍitabhāvādīnaṃ vibhāgavibhāvanā. Dhātukusalatā, āyatanakusalatā, paṭiccasamuppādakusalatā, ṭhānāṭṭhānakusalatāti  imehi catūhi kāraṇehi paṇḍito. Mahāpaññatādīnaṃ vibhāgadassane ayaṃ pāḷi –</paragraph>
    <paragraph type="indent">‘‘Katamā mahāpaññā? Mahante atthe pariggaṇhātīti mahāpaññā, mahante dhamme pariggaṇhātīti mahāpaññā, mahantā niruttiyo pariggaṇhātīti mahāpaññā, mahantāni paṭibhānāni pariggaṇhātīti mahāpaññā, mahante sīlakkhandhe pariggaṇhātīti mahāpaññā, mahante samādhikkhandhe pariggaṇhātīti mahāpaññā, mahante paññākkhandhe pariggaṇhātīti mahāpaññā, mahante vimuttikkhandhe pariggaṇhātīti mahāpaññā, mahante vimuttiñāṇadassanakkhandhe pariggaṇhātīti mahāpaññā, mahantāni ṭhānāṭṭhānāni pariggaṇhātīti mahāpaññā, mahantā vihārasamāpattiyo pariggaṇhātīti mahāpaññā, mahantāni ariyasaccāni pariggaṇhātīti mahāpaññā, mahante satipaṭṭhāne pariggaṇhātīti mahāpaññā, mahante sammappadhāne pariggaṇhātīti mahāpaññā, mahante iddhipāde pariggaṇhātīti mahāpaññā, mahantāni indriyāni pariggaṇhātīti mahāpaññā, mahantāni balāni pariggaṇhātīti mahāpaññā, mahante bojjhaṅge pariggaṇhātīti mahāpaññā, mahante ariyamagge pariggaṇhātīti mahāpaññā, mahantāni sāmaññaphalāni pariggaṇhātīti mahāpaññā, mahantā abhiññāyo pariggaṇhātīti mahāpaññā, mahantaṃ paramatthaṃ nibbānaṃ pariggaṇhātīti mahāpaññā.</paragraph>
    <paragraph type="indent">‘‘Katamā puthupaññā? Puthunānākhandhesu ñāṇaṃ pavattatīti puthupaññā , puthunānādhātūsu ñāṇaṃ pavattatīti puthupaññā, puthunānāāyatanesu ñāṇaṃ pavattatīti puthupaññā, puthunānāpaṭiccasamuppādesu ñāṇaṃ pavattatīti puthupaññā, puthunānāsuññatamanupalabbhesu  ñāṇaṃ pavattatīti puthupaññā, puthunānāatthesu ñāṇaṃ pavattatīti puthupaññā, puthunānādhammesu ñāṇaṃ pavattatīti puthupaññā, puthunānāniruttīsu ñāṇaṃ pavattatīti puthupaññā, puthunānāpaṭibhānesu ñāṇaṃ pavattatīti puthupaññā, puthunānāsīlakkhandhesu ñāṇaṃ pavattatīti puthupaññā, puthunānāsamādhikkhandhesu ñāṇaṃ pavattatīti puthupaññā, puthunānāpaññākkhandhesu ñāṇaṃ pavattatīti puthupaññā, puthunānāvimuttikkhandhesu ñāṇaṃ  pavattatīti puthupaññā, puthunānāvimuttiñāṇadassanakkhandhesu ñāṇaṃ pavattatīti puthupaññā, puthunānāṭhānāṭṭhānesu ñāṇaṃ pavattatīti puthupaññā, puthunānāvihārasamāpattīsu ñāṇaṃ pavattatīti puthupaññā, puthunānāariyasaccesu ñāṇaṃ pavattatīti puthupaññā, puthunānāsatipaṭṭhānesu ñāṇaṃ pavattatīti puthupaññā, puthunānāsammappadhānesu ñāṇaṃ pavattatīti puthupaññā, puthunānāiddhipādesu ñāṇaṃ pavattatīti puthupaññā, puthunānāindriyesu ñāṇaṃ pavattatīti puthupaññā, puthunānābalesu ñāṇaṃ pavattatīti puthupaññā, puthunānābojjhaṅgesu ñāṇaṃ pavattatīti puthupaññā, puthunānāariyamaggesu ñāṇaṃ pavattatīti puthupaññā, puthunānāsāmaññaphalesu ñāṇaṃ pavattatīti puthupaññā, puthunānāabhiññāsu ñāṇaṃ pavattatīti puthupaññā, puthujjanasādhāraṇe dhamme atikkamma paramatthe nibbāne ñāṇaṃ pavattatīti puthupaññā.</paragraph>
    <paragraph type="indent">‘‘Katamā hāsapaññā? Idhekacco hāsabahulo vedabahulo tuṭṭhibahulo pāmojjabahulo sīlāni paripūretīti hāsapaññā, hāsabahulo…pe… pāmojjabahulo indriyasaṃvaraṃ paripūretīti hāsapaññā, hāsabahulo…pe… pāmojjabahulo bhojane mattaññutaṃ paripūretīti hāsapaññā, hāsabahulo…pe… pāmojjabahulo jāgariyānuyogaṃ paripūretīti hāsapaññā, hāsabahulo…pe… pāmojjabahulo sīlakkhandhaṃ…pe… samādhikkhandhaṃ, paññākkhandhaṃ, vimuttikkhandhaṃ, vimuttiñāṇadassanakkhandhaṃ paripūretīti…pe… paṭivijjhatīti. Vihārasamāpattiyo paripūretīti, ariyasaccāni paṭivijjhatīti, satipaṭṭhāne bhāvetīti, sammappadhāne bhāvetīti, iddhipāde bhāvetīti, indriyāni bhāvetīti, balāni bhāvetīti, bojjhaṅge bhāvetīti, ariyamaggaṃ bhāvetīti…pe… sāmaññaphalāni sacchikarotīti hāsapaññā, hāsabahulo vedabahulo tuṭṭhibahulo pāmojjabahulo abhiññāyo paṭivijjhatīti hāsapaññā; hāsabahulo vedabahulo tuṭṭhibahulo pāmojjabahulo paramatthaṃ nibbānaṃ sacchikarotīti hāsapaññā.</paragraph>
    <paragraph type="indent">‘‘Katamā  javanapaññā? Yaṃ kiñci rūpaṃ atītānāgatapaccuppannaṃ…pe… yaṃ dūre santike vā, sabbaṃ rūpaṃ aniccato khippaṃ javatīti javanapaññā, dukkhato khippaṃ javatīti javanapaññā, anattato khippaṃ javatīti javanapaññā; yā kāci vedanā…pe…  yaṃ kiñci viññāṇaṃ atītānāgatapaccuppannaṃ…pe… sabbaṃ viññāṇaṃ aniccato khippaṃ javatīti javanapaññā, dukkhato khippaṃ javatīti javanapaññā, anattato khippaṃ javatīti javanapaññā. Cakkhu…pe… jarāmaraṇaṃ atītānāgatapaccuppannaṃ, aniccato khippaṃ javatīti javanapaññā, dukkhato khippaṃ javatīti javanapaññā, anattato khippaṃ javatīti javanapaññā.</paragraph>
    <paragraph type="indent">‘‘Rūpaṃ atītānāgatapaccuppannaṃ aniccaṃ khayaṭṭhena, dukkhaṃ bhayaṭṭhena, anattā asārakaṭṭhenāti tulayitvā tīrayitvā vibhāvayitvā vibhūtaṃ katvā rūpanirodhe nibbāne khippaṃ javatīti javanapaññā…pe… vedanā…pe… saññā… saṅkhārā… viññāṇaṃ… cakkhu…pe… jarāmaraṇaṃ atītānāgatapaccuppannaṃ aniccaṃ khayaṭṭhena, dukkhaṃ bhayaṭṭhena, anattā asārakaṭṭhenāti tulayitvā tīrayitvā vibhāvayitvā vibhūtaṃ katvā jarāmaraṇanirodhe nibbāne khippaṃ javatīti javanapaññā.</paragraph>
    <paragraph type="indent">‘‘Rūpaṃ atītānāgatapaccuppannaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammanti tulayitvā tīrayitvā vibhāvayitvā vibhūtaṃ katvā rūpanirodhe khippaṃ javatīti javanapaññā. Vedanā…pe… saññā… saṅkhārā… viññāṇaṃ… cakkhu…pe… jarāmaraṇaṃ atītānāgatapaccuppannaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammanti tulayitvā tīrayitvā vibhāvayitvā vibhūtaṃ katvā jarāmaraṇanirodhe nibbāne khippaṃ javatīti javanapaññā.</paragraph>
    <paragraph type="indent">‘‘Katamā tikkhapaññā? Khippaṃ kilese chindatīti tikkhapaññā, uppannaṃ kāmavitakkaṃ nādhivāseti pajahati vinodeti byantīkaroti  anabhāvaṃ gametīti tikkhapaññā; uppannaṃ byāpādavitakkaṃ nādhivāseti pajahati vinodeti byantīkaroti anabhāvaṃ gametīti tikkhapaññā; uppannaṃ vihiṃsāvitakkaṃ nādhivāseti…pe… uppannuppanne pāpake akusale dhamme nādhivāseti pajahati vinodeti  byantīkaroti anabhāvaṃ gametīti tikkhapaññā; uppannaṃ rāgaṃ nādhivāseti pajahati vinodeti byantīkaroti anabhāvaṃ gametīti tikkhapaññā; uppannaṃ dosaṃ…pe… uppannaṃ mohaṃ… uppannaṃ kodhaṃ… uppannaṃ upanāhaṃ… makkhaṃ… paḷāsaṃ… issaṃ… macchariyaṃ… māyaṃ… sāṭheyyaṃ… thambhaṃ… sārambhaṃ… mānaṃ… atimānaṃ… madaṃ… pamādaṃ… sabbe kilese… sabbe duccarite… sabbe abhisaṅkhāre…pe… sabbe bhavagāmikamme nādhivāseti pajahati  vinodeti byantīkaroti anabhāvaṃ gametīti tikkhapaññā. Ekasmiṃ āsane cattāro ca ariyamaggā, cattāri sāmaññaphalāni, catasso paṭisambhidāyo, cha abhiññāyo adhigatā honti sacchikatā phassitā paññāyāti tikkhapaññā.</paragraph>
    <paragraph type="indent">‘‘Katamā nibbedhikapaññā? Idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu, anibbiddhapubbaṃ apadālitapubbaṃ lobhakkhandhaṃ nibbijjhati padāletīti nibbedhikapaññā, anibbiddhapubbaṃ apadālitapubbaṃ dosakkhandhaṃ nibbijjhati padāletīti nibbedhikapaññā, anibbiddhapubbaṃ apadālitapubbaṃ mohakkhandhaṃ nibbijjhati padāletīti nibbedhikapaññā; anibbiddhapubbaṃ apadālitapubbaṃ kodhaṃ…pe… upanāhaṃ…pe… sabbe bhavagāmikamme nibbijjhati padāletīti nibbedhikapaññā’’ti (paṭi. ma. 3.6-7).</paragraph>
    <paragraph>Evaṃ yathāvuttavibhāgāya mahatiyā paññāya samannāgatattā ‘‘mahābuddhī’’ti vuttaṃ.</paragraph>
    <paragraph>Apica anupadadhammavipassanāvasenāpi imassa therassa mahāpaññatā veditabbā. Vuttañhetaṃ –</paragraph>
    <paragraph type="indent">‘‘Sāriputto, bhikkhave, aḍḍhamāsaṃ anupadadhammavipassanaṃ vipassati. Tatridaṃ, bhikkhave, sāriputtassa anupadadhammavipassanāya hoti.</paragraph>
    <paragraph type="indent">‘‘Idha, bhikkhave, sāriputto vivicceva kāmehi…pe… paṭhamaṃ jhānaṃ upasampajja viharati. Ye ca paṭhame jhāne dhammā vitakko ca…pe… cittekaggatā ca phasso vedanā saññā cetanā cittaṃ chando  adhimokkho vīriyaṃ sati upekkhā manasikāro, tyāssa dhammā anupadavavatthitā honti, tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti. So evaṃ pajānāti ‘evaṃ kira me dhammā ahutvā sambhonti, hutvā paṭiventī’ti. So tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati. So ‘atthi uttari nissaraṇa’nti pajānāti. Tabbahulīkārā atthitvevassa hoti.</paragraph>
    <paragraph type="indent">‘‘Puna caparaṃ, bhikkhave, sāriputto vitakkavicārānaṃ vūpasamā…pe… dutiyaṃ jhānaṃ…  tatiyaṃ jhānaṃ… catutthaṃ jhānaṃ upasampajja viharati. Ākāsānañcāyatanaṃ… viññāṇañcāyatanaṃ… ākiñcaññāyatanaṃ… sabbaso  ākiñcaññāyatanaṃ samatikkamma nevasaññānāsaññāyatanaṃ upasampajja viharati. So tāya samāpattiyā sato vuṭṭhahati, so tāya samāpattiyā sato vuṭṭhahitvā ye dhammā atītā niruddhā vipariṇatā, te dhamme samanupassati ‘‘evaṃ kira me dhammā ahutvā sambhonti, hutvā paṭiventī’’ti. So tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati. So ‘atthi uttari nissaraṇa’nti pajānāti. Tabbahulīkārā atthitvevassa hoti.</paragraph>
    <paragraph type="indent">‘‘Puna caparaṃ, bhikkhave, sāriputto sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati. Paññāya cassa disvā āsavā parikkhīṇā honti. So tāya samāpattiyā sato vuṭṭhahati, so tāya samāpattiyā sato vuṭṭhahitvā ye dhammā atītā niruddhā vipariṇatā, te dhamme samanupassati ‘evaṃ kira me dhammā ahutvā sambhonti, hutvā paṭiventī’ti. So tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati, so ‘natthi uttari  nissaraṇa’nti pajānāti. Tabbahulīkārā natthitvevassa hoti.</paragraph>
    <paragraph type="indent">‘‘Yaṃ kho taṃ, bhikkhave, sammā vadamāno vadeyya ‘vasippatto pāramippatto ariyasmiṃ sīlasmiṃ, vasippatto pāramippatto ariyasmiṃ samādhismiṃ, vasippatto pāramippatto ariyāya paññāya, vasippatto pāramippatto ariyāya vimuttiyā’ti. Sāriputtamevetaṃ sammā vadamāno vadeyyā’’ti (ma. ni. 3.93-97).</paragraph>
    <paragraph>Evaṃ mahāputhuhāsajavanatikkhanibbedhikabhāvappattāya mahatiyā buddhiyā samannāgatattā thero mahābuddhīti attho. Dhammanvayaveditā panassa sampasādanīyasuttena (dī. ni. 3.141 ādayo) dīpetabbā. Tattha hi sabbaññutaññāṇasadiso therassa nayaggāho vutto. Ajaḷo jaḷasamānoti sāvakesu paññāya ukkaṃsagatattā sabbathāpi ajaḷo samāno paramappicchatāya attānaṃ ajānantaṃ viya katvā, dassanena jaḷasadiso mandasarikkho kilesapariḷāhābhāvena nibbuto sītibhūto sadā carati niccaṃ viharatīti attho.</paragraph>
    <paragraph>Pariciṇṇoti  gāthā therena attano katakiccataṃ pakāsentena bhāsitā, sāpi vuttatthāyeva.</paragraph>
    <paragraph>Sampādethappamādenāti ayaṃ pana attano parinibbānakāle sannipatitānaṃ bhikkhūnaṃ ovādadānavasena bhāsitā. Sāpi vuttatthāyevāti.</paragraph>
    <centered>Sāriputtattheragāthāvaṇṇanā niṭṭhitā.</centered>
    <subhead>3. Ānandattheragāthāvaṇṇanā</subhead>
    <paragraph>Pisuṇenaca kodhanenātiādikā āyasmato ānandattherassa gāthā. Kā uppatti? Ayampi purimabuddhesu katādhikāro padumuttarassa bhagavato kāle haṃsavatīnagare satthu vemātikabhātā hutvā nibbatti, sumanotissa nāmaṃ ahosi. Pitā panassa ānandarājā nāma. So attano puttassa sumanakumārassa vayappattassa haṃsavatito vīsayojanasate ṭhāne bhoganagaraṃ adāsi. So kadāci kadāci āgantvā attānañca  pitarañca passati. Tadā rājā satthārañca satasahassaparimāṇaṃ bhikkhusaṅghañca sayameva sakkaccaṃ upaṭṭhahi, aññesaṃ upaṭṭhātuṃ na deti.</paragraph>
    <paragraph>Tena samayena paccanto kupito ahosi. Kumāro tassa kupitabhāvaṃ rañño anārocetvā sayameva taṃ vūpasameti. Taṃ sutvā rājā tuṭṭhamānaso puttaṃ pakkosāpetvā ‘‘varaṃ te, tāta dammi, varaṃ gaṇhāhī’’ti āha. Kumāro ‘‘satthāraṃ bhikkhusaṅghañca temāsaṃ upaṭṭhahanto jīvitaṃ avañjhaṃ kātuṃ icchāmī’’ti āha. ‘‘Etaṃ na sakkā, aññaṃ vadehī’’ti. ‘‘Deva, khattiyānaṃ dvekathā nāma natthi, etadeva me dehi, na mayhaṃ aññena attho’’ti. ‘‘Sace satthā anujānāti, dinnamevā’’ti. So ‘‘satthu cittaṃ jānissāmī’’ti vihāraṃ gato.</paragraph>
    <paragraph>Tena ca samayena bhagavā bhattakiccaṃ niṭṭhāpetvā gandhakuṭiṃ paviṭṭho hoti. So bhikkhū upasaṅkamitvā ‘‘ahaṃ, bhante, bhagavantaṃ dassanāya āgato, dassetha me bhagavanta’’nti āha. Bhikkhū ‘‘sumano nāma thero satthu upaṭṭhāko, tassa santikaṃ gacchāhī’’ti āhaṃsu. So therassa santikaṃ gantvā vanditvā ‘‘satthāraṃ, bhante, me dassethā’’ti āha. Atha thero tassa passantasseva  pathaviyaṃ nimujjitvā satthāraṃ upasaṅkamitvā ‘‘bhante, rājaputto tumhākaṃ dassanāya āgato’’ti āha. ‘‘Tena hi, bhikkhu, bahi āsanaṃ paññāpehī’’ti. Thero punapi tassa passantasseva buddhāsanaṃ gahetvā antogandhakuṭiyaṃ nimujjitvā bahipariveṇe pātubhavitvā gandhakuṭipariveṇe āsanaṃ paññāpesi. Kumāro taṃ disvā ‘‘mahanto vatāyaṃ bhikkhū’’ti cittaṃ uppādesi.</paragraph>
    <paragraph>Bhagavāpi gandhakuṭito nikkhamitvā paññattāsane nisīdi. Rājaputto satthāraṃ vanditvā, paṭisanthāraṃ katvā, ayaṃ, bhante, thero tumhākaṃ sāsane vallabho maññeti. ‘‘Āma kumāra, vallabho’’ti? ‘‘Kiṃ katvā, bhante, esa vallabho hotī’’ti?‘‘Dānādīni puññāni katvā’’ti. ‘‘Bhagavā , ahampi ayaṃ thero viya anāgate buddhasāsane vallabho hotukāmo’’ti satthāhaṃ khandhāvārabhattaṃ nāma datvāpi sattame divase, bhante, mayā pitu santikā temāsaṃ tumhākaṃ paṭijagganavaro laddho, temāsaṃ me vassāvāsaṃ adhivāsethāti. Bhagavā, ‘‘atthi nu kho tattha gatena attho’’ti oloketvā ‘‘atthī’’ti disvā ‘‘suññāgāre kho, kumāra, tathāgatā abhiramantī’’ti āha. Kumāro ‘‘aññātaṃ  bhagavā, aññātaṃ sugatā’’ti vatvā ‘‘ahaṃ, bhante, purimataraṃ gantvā vihāraṃ kāremi, mayā pesite bhikkhusatasahassena saddhiṃ āgacchathā’’ti paṭiññaṃ gahetvā pitu santikaṃ gantvā ‘‘dinnā me, deva, bhagavatā paṭiññā, mayā pahite bhagavantaṃ peseyyāthā’’ti pitaraṃ vanditvā, nikkhamitvā yojane yojane vihāraṃ karonto vīsayojanasataṃ addhānaṃ gato. Gantvā ca attano nagare vihāraṭṭhānaṃ vicinanto sobhanassa nāma kuṭumbikassa uyyānaṃ disvā satasahassena kiṇitvā satasahassaṃ vissajjetvā vihāraṃ kāresi. Tattha bhagavato gandhakuṭiṃ sesabhikkhūnañca rattiṭṭhānadivāṭṭhānatthāya kuṭileṇamaṇḍape kāretvā pākāraparikkhepaṃ dvārakoṭṭhakañca niṭṭhāpetvā pitu santikaṃ pesesi ‘‘niṭṭhitaṃ mayhaṃ kiccaṃ, satthāraṃ pahiṇathā’’ti.</paragraph>
    <paragraph>Rājā bhagavantaṃ bhojetvā ‘‘bhagavā sumanassa kiccaṃ niṭṭhitaṃ, tumhākaṃ gamanaṃ paccāsīsatī’’ti āha. Bhagavā satasahassabhikkhuparivuto yojane yojane vihāresu vasamāno agamāsi. Kumāro ‘‘satthā āgacchatī’’ti sutvā yojanaṃ paccuggantvā gandhamālādīhi pūjayamāno satasahassena kīte sobhane nāma uyyāne satasahassena kāritaṃ vihāraṃ pavesetvā –</paragraph>
    <gatha type="1">‘‘Satasahassena me kītaṃ, satasahassena māpitaṃ;</gatha>
    <gatha type="last">Sobhanaṃ nāma uyyānaṃ, paṭiggaṇha mahāmunī’’ti. –</gatha>
    <paragraph type="unindented">Taṃ  niyyādesi. So vassūpanāyikadivase mahādānaṃ pavattetvā ‘‘imināva nīhārena dānaṃ dadeyyāthā’’ti puttadāre amacce ca kiccakaraṇīyesu ca niyojetvā sayaṃ sumanattherassa vasanaṭṭhānasamīpeyeva vasanto temāsaṃ satthāraṃ upaṭṭhahanto upakaṭṭhāya pavāraṇāya gāmaṃ pavisitvā sattāhaṃ mahādānaṃ pavattetvā sattame divase satthu bhikkhusatasahassassa ca pādamūle ticīvarāni ṭhapetvā vanditvā, ‘‘bhante, yadetaṃ mayā sattāhaṃ khandhāvāradānato paṭṭhāya puññaṃ kataṃ, na taṃ saggasampattiādīnaṃ atthāya, atha kho ahaṃ ayaṃ sumanatthero viya anāgate ekassa buddhassa upaṭṭhāko bhaveyya’’nti  paṇidhānaṃ akāsi. Satthāpissa anantarāyataṃ disvā byākaritvā pakkāmi.</paragraph>
    <paragraph>Sopi  tasmiṃ buddhuppāde vassasatasahassaṃ puññāni katvā tato parampi tattha tattha bhave uḷārāni puññakammāni upacinitvā devamanussesu saṃsaranto kassapassa bhagavato kāle piṇḍāya carato ekassa therassa pattaggahaṇatthaṃ uttarasāṭakaṃ datvā pūjaṃ akāsi. Puna sagge nibbattitvā tato cuto bārāṇasirājā hutvā aṭṭha paccekabuddhe disvā te bhojetvā attano maṅgaluyyāne aṭṭha paṇṇasālāyo kāretvā tesaṃ nisīdanatthāya aṭṭha sabbaratanamayapīṭhe ceva maṇiādhārake ca paṭiyādetvā dasavassasahassāni upaṭṭhānaṃ akāsi. Etāni pākaṭaṭṭhānāni.</paragraph>
    <paragraph>Kappasatasahassaṃ pana tattha tattha bhave puññāni karontova amhākaṃ bodhisattena saddhiṃ tusitapure nibbattitvā tato cuto amitodanasakkassa gehe nibbatti. Tassa sabbe ñātake ānandite karonto jātoti ānandotveva nāmaṃ ahosi. So anukkamena vayappatto katābhinikkhamane sammāsambodhiṃ patvā pavattitavaradhammacakke paṭhamaṃ kapilavatthuṃ gantvā tato nikkhante bhagavati tassa parivāratthaṃ pabbajituṃ nikkhantehi bhaddiyādīhi saddhiṃ nikkhamitvā bhagavato santike pabbajitvā nacirasseva āyasmato puṇṇassa mantāṇiputtassa santike dhammakathaṃ sutvā sotāpattiphale patiṭṭhahi.</paragraph>
    <paragraph>Tena ca samayena bhagavato paṭhamabodhiyaṃ vīsativassāni anibaddhaupaṭṭhākā ahesuṃ. Ekadā nāgasamālo pattacīvaraṃ gahetvā vicari, ekadā nāgito, ekadā upavāno, ekadā sunakkhatto, ekadā cundo samaṇuddeso, ekadā sāgato, ekadā meghiyo, te yebhuyyena satthu cittaṃ nārādhayiṃsu. Athekadivasaṃ bhagavā gandhakuṭipariveṇe paññattavarabuddhāsane bhikkhusaṅghaparivuto nisinno bhikkhū āmantesi – ‘‘ahaṃ, bhikkhave, idānimhi mahallako, ekacce bhikkhū ‘iminā maggena gacchāmā’ti vutte aññena gacchanti, ekacce mayhaṃ pattacīvaraṃ  bhūmiyaṃ nikkhipanti, mayhaṃ nibaddhupaṭṭhākaṃ bhikkhuṃ jānāthā’’ti. Taṃ sutvā bhikkhūnaṃ dhammasaṃvego udapādi. Athāyasmā sāriputto uṭṭhāya bhagavantaṃ vanditvā – ‘‘ahaṃ, bhante, tumhe upaṭṭhahissāmī’’ti āha. Taṃ bhagavā paṭikkhipi. Etenupāyena mahāmoggallānaṃ ādiṃ katvā sabbe mahāsāvakā – ‘‘ahaṃ upaṭṭhahissāmi, ahaṃ upaṭṭhahissāmī’’ti uṭṭhahiṃsu ṭhapetvā āyasmantaṃ ānandaṃ, tepi bhagavā paṭikkhipi . So pana tuṇhīyeva nisīdi. Atha naṃ bhikkhū āhaṃsu – ‘‘āvuso, tvampi satthu upaṭṭhākaṭṭhānaṃ yācāhī’’ti. Yācitvā laddhaṭṭhānaṃ nāma kīdisaṃ hoti, sace  ruccati, satthā sayameva vakkhatīti. Atha bhagavā ‘‘na, bhikkhave, ānando aññehi ussāhetabbo, sayameva jānitvā maṃ upaṭṭhahissatī’’ti āha. Tato bhikkhū ‘‘uṭṭhehi, āvuso ānanda, satthāraṃ upaṭṭhākaṭṭhānaṃ yācāhī’’ti āhaṃsu.</paragraph>
    <paragraph>Thero uṭṭhahitvā ‘‘sace me, bhante, bhagavā attanā laddhaṃ paṇītacīvaraṃ na dassati, paṇītapiṇḍapātaṃ na dassati, ekagandhakuṭiyaṃ vasituṃ na dassati, nimantanaṃ gahetvā na gamissati, evāhaṃ bhagavantaṃ upaṭṭhahissāmī’’ti āha. ‘‘Ettake guṇe labhato satthu upaṭṭhāne ko bhāro’’ti upavādamocanatthaṃ ime cattāro paṭikkhepā ca – ‘‘sace, bhante, bhagavā mayā gahitanimantanaṃ gamissati, sacāhaṃ desantarato āgatāgate tāvadeva dassetuṃ lacchāmi; yadā me kaṅkhā uppajjati, tāvadeva bhagavantaṃ upasaṅkamituṃ lacchāmi, sace bhagavā parammukhā desitaṃ dhammaṃ puna mayhaṃ kathessati, evāhaṃ bhagavantaṃ upaṭṭhahissāmī’’ti ‘‘ettakampi satthu santike anuggahaṃ na labhatī’’ti upavādamocanatthañceva dhammabhaṇḍāgārikabhāvapāramīpūraṇatthañca imā catasso āyācanā cāti aṭṭha vare gahetvā nibaddhupaṭṭhāko ahosi. Tasseva ṭhānantarassa atthāya kappasatasahassaṃ pūritānaṃ pāramīnaṃ phalaṃ pāpuṇi. So upaṭṭhākaṭṭhānaṃ laddhadivasato paṭṭhāya dasabalaṃ duvidhena udakena, tividhena dantakaṭṭhena, hatthapādaparikammena piṭṭhiparikammena, gandhakuṭipariveṇasammajjanenāti evamādīhi kiccehi upaṭṭhahanto ‘‘imāya nāma velāya satthu idaṃ nāma laddhuṃ vaṭṭati, idaṃ nāma kātuṃ vaṭṭatī’’ti divasabhāgaṃ santikāvacaro hutvā, rattibhāge mahantaṃ daṇḍadīpikaṃ gahetvā gandhakuṭipariveṇaṃ nava vāre anupariyāyati, satthari pakkosante paṭivacanadānāya thinamiddhavinodanatthaṃ.</paragraph>
    <paragraph>Atha naṃ satthā jetavane ariyagaṇamajjhe nisinno anekapariyāyena pasaṃsitvā ‘‘bahussutānaṃ satimantānaṃ gatimantānaṃ dhitimantānaṃ upaṭṭhākānañca bhikkhūnaṃ aggaṭṭhāne ṭhapesi. Evaṃ satthārā pañcasu ṭhānesu etadagge ṭhapito catūhi acchariyabbhutadhammehi samannāgato satthu dhammakosārakkho  ayaṃ mahāthero sekhova samāno satthari parinibbute heṭṭhā vuttanayena bhikkhūhi samuttejito  devatāya ca saṃvejito ‘‘sveyeva ca dāni dhammasaṅgīti kātabbā, na kho pana metaṃ patirūpaṃ, yvāyaṃ sekho sakaraṇīyo hutvā asekhehi therehi saddhiṃ dhammaṃ saṅgāyituṃ sannipātaṃ gantu’’nti sañjātussāho vipassanaṃ paṭṭhapetvā bahudevarattiṃ vipassanāya kammaṃ karonto caṅkame vīriyasamataṃ alabhitvā vihāraṃ pavisitvā sayane nisīditvā sayitukāmo kāyaṃ  āvaṭṭesi. Appattañca sīsaṃ bimbohanaṃ pādā ca bhūmito muttamattā, etasmiṃ antare anupādāya āsavehi cittaṃ vimucci chaḷabhiñño ahosi. Tena vuttaṃ apadāne (apa. thera 1.1.644-663) –</paragraph>
    <gatha type="1">‘‘Ārāmadvārā nikkhamma, padumuttaro mahāmuni;</gatha>
    <gatha type="last">Vassento amataṃ vuṭṭhiṃ, nibbāpesi mahājanaṃ.</gatha>
    <gatha type="1">‘‘Satasahassaṃ te dhīrā, chaḷabhiññā mahiddhikā;</gatha>
    <gatha type="last">Parivārenti sambuddhaṃ, chāyāva anapāyinī.</gatha>
    <gatha type="1">‘‘Hatthikkhandhagato āsiṃ, setacchattaṃ varuttamaṃ;</gatha>
    <gatha type="last">Sucārurūpaṃ disvāna, vitti me udapajjatha.</gatha>
    <gatha type="1">‘‘Oruyha hatthikhandhamhā, upagacchiṃ narāsabhaṃ;</gatha>
    <gatha type="last">Ratanāmayachattaṃ me, buddhaseṭṭhassa dhārayiṃ.</gatha>
    <gatha type="1">‘‘Mama saṅkappamaññāya, padumuttaro mahāisi;</gatha>
    <gatha type="last">Taṃ kathaṃ ṭhapayitvāna, imā gāthā abhāsatha.</gatha>
    <gatha type="1">‘‘Yo so chattamadhāresi, soṇṇālaṅkārabhūsitaṃ;</gatha>
    <gatha type="last">Tamahaṃ kittayissāmi, suṇotha mama bhāsato.</gatha>
    <gatha type="1">‘‘Ito gantvā ayaṃ poso, tusitaṃ āvasissati;</gatha>
    <gatha type="last">Anubhossati sampattiṃ, accharāhi purakkhato.</gatha>
    <gatha type="1">‘‘Catutiṃsatikkhattuñca, devarajjaṃ karissati;</gatha>
    <gatha type="last">Balādhipo aṭṭhasataṃ, vasudhaṃ āvasissati.</gatha>
    <gatha type="1">‘‘Aṭṭhapaññāsakkhattuñca, cakkavattī bhavissati;</gatha>
    <gatha type="last">Padesarajjaṃ vipulaṃ, mahiyā kārayissati.</gatha>
    <gatha type="1">‘‘Kappasatasahassamhi , okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Sakyānaṃ kulaketussa, ñātibandhu bhavissati;</gatha>
    <gatha type="last">Ānando nāma nāmena, upaṭṭhāko mahesino.</gatha>
    <gatha type="1">‘‘Ātāpī  nipako cāpi, bāhusaccesu kovido;</gatha>
    <gatha type="last">Nivātavutti atthaddho, sabbapāṭhī bhavissati.</gatha>
    <gatha type="1">‘‘Padhānapahitatto so, upasanto nirūpadhi;</gatha>
    <gatha type="last">Sabbāsave pariññāya, nibbāyissatināsavo.</gatha>
    <gatha type="1">‘‘Santi āraññakā nāgā, kuñjarā saṭṭhihāyanā;</gatha>
    <gatha type="last">Tidhāpabhinnā mātaṅgā, īsādantā urūḷhavā.</gatha>
    <gatha type="1">‘‘Anekasatasahassā, paṇḍitāpi mahiddhikā;</gatha>
    <gatha type="last">Sabbe te buddhanāgassa, na hontupaṇidhimhi te.</gatha>
    <gatha type="1">‘‘Ādiyā me namassāmi, majjhime atha pacchime;</gatha>
    <gatha type="last">Pasannacitto sumano, buddhaseṭṭhaṃ upaṭṭhahiṃ.</gatha>
    <gatha type="1">‘‘Ātāpī nipako cāpi, sampajāno paṭissato;</gatha>
    <gatha type="last">Sotāpattiphalaṃ patto, sekhabhūmīsu kovido.</gatha>
    <gatha type="1">‘‘Satasahassito kappe, yaṃ kammamabhinīhariṃ;</gatha>
    <gatha type="last">Tāhaṃ bhūmimanuppatto, ṭhitā saddhammamācalā.</gatha>
    <gatha type="1">‘‘Svāgataṃ vata me āsi…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā saṅgītimaṇḍapaṃ pavisitvā dhammaṃ saṅgāyanto tattha tattha bhikkhūnaṃ ovādadānavasena attano paṭipattidīpanādivasena ca bhāsitagāthā ekajjhaṃ katvā anukkameva khuddakanikāyasaṅgāyanakāle theragāthāsu saṅgītiṃ āropento –</paragraph>
    <hangnum nr="1017"/>
    <gatha type="1"> ‘‘Pisuṇena ca kodhanena ca, maccharinā ca vibhūtanandinā;</gatha>
    <gatha type="last">Sakhitaṃ na kareyya paṇḍito, pāpo kāpurisena saṅgamo.</gatha>
    <hangnum nr="1018"/>
    <gatha type="1"> ‘‘Saddhena  ca pesalena ca, paññavatā bahussutena ca;</gatha>
    <gatha type="last">Sakhitaṃ kareyya paṇḍito, bhaddo sappurisena saṅgamo.</gatha>
    <hangnum nr="1019"/>
    <gatha type="1"> ‘‘Passa cittakataṃ bimbaṃ, arukāyaṃ samussitaṃ;</gatha>
    <gatha type="last">Āturaṃ bahusaṅkappaṃ, yassa natthi dhuvaṃ ṭhiti.</gatha>
    <hangnum nr="1020"/>
    <gatha type="1"> ‘‘Passa cittakataṃ rūpaṃ, maṇinā kuṇḍalena ca;</gatha>
    <gatha type="last">Aṭṭhitacena onaddhaṃ, saha vatthehi sobhati.</gatha>
    <hangnum nr="1021"/>
    <gatha type="1"> ‘‘Alattakakatā pādā, mukhaṃ cuṇṇakamakkhitaṃ;</gatha>
    <gatha type="last">Alaṃ bālassa mohāya, no ca pāragavesino.</gatha>
    <hangnum nr="1022"/>
    <gatha type="1"> ‘‘Aṭṭhapadakatā kesā, nettā añjanamakkhitā;</gatha>
    <gatha type="last">Alaṃ bālassa mohāya, no ca pāragavesino.</gatha>
    <hangnum nr="1023"/>
    <gatha type="1"> ‘‘Añjanīva  navā cittā, pūtikāyo alaṅkato;</gatha>
    <gatha type="last">Alaṃ bālassa mohāya, no ca pāragavesino.</gatha>
    <gatha type="1">‘‘Odahi migavo pāsaṃ, nāsadā vāguraṃ migo;</gatha>
    <gatha type="last">Bhutvā nivāpaṃ gacchāma, kandante migabandhake.</gatha>
    <gatha type="1">‘‘Chinno pāso migavassa, nāsadā vāguraṃ migo;</gatha>
    <gatha type="last">Bhutvā nivāpaṃ gacchāma, socante migaluddake.</gatha>
    <hangnum nr="1024"/>
    <gatha type="1"> ‘‘Bahussuto  cittakathī, buddhassa paricārako;</gatha>
    <gatha type="last">Pannabhāro visaññutto, seyyaṃ kappeti gotamo.</gatha>
    <hangnum nr="1025"/>
    <gatha type="1"> ‘‘Khīṇāsavo visaññutto, saṅgātīto sunibbuto;</gatha>
    <gatha type="last">Dhāreti antimaṃ dehaṃ, jātimaraṇapāragū.</gatha>
    <hangnum nr="1026"/>
    <gatha type="1"> ‘‘Yasmiṃ patiṭṭhitā dhammā, buddhassādiccabandhuno;</gatha>
    <gatha type="last">Nibbānagamane magge, soyaṃ tiṭṭhati gotamo.</gatha>
    <hangnum nr="1027"/>
    <gatha type="1"> ‘‘Dvāsīti buddhato gaṇhiṃ, dve sahassāni bhikkhuto;</gatha>
    <gatha type="last">Caturāsītisahassāni, ye me dhammā pavattino.</gatha>
    <hangnum nr="1028"/>
    <gatha type="1"> ‘‘Appassutāyaṃ  puriso, balibaddova jīrati;</gatha>
    <gatha type="last">Maṃsāni tassa vaḍḍhanti, paññā tassa na vaḍḍhati.</gatha>
    <hangnum nr="1029"/>
    <gatha type="1"> ‘‘Bahussuto appassutaṃ, yo sutenātimaññati;</gatha>
    <gatha type="last">Andho padīpadhārova, tatheva paṭibhāti maṃ.</gatha>
    <hangnum nr="1030"/>
    <gatha type="1"> ‘‘Bahussutaṃ upāseyya, sutañca na vināsaye;</gatha>
    <gatha type="last">Taṃ mūlaṃ brahmacariyassa, tasmā dhammadharo siyā.</gatha>
    <hangnum nr="1031"/>
    <gatha type="1"> ‘‘Pubbāparaññū atthaññū, niruttipadakovido;</gatha>
    <gatha type="last">Suggahītañca gaṇhāti, atthañcopaparikkhati.</gatha>
    <hangnum nr="1032"/>
    <gatha type="1"> ‘‘Khantyā chandikato hoti, ussahitvā tuleti taṃ;</gatha>
    <gatha type="last">Samaye so padahati, ajjhattaṃ susamāhito.</gatha>
    <hangnum nr="1033"/>
    <gatha type="1"> ‘‘Bahussutaṃ dhammadharaṃ, sappaññaṃ buddhasāvakaṃ;</gatha>
    <gatha type="last">Dhammaviññāṇamākaṅkhaṃ, taṃ bhajetha tathāvidhaṃ.</gatha>
    <hangnum nr="1034"/>
    <gatha type="1"> ‘‘Bahussuto dhammadharo, kosārakkho mahesino;</gatha>
    <gatha type="last">Cakkhu sabbassa lokassa, pūjanīyo bahussuto.</gatha>
    <hangnum nr="1035"/>
    <gatha type="1"> ‘‘Dhammārāmo dhammarato, dhammaṃ anuvicintayaṃ;</gatha>
    <gatha type="last">Dhammaṃ anussaraṃ bhikkhu, saddhammā na parihāyati.</gatha>
    <hangnum nr="1036"/>
    <gatha type="1"> ‘‘Kāyamaccheragaruno , hiyyamāne anuṭṭhahe;</gatha>
    <gatha type="last">Sarīrasukhagiddhassa, kuto samaṇaphāsutā.</gatha>
    <hangnum nr="1037"/>
    <gatha type="1"> ‘‘Na pakkhanti disā sabbā, dhammā na paṭibhanti maṃ;</gatha>
    <gatha type="last">Gate kalyāṇamittamhi, andhakāraṃva khāyati.</gatha>
    <hangnum nr="1038"/>
    <gatha type="1"> ‘‘Abbhatītasahāyassa, atītagatasatthuno;</gatha>
    <gatha type="last">Natthi etādisaṃ mittaṃ, yathā kāyagatā sati.</gatha>
    <hangnum nr="1039"/>
    <gatha type="1"> ‘‘Ye purāṇā atītā te, navehi na sameti me;</gatha>
    <gatha type="last">Svajja ekova jhāyāmi, vassupetova pakkhimā.</gatha>
    <hangnum nr="1040"/>
    <gatha type="1"> ‘‘Dassanāya  abhikkante, nānāverajjake bahū;</gatha>
    <gatha type="last">Mā vārayittha sotāro, passantu samayo mamaṃ.</gatha>
    <hangnum nr="1041"/>
    <gatha type="1"> ‘‘Dassanāya abhikkante, nānāverajjake puthu;</gatha>
    <gatha type="last">Karoti satthā okāsaṃ, na nivāreti cakkhumā.</gatha>
    <hangnum nr="1042"/>
    <gatha type="1"> ‘‘Paṇṇavīsati vassāni, sekhabhūtassa me sato;</gatha>
    <gatha type="last">Na kāmasaññā uppajji, passa dhammasudhammataṃ.</gatha>
    <hangnum nr="1043"/>
    <gatha type="1"> ‘‘Paṇṇavīsati vassāni, sekhabhūtassa me sato;</gatha>
    <gatha type="last">Na dosasaññā uppajji, passa dhammasudhammataṃ.</gatha>
    <hangnum nr="1044"/>
    <gatha type="1"> ‘‘Paṇṇavīsati  vassāni, bhagavantaṃ upaṭṭhahiṃ;</gatha>
    <gatha type="last">Mettena kāyakammena, chāyāva anapāyinī.</gatha>
    <hangnum nr="1045"/>
    <gatha type="1"> ‘‘Paṇṇavīsati vassāni, bhagavantaṃ upaṭṭhahiṃ;</gatha>
    <gatha type="last">Mettena vacīkammena, chāyāva anapāyinī.</gatha>
    <hangnum nr="1046"/>
    <gatha type="1"> ‘‘Paṇṇavīsati vassāni, bhagavantaṃ upaṭṭhahiṃ;</gatha>
    <gatha type="last">Mettena manokammena, chāyāva anapāyinī.</gatha>
    <hangnum nr="1047"/>
    <gatha type="1"> ‘‘Buddhassa caṅkamantassa, piṭṭhito anucaṅkamiṃ;</gatha>
    <gatha type="last">Dhamme desiyamānamhi, ñāṇaṃ me udapajjatha.</gatha>
    <hangnum nr="1048"/>
    <gatha type="1"> ‘‘Ahaṃ sakaraṇīyomhi, sekho appattamānaso;</gatha>
    <gatha type="last">Satthu ca parinibbānaṃ, yo amhaṃ anukampako.</gatha>
    <hangnum nr="1049"/>
    <gatha type="1"> ‘‘Tadāsi yaṃ bhiṃsanakaṃ, tadāsi lomahaṃsanaṃ;</gatha>
    <gatha type="last">Sabbakāravarūpete, sambuddhe parinibbute.</gatha>
    <hangnum nr="1050"/>
    <gatha type="1"> ‘‘Bahussuto dhammadharo, kosārakkho mahesino;</gatha>
    <gatha type="last">Cakkhu sabbassa lokassa, ānando parinibbuto.</gatha>
    <hangnum nr="1051"/>
    <gatha type="1"> ‘‘Bahussuto  dhammadharo, kosārakkho mahesino;</gatha>
    <gatha type="last">Cakkhu sabbassa lokassa, andhakāre tamonudo.</gatha>
    <hangnum nr="1052"/>
    <gatha type="1"> ‘‘Gatimanto  satimanto, dhitimanto ca yo isi;</gatha>
    <gatha type="last">Saddhammadhārako thero, ānando ratanākaro.</gatha>
    <hangnum nr="1053"/>
    <gatha type="1"> ‘‘Pariciṇṇo mayā satthā, kataṃ buddhassa sāsanaṃ;</gatha>
    <gatha type="last">Ohito garuko bhāro, natthi dāni punabbhavo’’ti. –</gatha>
    <paragraph type="unindented">Imā gāthā abhāsi.</paragraph>
    <paragraph>Tattha pisuṇena cāti ādito dve gāthā chabbaggiye bhikkhū devadattapakkhiyehi bhikkhūhi saddhiṃ saṃsaggaṃ karonte disvā tesaṃ ovādadānavasena vuttā. Tattha pisuṇenāti pisuṇāya vācāya. Tāya hi yutto puggalo ‘‘pisuṇo’’ti vutto yathā nīlaguṇayutto paṭo nīloti. Kodhanenāti kujjhanasīlena. Attasampattinigūhaṇalakkhaṇassa maccherassa sambhavato maccharinā. Vibhūtanandināti sattānaṃ vibhūtaṃ vibhavanaṃ vināsaṃ icchantena, vibhūtaṃ vā visuṃ bhāvo bhedo, taṃ nandanena, sabbametaṃ devadattapakkhiyeva sandhāya vuttaṃ. Te hi pañcavatthudīpanāya bahū jane sammāpaṭipanne bhindantā satthari bahiddhatāya thaddhamacchariyādimacchariyapakatā mahājanassa mahato anatthāya paṭipajjiṃsu. Sakhitanti sahāyabhāvaṃ saṃsaggaṃ na kareyya, kiṃkāraṇā? Pāpokāpurisena saṅgamo kāpurisena pāpapuggalena samāgamo nihīno lāmako. Ye hissa diṭṭhānugatiṃ āpajjanti. Tesaṃ ducintitādibhedaṃ bālalakkhaṇameva āvahati, pageva vacanakarassa. Tenāha bhagavā – ‘‘yāni kānici, bhikkhave, bhayāni uppajjanti, sabbāni tāni bālato uppajjanti, no paṇḍitato’’tiādi (a. ni. 3.1).</paragraph>
    <paragraph>Yena pana saṃsaggo kātabbo, taṃ dassetuṃ ‘‘saddhena cā’’tiādi vuttaṃ. Tattha saddhenāti kammakammaphalasaddhāya ceva, ratanattayasaddhāya ca samannāgatena. Pesalenāti piyasīlena sīlasampannena. Paññavatāti udayatthagāminiyā nibbedhikāya paññāya vasena paññāsampannena. Bahussutenāti pariyattipaṭivedhabāhusaccānaṃ pāripūriyā bahussutena. Bhaddoti tena tādisena sādhunā saṅgamo bhaddo sundaro kalyāṇo diṭṭhadhammikādibhedaṃ atthaṃ āvahatīti adhippāyo.</paragraph>
    <paragraph>Passa cittakatantiādikā satta gāthā attano rūpasampattiṃ disvā kāmasaññaṃ uppādentiyā uttarāya nāma upāsikāya kāyavicchandajananatthaṃ bhāsitā . ‘‘Ambapāliṃ gaṇikaṃ disvā vikkhittacittānaṃ ovādadānattha’’ntipi vadanti. Tā heṭṭhā vuttatthā eva.</paragraph>
    <paragraph>Bahussutocittakathītiādikā dve gāthā therena arahattaṃ patvā udānavasena bhāsitā. Tattha paricārakoti upaṭṭhāko. Seyyaṃ kappetīti arahattappattisamanantaraṃ sayitattā vuttaṃ. Thero hi bahudeva rattiṃ caṅkamena vītināmetvā sarīraṃ utuṃ gāhāpetuṃ ovarakaṃ pavisitvā sayituṃ mañcake nisinno pādā ca bhūmito muttā, appattañca sīsaṃ bimbohanaṃ, etthantare arahattaṃ patvā sayi.</paragraph>
    <paragraph>Khīṇāsavoti parikkhīṇacaturāsavo, tato eva catūhipi yogehi visaṃyutto, rāgasaṅgādīnaṃ atikkantattā saṅgātīto, sabbaso kilesapariḷāhassa vūpasantattā sunibbuto sītibhūtoti attho.</paragraph>
    <paragraph>Yasmiṃ patiṭṭhitā dhammāti theraṃ uddissa khīṇāsavamahābrahmunā bhāsitā gāthā. Upaṭṭhitāya hi dhammasaṅgītiyā theraṃ uddissa yehi bhikkhūhi ‘‘eko bhikkhu vissagandhaṃ vāyatī’’ti vuttaṃ. Atha thero adhigate arahatte sattapaṇṇiguhādvāraṃ saṅghassa sāmaggīdānatthaṃ āgato, tassa khīṇāsavabhāvappakāsanena suddhāvāsamahābrahmā. Te bhikkhū lajjāpento ‘‘yasmiṃ patiṭṭhitā dhammā’’ti gāthamāha. Tassattho – buddhassa bhagavato dhammā teneva adhigatā paveditā ca paṭivedhapariyattidhammā. Yasmiṃ purisavisese patiṭṭhitā, soyaṃ gottato gotamo dhammabhaṇḍāgāriko  saupādisesanibbānassa adhigatattā idāni anupādisesanibbānagamane magge patiṭṭhahi, tassa ekaṃsabhāgīti.</paragraph>
    <paragraph>Athekadivasaṃ gopakamoggallāno nāma brāhmaṇo theraṃ pucchi – ‘‘tvaṃ bahussutoti buddhassa sāsane pākaṭo, kittakā dhammā te satthārā bhāsitā, tayā dhāritā’’ti? Tassa thero paṭivacanaṃ dento ‘‘dvāsītī’’ti gāthamāha. Tattha dvāsīti sahassānīti yojanā, buddhato gaṇhinti sammāsambuddhato uggaṇhiṃ dvisahassādhikāni asītidhammakkhandhasahassāni satthu santikā adhigaṇhinti attho. Dve sahassāni bhikkhutoti dve dhammakkhandhasahassāni bhikkhuto gaṇhiṃ, dhammasenāpatiādīnaṃ bhikkhūnaṃ santikā adhigacchiṃ. Caturāsītisahassānīti tadubhayaṃ samodhānetvā  catusahassādhikāni asītisahassāni. Ye me dhammā pavattinoti ye yathāvuttaparimāṇā dhammakkhandhā mayhaṃ paguṇā vācuggatā jivhagge parivattantīti.</paragraph>
    <paragraph>Athekadā thero sāsane pabbajitvā vipassanādhurepi ganthadhurepi ananuyuttaṃ ekaṃ puggalaṃ disvā bāhusaccābhāve ādīnavaṃ pakāsento ‘‘appassutāya’’nti gāthamāha. Tattha appassutāyanti  ekassa dvinnaṃ vā paṇṇāsānaṃ, atha vā pana vaggānaṃ antamaso ekassa dvinnaṃ vā suttantānampi uggahitānaṃ abhāvena appassuto ayaṃ, kammaṭṭhānaṃ pana uggahetvā anuyuñjanto bahussutova. Balibaddova jīratīti yathā balibaddo jīramāno vaḍḍhamāno neva mātu na pitu, na sesañātakānaṃ atthāya vaḍḍhati, atha kho niratthakameva jīrati; evamevaṃ ayampi na upajjhāyavattaṃ karoti, na ācariyavattaṃ, na āgantukavattādīni, na bhāvanaṃ anuyuñjati, niratthakameva jīrati. Maṃsāni tassa vaḍḍhantīti yathā balibaddassa ‘‘kasanabhāravahanādīsu asamattho eso’’ti araññe vissaṭṭhassa yathā tathā vicarantassa khādantassa pivantassa maṃsāni tassa vaḍḍhanti; evamevaṃ imassāpi upajjhāyādīhi vissaṭṭhassa saṅghaṃ nissāya cattāro paccaye labhitvā uddhaṃvirecanādīni katvā kāyaṃ posentassa maṃsāni vaḍḍhanti thūlasarīro hutvā vicarati. Paññāti lokiyalokuttarā panassa paññā ekaṅgulimattāpi na vaḍḍhati, araññe gacchalatādīni viya assa chadvārāni nissāya taṇhā ceva navavidhamāno ca vaḍḍhatīti adhippāyo.</paragraph>
    <paragraph>Bahussutoti gāthā attano bāhusaccaṃ nissāya aññaṃ atimaññantaṃ ekaṃ bhikkhuṃ uddissa vuttā. Tattha sutenāti sutahetu attano bāhusaccanimittaṃ. Atimaññatīti atikkamitvā maññati attānaṃ ukkaṃsento paraṃ paribhavati. Tathevāti yathā andho andhakāre telapajjotaṃ dhārento ālokadānena paresaṃyeva atthāvaho , na attano, tatheva pariyattibāhusaccena sutavā puggalo sutena anupapanno attano atthaṃ aparipūrento andho ñāṇālokadānena paresaṃyeva atthāvaho, na attano, dīpadhāro andho viya mayhaṃ upaṭṭhātīti.</paragraph>
    <paragraph>Idāni bāhusacce ānisaṃsaṃ dassento ‘‘bahussuta’’nti gāthamāha. Tattha upāseyyāti payirupāseyya. Sutañca na vināsayeti bahussutaṃ payirupāsitvā  laddhaṃ sutañca na vināseyya, na susseyya dhāraṇaparicayaparipucchāmanasikārehi vaḍḍheyya. Taṃ mūlaṃ brahmacariyassāti yasmā bahussutaṃ payirupāsitvā laddhaṃ taṃ sutaṃ pariyattibāhusaccaṃ maggabrahmacariyassa mūlaṃ padhānakāraṇaṃ. Tasmā dhammadharo siyā vimuttāyatanasīse ṭhatvā yathāsutassa dhammassa dhāraṇe paṭhamaṃ pariyattidhammadharo bhaveyya.</paragraph>
    <paragraph>Idāni pariyattibāhusaccena sādhetabbamatthaṃ dassetuṃ ‘‘pubbāparaññū’’tiādi vuttaṃ. Tattha pubbañca aparañca jānātīti pubbāparaññū. Ekissā hi gāthāya pubbabhāge apaññāyamānepi pubbabhāge vā paññāyamāne aparabhāge apaññāyamānepi ‘‘imassa aparabhāgassa iminā pubbabhāgena , imassa vā pubbabhāgassa iminā aparabhāgena bhavitabba’’nti jānanto pubbāparaññū nāma. Attatthādibhedaṃ tassa tassa bhāsitassa atthaṃ jānātīti atthaññū. Niruttipadakovidoti niruttiyaṃ sesapadesupi cāti catūsupi paṭisambhidāsu cheko. Suggahītañca gaṇhātīti teneva kovidabhāvena atthato byañjanato ca dhammaṃ sugahitameva katvā gaṇhāti. Atthañcopaparikkhatīti yathāsutassa yathāpariyattassa dhammassa atthaṃ upaparikkhati ‘‘iti sīlaṃ, iti samādhi, iti paññā, ime rūpārūpadhammā’’ti manasā anupekkhati.</paragraph>
    <paragraph>Khantyā chandikato hotīti tesu manasā anupekkhitesu dhammesu diṭṭhinijjhānakkhantiyā nijjhānaṃ khamāpetvā rūpapariggahādimukhena vipassanābhinivese chandikato chandajāto hoti. Tathābhūto ca vipassanāya kammaṃ karonto ussahitvā tuleti taṃtaṃpaccayanāmarūpadassanavasena ussāhaṃ katvā tato paraṃ tilakkhaṇaṃ āropetvā tuleti ‘‘anicca’’ntipi, ‘‘dukkha’’ntipi, ‘‘anattā’’tipi taṃ nāmarūpaṃ tīreti vipassati. Samaye so padahati, ajjhattaṃ susamāhitoti so evaṃ passanto paggahetabbādisamaye cittassa paggaṇhanādinā padahati, padahanto ca ajjhattaṃ gocarajjhatte vipassanāsamādhinā maggasamādhinā ca suṭṭhu samāhito bhaveyya, asamādhānahetubhūte kilese pajaheyya. Svāyaṃ guṇo sabbopi yasmā bahussutaṃ dhammadharaṃ sappaññaṃ buddhasāvakaṃ payirupāsantassa hoti, tasmā asaṅkhataṃ dhammaṃ ārabbha dukkhādīsu pariññādivisiṭṭhakiccatāya dhammaviññāṇasaṅkhātaṃ dhammañāṇaṃ ākaṅkhanto tathāvidhaṃ  vuttappakāraṃ kalyāṇamittaṃ bhajetha, seveyya payirupāseyyāti attho.</paragraph>
    <paragraph>Evaṃ  bahupakāratāya tassa pūjanīyakaṃ dassento ‘‘bahussuto’’ti gāthamāha. Tassattho – suttageyyādi bahu sutaṃ etassāti bahussuto. Tameva desanādhammaṃ suvaṇṇabhājane pakkhittasīhavasā viya avinassantaṃ dhāretīti dhammadharo. Tato eva mahesino bhagavato dhammakosaṃ dhammaratanaṃ ārakkhatīti kosārakkho. Yasmā sadevakassa lokassa samadassanena cakkhubhūto, tasmā cakkhu sabbassa lokassa pūjanīyo mānanīyoti, bahussutabhāvena bahujanassa pūjanīyabhāvadassanatthaṃ nigamanavasena punapi ‘‘bahussuto’’ti vuttaṃ.</paragraph>
    <paragraph>Evarūpaṃ kalyāṇamittaṃ labhitvāpi kārakasseva aparihāni, na akārakassāti dassento ‘‘dhammārāmo’’ti gāthamāha. Tattha nivāsanaṭṭhena samathavipassanādhammo ārāmo, tasmiṃ eva dhamme rato abhiratoti dhammarato, tasseva dhammassa punappunaṃ vicintanena dhammaṃ anuvicintayaṃ dhammaṃ āvajjento manasi karotīti attho. Anussaranti tameva dhammaṃ anussaranto. Saddhammāti evarūpo  bhikkhu sattatiṃsapabhedā bodhipakkhiyadhammā navavidhalokuttaradhammā ca na parihāyati, na kadāci tassa tato parihāni hotīti attho.</paragraph>
    <paragraph>Athekadivasaṃ kāye avītarāgaṃ kusītaṃ hīnavīriyaṃ kosallāyā ti nāmaṃ bhikkhuṃ saṃvejento ‘‘kāyamaccheragaruno’’ti gāthamāha. Tattha kāyamaccheragarunoti ‘‘kāyadaḷhībahulassa kāye mamattassa ācariyupajjhāyānampi kāyena kattabbaṃ kiñci akatvā vicarantassa. Hiyyamāneti attano kāye jīvite ca khaṇe khaṇe parihiyyamāne. Anuṭṭhaheti sīlādīnaṃ paripūraṇavasena uṭṭhānavīriyaṃ na kareyya. Sarīrasukhagiddhassāti attano sarīrassa sukhāpaneneva gedhaṃ āpannassa. Kuto samaṇaphāsutāti evarūpassa puggalassa sāmaññavasena kuto sukhavihāro, phāsuvihāro na tassa vijjatīti attho.</paragraph>
    <paragraph>Na pakkhantītiādikā āyasmato sāriputtassa dhammasenāpatino parinibbutabhāvaṃ sutvā therena bhāsitā. Tattha na pakkhanti disā sabbāti puratthimādibhedā  sabbā disā na pakkhayanti, disāmūḷhoti attho. Dhammā na paṭibhanti manti pubbe suṭṭhu paguṇāpi pariyattidhammā idāni sakkaccaṃ samannāhariyamānāpi mayhaṃ na upaṭṭhahanti. Gate kalyāṇamittamhīti sadevakassa lokassa kalyāṇamittabhūte dhammasenāpatimhi anupādisesanibbānaṃ gate. Andhakāraṃva khāyatīti sabbopāyaṃ loko andhakāro viya upaṭṭhāti.</paragraph>
    <paragraph>Abbhatītasahāyassāti  apagatasahāyassa, kalyāṇamittarahitassāti attho. Atītagatasatthunoti āyasmato atīto hutvā nibbānagatasatthukassa, satthari parinibbuteti attho. Yathā kāyagatā satīti kāyagatāsatibhāvanā takkarassa yathā ekantahitāvahā, evaṃ etādisaṃ anāthassa puggalassa ekantahitāvahaṃ aññaṃ mittaṃ nāma natthi, sanāthassa aññāpi bhāvanā hitāvahā evāti adhippāyo.</paragraph>
    <paragraph>Purāṇāti porāṇā, sāriputtādike kalyāṇamitte sandhāya vadati. Navehīti navakehi. Na sameti meti mayhaṃ cittaṃ na samāgacchati, na te mama cittaṃ ārādhentīti attho. Svajja ekova jhāyāmīti sohaṃ ajja vuḍḍhatarehi virahito ekova hutvā jhāyāmi jhānapasuto homi. Vassupetoti vassakāle kulāvakaṃ upeto pakkhī viya. ‘‘Vāsupeto’’tipi pāḷi, vāsaṃ upagatoti attho.</paragraph>
    <paragraph>Dassanāyaabhikkanteti gāthā satthārā bhāsitā. Tassattho – mama dassanāya abhikkante nānāvidhavidesapavāsikabahujane, ānanda, mama upasaṅkamanaṃ mā vāresi. Kasmā? Te sotāro dhammassa, mamaṃ passantu, ayameva dassanāya samayoti.</paragraph>
    <paragraph>Taṃ sutvā thero ‘‘dassanāya abhikkante’’ti aparaṃ gāthamāha. Imāya hi gāthāya sambandhatthaṃ purimagāthā idha nikkhittā. Teneva sacāhaṃ desantarato āgatāgate tāvadeva dassetuṃ lacchāmīti etassa padassa atthasiddhiṃ dasseti.</paragraph>
    <paragraph>Paṇṇavīsati vassānīti pañca gāthā attano aggupaṭṭhākabhāvaṃ dīpetuṃ vuttā. Āraddhakammaṭṭhānabhāvena hi satthu upaṭṭhānapasutabhāvena ca therassa  maggena asamucchinnāpi kāmasaññādayo na uppajjiṃsu, kāyavacīmanokammāni ca sabbakālaṃ satthari mettāpubbaṅgamāni mettānuparivattāni ahesuṃ. Tattha paṇṇavīsati vassānīti pañcavīsati saṃvaccharāni. Sekhabhūtassa me satoti sekhabhūmiyaṃ sotāpattiphale ṭhitassa me sato. Kāmasaññāti kāmasahagatā saññā na uppajji, ettha ca kāmasaññādianuppattivacanena attano āsayasuddhiṃ dasseti, ‘‘mettena kāyakammenā’’tiādinā payogasuddhiṃ. Tattha gandhakuṭiyaṃ paribhaṇḍakaraṇādinā satthu vattapaṭivattakaraṇena ca mettaṃ kāyakammaṃ veditabbaṃ, dhammadesanākālārocanādinā mettaṃ vacīkammaṃ, rahogatassa satthāraṃ uddissa hitūpasaṃhāramanasikārena mettaṃ manokammaṃ. Ñāṇaṃ me udapajjathāti attano sekkhabhūmipattimāha.</paragraph>
    <paragraph>Ahaṃ sakaraṇīyomhīti satthu parinibbāne upaṭṭhite maṇḍalamāḷaṃ pavisitvā kapisīsaṃ ālambitvā sokābhibhūtena vuttagāthā . Tattha sakaraṇīyomhīti dukkhaparijānanādinā karaṇīyena sakaraṇīyo amhi. Appattamānasoti anadhigatārahatto. Satthu ca parinibbānanti mayhaṃ satthu parinibbānañca upaṭṭhitaṃ. Yo amhaṃ anukampakoti yo satthā mayhaṃ anuggāhako.</paragraph>
    <paragraph>Tadāsi yaṃ bhiṃsanakanti gāthā satthu parinibbānakāle pathavīkampanadevadundubhiphalanādike disvā sañjātasaṃvegena vuttagāthā.</paragraph>
    <paragraph>Bahussutotiādikā tisso gāthā theraṃ pasaṃsantehi saṅgītikārehi ṭhapitā. Tattha gatimantoti asadisāya ñāṇagatiyā samannāgato. Satimantoti paramena satinepakkena samannāgato. Dhitimantoti asādhāraṇāya byañjanatthāvadhāraṇasamatthāya dhitisampattiyā samannāgato. Ayañhi thero ekapadeyeva  ṭhatvā saṭṭhipadasahassāni satthārā kathitaniyāmeneva gaṇhāti, gahitañca suvaṇṇabhājane pakkhittasīhavasā viya sabbakālaṃ na vinassati, aviparītabyañjanāvadhāraṇasamatthāya satipubbaṅgamāya paññāya, atthāvadhāraṇasamatthāya paññāpubbaṅgamāya satiyā ca samannāgato. Tenāha bhagavā – ‘‘etadaggaṃ , bhikkhave, mama sāvakānaṃ bhikkhūnaṃ bahussutāna’’ntiādi (a. ni. 1.219). Tathā cāha dhammasenāpati – ‘‘āyasmā ānando atthakusalo’’tiādi (a. ni. 5.169). Ratanākaroti saddhammaratanassa ākarabhūto.</paragraph>
    <paragraph>Pariciṇṇoti gāthā parinibbānakāle therena bhāsitā, sā vuttatthā eva.</paragraph>
    <centered>Ānandattheragāthāvaṇṇanā niṭṭhitā.</centered>
    <centered>Tiṃsanipātavaṇṇanā niṭṭhitā.</centered>
  </text>
</tree>
