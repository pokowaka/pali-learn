<?xml version='1.0' encoding='UTF-8'?>
<tree text="4. Catukkanip&#x101;to" target="text">
  <text>
    <centered> Namo tassa bhagavato arahato sammāsambuddhassa</centered>
    <title>(Dutiyo bhāgo)</title>
    <subhead>1. Nāgasamālattheragāthāvaṇṇanā</subhead>
    <paragraph>Alaṅkatātiādikā  āyasmato nāgasamālattherassa gāthā. Kā uppatti? Ayampi padumuttarassa bhagavato kāle kulagehe nibbattitvā viññutaṃ patto gimhasamaye sūriyātapasantattāya  bhūmiyā gacchantaṃ satthāraṃ  disvā pasannamānaso chattaṃ adāsi. So tena puññakammena devamanussesu saṃsaranto imasmiṃ buddhuppāde sakyarājakule nibbattitvā nāgasamāloti laddhanāmo vayappatto ñātisamāgame paṭiladdhasaddho pabbajitvā kiñci kālaṃ bhagavato upaṭṭhāko ahosi. So ekadivasaṃ nagaraṃ piṇḍāya paviṭṭho alaṅkatapaṭiyattaṃ aññataraṃ naccakiṃ mahāpathe tūriyesu vajjantesu naccantiṃ disvā, ‘‘ayaṃ cittakiriyavāyodhātuvipphāravasena karajakāyassa tathā tathā parivatti, aho aniccā saṅkhārā’’ti khayavayaṃ paṭṭhapetvā vipassanaṃ ussukkāpetvā arahattaṃ pāpuṇi. Tena vuttaṃ apadāne (apa. thera 2.46.37-48) –</paragraph>
    <gatha type="1">‘‘Aṅgārajātā pathavī, kukkuḷānugatā mahī;</gatha>
    <gatha type="last">Padumuttaro bhagavā, abbhokāsamhi caṅkami.</gatha>
    <gatha type="1">‘‘Paṇḍaraṃ  chattamādāya, addhānaṃ paṭipajjahaṃ;</gatha>
    <gatha type="last">Tattha disvāna sambuddhaṃ, vitti me upapajjatha.</gatha>
    <gatha type="1">‘‘Marīciyotthaṭā bhūmi, aṅgārāva mahī ayaṃ;</gatha>
    <gatha type="last">Upahanti mahāvātā, sarīrassāsukhepanā.</gatha>
    <gatha type="1">‘‘Sītaṃ uṇhaṃ vihanantaṃ, vātātapanivāraṇaṃ;</gatha>
    <gatha type="last">Paṭiggaṇha imaṃ chattaṃ, phassayissāmi nibbutiṃ.</gatha>
    <gatha type="1">‘‘Anukampako kāruṇiko, padumuttaro mahāyaso;</gatha>
    <gatha type="last">Mama saṅkappamaññāya, paṭiggaṇhi tadā jino.</gatha>
    <gatha type="1">‘‘Tiṃsakappāni devindo, devarajjamakārayiṃ;</gatha>
    <gatha type="last">Satānaṃ pañcakkhattuñca, cakkavattī ahosahaṃ.</gatha>
    <gatha type="1">‘‘Padesarajjaṃ vipulaṃ, gaṇanāto asaṅkhiyaṃ;</gatha>
    <gatha type="last">Anubhomi sakaṃ kammaṃ, pubbe sukatamattano.</gatha>
    <gatha type="1">‘‘Ayaṃ me pacchimā jāti, carimo vattate bhavo;</gatha>
    <gatha type="last">Ajjāpi setacchattaṃ me, sabbakālaṃ dharīyati.</gatha>
    <gatha type="1">‘‘Satasahassito kappe, yaṃ chattamadadiṃ tadā;</gatha>
    <gatha type="last">Duggatiṃ nābhijānāmi, chattadānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā –</paragraph>
    <hangnum nr="267"/>
    <gatha type="1"> ‘‘Alaṅkatā  suvasanā, mālinī candanussadā;</gatha>
    <gatha type="last">Majjhe mahāpathe nārī, tūriye naccati naṭṭakī.</gatha>
    <hangnum nr="268"/>
    <gatha type="1"> ‘‘Piṇḍikāya paviṭṭhohaṃ, gacchanto naṃ udikkhisaṃ;</gatha>
    <gatha type="last">Alaṅkataṃ suvasanaṃ, maccupāsaṃva oḍḍitaṃ.</gatha>
    <hangnum nr="269"/>
    <gatha type="1"> ‘‘Tato me manasīkāro, yoniso udapajjatha;</gatha>
    <gatha type="last">Ādīnavo pāturahu, nibbidā samatiṭṭhatha.</gatha>
    <hangnum nr="270"/>
    <gatha type="1"> ‘‘Tato  cittaṃ vimucci me, passa dhammasudhammataṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti. –</gatha>
    <paragraph type="unindented">Catūhi gāthāhi attano paṭipattikittanamukhena aññaṃ byākāsi.</paragraph>
    <paragraph>Tattha alaṅkatāti hatthūpagādiābharaṇehi alaṅkatagattā. Suvasanāti sundaravasanā sobhanavatthanivatthā. Mālinīti mālādhārinī piḷandhitapupphamālā. Candanussadāti candanānulepalittasarīrā. Majjhe mahāpathe nārī, tūriye naccati naṭṭakīti yathāvuttaṭṭhāne ekā nārī naṭṭakī nāṭakitthī nagaravīthiyā majjhe pañcaṅgike tūriye vajjante naccati, yathāpaṭṭhapitaṃ naccaṃ karoti.</paragraph>
    <paragraph>Piṇḍikāyāti bhikkhāya. Paviṭṭhohanti nagaraṃ paviṭṭho ahaṃ. Gacchanto naṃ udikkhisanti nagaravīthiyaṃ gacchanto parissayapariharaṇatthaṃ vīthiṃ olokento taṃ naṭṭakiṃ olokesiṃ. Kiṃ viya? Maccupāsaṃva oḍḍitanti yathā maccussa maccurājassa pāsabhūto rūpādiko oḍḍito loke anuvicaritvā ṭhito ekaṃsena sattānaṃ anatthāvaho, evaṃ  sāpi appaṭisaṅkhāne ṭhitānaṃ andhaputhujjanānaṃ ekaṃsato anatthāvahāti maccupāsasadisī vuttā.</paragraph>
    <paragraph>Tatoti tasmā maccupāsasadisattā. Meti mayhaṃ. Manasīkāro yoniso udapajjathāti ‘‘ayaṃ aṭṭhisaṅghāto nhārusambandho maṃsena anupalitto chaviyā paṭicchanno asuciduggandhajegucchapaṭikkūlo aniccucchādanaparimaddanabhedanaviddhaṃsanadhammo īdise vikāre dassetī’’ti evaṃ yoniso manasikāro uppajji. Ādīnavo pāturahūti evaṃ kāyassa sabhāvūpadhāraṇamukhena tassa ca taṃnissitānañca cittacetasikānaṃ udayabbayaṃ sarasapabhaṅgutañca manasi karoto tesu ca yakkharakkhasādīsu viya bhayato upaṭṭhahantesu tattha me anekākāraādīnavo doso pāturahosi. Tappaṭipakkhato ca nibbāne ānisaṃso. Nibbidā samatiṭṭhathāti nibbindanaṃ ādīnavānupassanānubhāvasiddhaṃ nibbidāñāṇaṃ mama hadaye saṇṭhāsi, muhuttampi  tesaṃ rūpārūpadhammānaṃ gahaṇe cittaṃ nāhosi, aññadatthu muñcitukāmatādivasena tattha udāsīnameva jātanti attho.</paragraph>
    <paragraph>Tatoti  vipassanāñāṇato paraṃ. Cittaṃ vimucci meti lokuttarabhāvanāya vattamānāya maggapaṭipāṭiyā sabbakilesehi mama cittaṃ vimuttaṃ ahosi. Etena phaluppattiṃ dasseti. Maggakkhaṇe hi kilesā vimuccanti nāma, phalakkhaṇe vimuttāti. Sesaṃ vuttanayameva.</paragraph>
    <centered>Nāgasamālattheragāthāvaṇṇanā niṭṭhitā.</centered>
    <subhead>2. Bhaguttheragāthāvaṇṇanā</subhead>
    <paragraph>Ahaṃ middhenātiādikā āyasmato bhaguttherassa gāthā. Kā uppatti? Ayaṃ kira padumuttarassa bhagavato kāle kulagehe nibbattitvā viññutaṃ patto satthari parinibbute tassa dhātuyo pupphehi pūjesi. So tena puññakammena nimmānaratīsu nibbattitvā aparāparaṃ devamanussesu saṃsaranto imasmiṃ buddhuppāde sakyarājakule nibbattitvā bhagūti laddhanāmo vayappatto anuruddhakimilehi saddhiṃ nikkhamitvā pabbajitvā bālakaloṇakagāme vasanto ekadivasaṃ thinamiddhābhibhavaṃ vinodetuṃ vihārato nikkhamma caṅkamaṃ abhiruhanto papatitvā  tadeva aṅkusaṃ katvā thinamiddhaṃ vinodetvā vipassanaṃ vaḍḍhetvā arahattaṃ pāpuṇi. Tena vuttaṃ apadāne (apa. thera 2.46.49-57) –</paragraph>
    <gatha type="1">‘‘Parinibbute bhagavati, padumuttare mahāyase;</gatha>
    <gatha type="last">Pupphavaṭaṃsake katvā, sarīramabhiropayiṃ.</gatha>
    <gatha type="1">‘‘Tattha cittaṃ pasādetvā, nimmānaṃ agamāsahaṃ;</gatha>
    <gatha type="last">Devalokagato santo, puññakammaṃ sarāmahaṃ.</gatha>
    <gatha type="1">‘‘Ambarā pupphavasso me, sabbakālaṃ pavassati;</gatha>
    <gatha type="last">Saṃsarāmi manusse ce, rājā homi mahāyaso.</gatha>
    <gatha type="1">‘‘Tahiṃ kusumavasso me, abhivassati sabbadā;</gatha>
    <gatha type="last">Tasseva pupphapūjāya, vāhasā sabbadassino.</gatha>
    <gatha type="1">‘‘Ayaṃ  pacchimako mayhaṃ, carimo vattate bhavo;</gatha>
    <gatha type="last">Ajjāpi pupphavasso me, abhivassati sabbadā.</gatha>
    <gatha type="1">‘‘Satasahassito  kappe, yaṃ pupphamabhiropayiṃ;</gatha>
    <gatha type="last">Duggatiṃ nābhijānāmi, dehapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā phalasukhena nibbānasukhena ca vītināmento satthārā ekavihāraṃ anumodituṃ upagatena – ‘‘kacci tvaṃ, bhikkhu, appamatto viharasī’’ti puṭṭho attano appamādavihāraṃ nivedento –</paragraph>
    <hangnum nr="271"/>
    <gatha type="1"> ‘‘Ahaṃ middhena pakato, vihārā upanikkhamiṃ;</gatha>
    <gatha type="last">Caṅkamaṃ abhiruhanto, tattheva papatiṃ chamā.</gatha>
    <hangnum nr="272"/>
    <gatha type="1"> ‘‘Gattāni parimajjitvā, punapāruyha caṅkamaṃ;</gatha>
    <gatha type="last">Caṅkame caṅkamiṃ sohaṃ, ajjhattaṃ susamāhito.</gatha>
    <hangnum nr="273"/>
    <gatha type="1"> ‘‘Tato me manasīkāro, yoniso udapajjatha;</gatha>
    <gatha type="last">Ādīnavo pāturahu, nibbidā samatiṭṭhatha.</gatha>
    <hangnum nr="274"/>
    <gatha type="1"> ‘‘Tato cittaṃ vimucci me, passa dhammasudhammataṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti. –</gatha>
    <paragraph type="unindented">Imā catasso gāthā abhāsi.</paragraph>
    <paragraph>Tattha middhena pakatoti kāyālasiyasaṅkhātena asattivighātasabhāvena middhena abhibhūto. Vihārāti senāsanato. Upanikkhaminti caṅkamituṃ nikkhamiṃ. Tattheva papatiṃ chamāti tattheva caṅkamasopāne niddābhibhūtatāya bhūmiyaṃ nipatiṃ. Gattāni parimajjitvāti bhūmiyaṃ patanena paṃsukitāni attano sarīrāvayavāni anumajjitvā. Punapāruyha caṅkamanti ‘‘patito dānāha’’nti saṅkocaṃ anāpajjitvā punapi caṅkamaṭṭhānaṃ āruhitvā. Ajjhattaṃ susamāhitoti gocarajjhatte kammaṭṭhāne nīvaraṇavikkhambhanena suṭṭhu samāhito ekaggacitto hutvā caṅkaminti yojanā. Sesaṃ vuttanayameva. Idameva ca therassa aññābyākaraṇaṃ ahosi.</paragraph>
    <centered>Bhaguttheragāthāvaṇṇanā niṭṭhitā.</centered>
    <subhead>3. Sabhiyattheragāthāvaṇṇanā</subhead>
    <paragraph>Parecātiādikā āyasmato sabhiyattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto kakusandhassa bhagavato kāle kulagehe nibbattitvā viññutaṃ patto ekadivasaṃ satthāraṃ divāvihārāya gacchantaṃ disvā pasannamānaso upāhanaṃ  adāsi. So tena puññakammena devamanussesu saṃsaranto kassape bhagavati parinibbute patiṭṭhite suvaṇṇacetiye chahi kulaputtehi saddhiṃ attasattamo sāsane pabbajitvā kammaṭṭhānaṃ gahetvā araññe viharanto visesaṃ nibbattetuṃ asakkonto itare āha – ‘‘mayaṃ piṇḍapātāya gacchanto jīvite sāpekkhā homa, jīvite sāpekkhena ca na sakkā lokuttaradhammaṃ adhigantuṃ, puthujjanakālaṅkiriyā ca dukkhā. Handa, mayaṃ nisseṇiṃ bandhitvā pabbataṃ abhiruyha kāye ca jīvite ca anapekkhā samaṇadhammaṃ karomā’’ti. Te tathā akaṃsu.</paragraph>
    <paragraph>Atha nesaṃ mahāthero upanissayasampannattā tadaheva chaḷabhiñño hutvā uttarakuruto piṇḍapātaṃ upanesi. Itare – ‘‘tumhe, bhante, katakiccā tumhehi saddhiṃ sallāpamattampi papañco, samaṇadhammameva mayaṃ karissāma, tumhe attanā diṭṭhadhammasukhavihāramanuyuñjathā’’ti vatvā piṇḍapātaṃ paṭikkhipiṃsu. Thero ne sampaṭicchāpetuṃ asakkonto agamāsi.</paragraph>
    <paragraph>Tato nesaṃ eko dvīhatīhaccayena abhiññāparivāraṃ anāgāmiphalaṃ sacchikatvā tatheva vatvā tehi paṭikkhitto agamāsi. Tesu khīṇāsavatthero parinibbāyi, anāgāmī suddhāvāsesu uppajji. Itare puthujjanakālaṅkiriyameva katvā chasu kāmasaggesu anulomapaṭilomato dibbasampattiṃ anubhavitvā amhākaṃ bhagavato kāle devalokā cavitvā eko mallarājakule paṭisandhiṃ gaṇhi, eko gandhārarājakule, eko bāhiraraṭṭhe, eko rājagahe ekissā kuladārikāya kucchimhi paṭisandhiṃ gaṇhi. Itaro aññatarissā paribbājikāya kucchimhi paṭisandhiṃ aggahesi. Sā kira aññatarassa khattiyassa dhītā, naṃ mātāpitaro – ‘‘amhākaṃ dhītā samayantaraṃ jānātū’’ti ekassa paribbājakassa niyyādayiṃsu. Atheko paribbājako tāya saddhiṃ vippaṭipajji. Sā tena gabbhaṃ gaṇhi. Taṃ gabbhiniṃ disvā paribbājakā nikkaḍḍhiṃsu. Sā aññattha  gacchantī antarāmagge sabhāyaṃ vijāyi. Tenassa sabhiyotveva nāmaṃ akāsi. So vaḍḍhitvā paribbājakapabbajjaṃ pabbajitvā nānāsatthāni uggahetvā  mahāvādī hutvā vādappasuto vicaranto attanā sadisaṃ adisvā nagaradvāre assamaṃ kāretvā khattiyakumārādayo sippaṃ sikkhāpento viharanto attano mātuyā itthibhāvaṃ jigucchitvā jhānaṃ uppādetvā brahmaloke uppannāya abhisaṅkharitvā dinne vīsatipañhe gahetvā te te samaṇabrāhmaṇe pucchi. Te cassa tesaṃ pañhānaṃ atthaṃ byākātuṃ nāsakkhiṃsu. Sabhiyasuttavaṇṇanāyaṃ (su. ni. aṭṭha. 2. sabhiyasuttavaṇṇanā) pana  ‘‘suddhāvāsabrahmā te pañhe abhisaṅkharitvā adāsī’’ti āgataṃ.</paragraph>
    <paragraph>Yadā pana bhagavā pavattavaradhammacakko anupubbena rājagahaṃ āgantvā veḷuvane vihāsi, tadā sabhiyo tattha gantvā satthāraṃ upasaṅkamitvā te pañhe pucchi. Satthā tassa te pañhe byākāsīti sabbaṃ sabhiyasutte (su. ni. sabhiyasuttaṃ) āgatanayena veditabbaṃ. Sabhiyo pana bhagavatā tesu pañhesu byākatesu paṭiladdhasaddho pabbajitvā vipassanaṃ paṭṭhapetvā arahattaṃ pāpuṇi. Tena vuttaṃ apadāne (apa. thera 2.46.27-31) –</paragraph>
    <gatha type="1">‘‘Kakusandhassa munino, brāhmaṇassa vusīmato;</gatha>
    <gatha type="last">Divāvihāraṃ vajato, akkamanamadāsahaṃ.</gatha>
    <gatha type="1">‘‘Imasmiṃyeva kappamhi, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, akkamanassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahā pana hutvā devadatte saṅghabhedāya parakkamante devadattapakkhikānaṃ bhikkhūnaṃ ovādaṃ dento –</paragraph>
    <hangnum nr="275"/>
    <gatha type="1"> ‘‘Pare ca na vijānanti, mayamettha yamāmase;</gatha>
    <gatha type="last">Ye ca tattha vijānanti, tato sammanti medhagā.</gatha>
    <hangnum nr="276"/>
    <gatha type="1"> ‘‘Yadā ca avijānantā, iriyantyamarā viya;</gatha>
    <gatha type="last">Vijānanti ca ye dhammaṃ, āturesu anāturā.</gatha>
    <hangnum nr="277"/>
    <gatha type="1"> ‘‘Yaṃ  kiñci sithilaṃ kammaṃ, saṃkiliṭṭhañca yaṃ vataṃ;</gatha>
    <gatha type="last">Saṅkassaraṃ brahmacariyaṃ, na taṃ hoti mahapphalaṃ.</gatha>
    <hangnum nr="278"/>
    <gatha type="1"> ‘‘Yassa sabrahmacārīsu, gāravo nūpalabbhati;</gatha>
    <gatha type="last">Ārakā hoti saddhammā, nabhaṃ puthaviyā yathā’’ti. –</gatha>
    <paragraph type="unindented">Catūhi gāthāhi dhammaṃ desesi.</paragraph>
    <paragraph>Tattha pareti paṇḍite ṭhapetvā tato aññe – ‘‘adhammaṃ dhammo’’ti ‘‘dhammaṃ adhammo’’tiādibhedakaravatthudīpanavasena vivādappasutā pare nāma. Te tattha vivādaṃ karontā ‘‘mayaṃ yamāmase uparamāma nassāma satataṃ samitaṃ maccusantikaṃ gacchāmā’’ti na jānanti. Ye ca tattha vijānantīti ye tattha paṇḍitā – ‘‘mayaṃ maccusamīpaṃ gacchāmā’’ti vijānanti. Tato sammanti medhagāti evañhi te jānantā yonisomanasikāraṃ uppādetvā medhagānaṃ kalahānaṃ vūpasamāya paṭipajjanti. Atha nesaṃ tāya paṭipattiyā te medhagā sammanti. Atha vā pare cāti ye satthu ovādānusāsaniyā aggahaṇena sāsanato bāhiratāya pare, te yāva ‘‘mayaṃ micchāgāhaṃ gahetvā ettha idha loke  sāsanassa paṭiniggāhena yamāmase vāyamāmā’’ti na vijānanti, tāva vivādā na vūpasammanti, yadā pana tassa gāhassa vissajjanavasena ye ca tattha tesu vivādappasutesu adhammadhammādike adhammadhammādito yathābhūtaṃ vijānanti, tato tesaṃ santikā te paṇḍitapurise nissāya vivādasaṅkhātā medhagā sammantīti evampettha attho veditabbo.</paragraph>
    <paragraph>Yadāti yasmiṃ kāle. Avijānantāti vivādassa vūpasamūpāyaṃ, dhammādhamme vā yāthāvato ajānantā. Iriyantyamarā viyāti amarā viya jarāmaraṇaṃ atikkantā viya uddhatā unnaḷā capalā mukharā vippakiṇṇavācā hutvā vattanti caranti vicaranti tadā vivādo na vūpasammateva. Vijānanti ca ye dhammaṃ, āturesu anāturāti ye pana satthu sāsanadhammaṃ yathābhūtaṃ jānanti, te kilesarogena āturesu sattesu anāturā nikkilesā anīghā viharanti, tesaṃ vasena vivādo accantameva vūpasammatīti adhippāyo.</paragraph>
    <paragraph>Yaṃkiñci sithilaṃ kammanti oliyitvā karaṇena sithilagāhaṃ katvā sāthalibhāvena kataṃ yaṃ kiñci kusalakammaṃ. Saṃkiliṭṭhanti vesīādike agocare caraṇena, kuhanādimicchājīvena vā saṃkiliṭṭhaṃ vatasamādānaṃ. Saṅkassaranti saṅkāhi saritabbaṃ, vihāre kiñci asāruppaṃ sutvā – ‘‘nūna asukena kata’’nti parehi asaṅkitabbaṃ, uposathakiccādīsu aññatarakiccavasena sannipatitampi saṅghaṃ disvā, ‘‘addhā ime mama cariyaṃ ñatvā maṃ ukkhipitukāmā sannipatitā’’ti evaṃ attano vā āsaṅkāhi saritaṃ usaṅkitaṃ parisaṅkitaṃ. Na taṃ hotīti taṃ evarūpaṃ brahmacariyaṃ samaṇadhammakaraṇaṃ tassa puggalassa mahapphalaṃ na hoti. Tassa amahapphalabhāveneva paccayadāyakānampissa na mahapphalaṃ hoti. Tasmā sallekhavuttinā bhavitabbaṃ. Sallekhavuttino ca vivādassa avasaro eva natthīti adhippāyo.</paragraph>
    <paragraph>Gāravonūpalabbhatīti anusāsaniyā apadakkhiṇaggāhibhāvena garukātabbesu sabrahmacārīsu yassa puggalassa gāravo garukaraṇaṃ na vijjati. Ārakā hoti saddhammāti so evarūpo puggalo paṭipattisaddhammatopi paṭivedhasaddhammatopi dūre hoti, na hi taṃ garū sikkhāpenti, asikkhiyamāno anādiyanto na paṭipajjati, appaṭipajjanto kuto saccāni paṭivijjhissatīti. Tenāha – ‘‘ārakā hoti saddhammā’’ti. Yathā kiṃ? ‘‘Nabhaṃ puthaviyā yathā’’ti yathā nabhaṃ ākāsaṃ puthaviyā pathavīdhātuyā sabhāvato dūre. Na kadāci sammissabhāvo. Tenevāha –</paragraph>
    <gatha type="1">‘‘Nabhañca  dūre pathavī ca dūre, pāraṃ samuddassa tadāhu dūre;</gatha>
    <gatha type="last">Tato have dūrataraṃ vadanti, satañca dhammo asatañca rājā’’ti.(jā. 2.21.414);</gatha>
    <centered>Sabhiyattheragāthāvaṇṇanā niṭṭhitā.</centered>
    <subhead>4. Nandakattheragāthāvaṇṇanā</subhead>
    <paragraph>Dhiratthūtiādikā  āyasmato nandakattherassa gāthā. Kā uppatti? Ayampi kira padumuttarassa bhagavato kāle haṃsavatīnagare mahāvibhavo seṭṭhi hutvā satthu santike dhammaṃ suṇanto satthāraṃ ekaṃ bhikkhuṃ bhikkhunovādakānaṃ aggaṭṭhāne ṭhapentaṃ disvā taṃ ṭhānantaraṃ patthetvā satasahassagghanikena vatthena bhagavantaṃ pūjetvā paṇidhānamakāsi, satthu bodhirukkhe padīpapūjañca pavatteti. So tato paṭṭhāya devamanussesu saṃsaranto kakusandhassa bhagavato kāle karavikasakuṇo hutvā madhurakūjitaṃ kūjanto satthāraṃ padakkhiṇaṃ akāsi. Aparabhāge mayūro hutvā aññatarassa paccekabuddhassa vasanaguhāya dvāre pasannamānaso divase divase tikkhattuṃ madhuravassitaṃ vassi, evaṃ tattha tattha puññāni katvā amhākaṃ bhagavato kāle sāvatthiyaṃ kulagehe nibbattitvā nandakoti laddhanāmo vayappatto satthu santike dhammaṃ sutvā paṭiladdhasaddho pabbajitvā vipassanaṃ vaḍḍhetvā arahattaṃ pāpuṇi. Tena vuttaṃ apadāne (apa. thera 2.46.22-26) –</paragraph>
    <gatha type="1">‘‘Padumuttarabuddhassa  bodhiyā pādaputtame;</gatha>
    <gatha type="last">Pasannacitto sumano, tayo ukke adhārayiṃ.</gatha>
    <gatha type="1">‘‘Satasahassito kappe, sohaṃ ukkamadhārayiṃ;</gatha>
    <gatha type="last">Duggatiṃ nābhijānāmi, ukkadānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahā pana hutvā vimuttisukhena vītināmento satthārā bhikkhunīnaṃ ovāde āṇatto ekasmiṃ uposathadivase pañca bhikkhunisatāni ekovādeneva arahattaṃ pāpesi. Tena naṃ bhagavā bhikkhunovādakānaṃ aggaṭṭhāne ṭhapesi. Athekadivasaṃ theraṃ sāvatthiyaṃ piṇḍāya carantaṃ aññatarā purāṇadutiyikā itthī kilesavasena oloketvā hasi. Thero tassā taṃ kiriyaṃ disvā sarīrassa paṭikkūlavibhāvanamukhena dhammaṃ kathento –</paragraph>
    <hangnum nr="279"/>
    <gatha type="1"> ‘‘Dhiratthu pūre duggandhe, mārapakkhe avassute;</gatha>
    <gatha type="last">Navasotāni te kāye, yāni sandanti sabbadā.</gatha>
    <hangnum nr="280"/>
    <gatha type="1"> ‘‘Mā  purāṇaṃ amaññittho, māsādesi tathāgate;</gatha>
    <gatha type="last">Saggepi te na rajjanti, kimaṅgaṃ pana mānuse.</gatha>
    <hangnum nr="281"/>
    <gatha type="1"> ‘‘Ye ca kho bālā dummedhā, dummantī mohapārutā;</gatha>
    <gatha type="last">Tādisā tattha rajjanti, mārakhittamhi bandhane.</gatha>
    <hangnum nr="282"/>
    <gatha type="1"> ‘‘Yesaṃ rāgo ca doso ca, avijjā ca virājitā;</gatha>
    <gatha type="last">Tādī tattha na rajjanti, chinnasuttā abandhanā’’ti. – gāthā abhāsi;</gatha>
    <paragraph>Tattha dhīti jigucchanatthe nipāto, ratthūti ra-kāro padasandhikaro, dhī atthu taṃ jigucchāmi tava dhikkāro hotūti attho. Pūretiādīni tassā dhikkātabbabhāvadīpanāni āmantanavacanāni. Pūreti ativiya jegucchehi nānākuṇapehi nānāvidhaasucīhi sampuṇṇe. Duggandheti kuṇapapūritattā eva sabhāvaduggandhe. Mārapakkheti yasmā visabhāgavatthu andhaputhujjanānaṃ ayonisomanasikāranimittatāya kilesamāraṃ vaḍḍheti, devaputtamārassa ca otāraṃ paviṭṭhaṃ deti. Tasmā mārassa pakkho hoti. Tena vuttaṃ ‘‘mārapakkhe’’ti. Avassuteti sabbakālaṃ kilesāvassavanena tahiṃ tahiṃ asucinissandanena ca avassute. Idānissā navasotāni te kāye, yāni sandanti sabbadāti ‘‘akkhimhā akkhigūthako’’tiādinā (su. ni. 199) vuttaṃ asucino avassavanaṭṭhānaṃ dasseti.</paragraph>
    <paragraph>Evaṃ  pana navachiddaṃ dhuvassavaṃ asucibharitaṃ kāyaṃ yathābhūtaṃ jānantī mā purāṇaṃ amaññitthoti purāṇaṃ ajānanakāle pavattaṃ hasitalapitaṃ kīḷitaṃ mā maññi, ‘‘idānipi evaṃ paṭipajjissatī’’ti mā cintehi. Māsādesi tathāgateti yathā upanissayasampattiyā purimakā buddhasāvakā āgatā, yathā vā te sammāpaṭipattiyā gatā paṭipannā, yathā ca rūpārūpadhammānaṃ tathalakkhaṇaṃ tathadhamme ca ariyasaccāni āgatā adhigatā avabuddhā, tathā imepīti evaṃ tathā āgamanādiatthena tathāgate ariyasāvake pakatisatte viya avaññāya kilesavasena ca  upasaṅkamamānā māsādesi. Anāsādetabbatāya kāraṇamāha. Saggepi te na rajjanti, kimaṅgaṃ pana mānuseti sabbaññubuddhenāpi akkhānena pariyosāpetuṃ asakkuṇeyyasukhe saggepi te sāvakabuddhā na rajjanti, saṅkhāresu ādīnavassa suparidiṭṭhattā rāgaṃ na janenti, kimaṅgaṃ pana mīḷharāsisadise mānuse kāmaguṇe, tattha na rajjantīti vattabbameva natthi.</paragraph>
    <paragraph>Ye ca khoti ye pana bālyappayogato bālā, dhammojapaññāya abhāvato dummedhā, asubhe subhānupassanena ducintitacintitāya dummantī, mohena aññāṇena sabbaso paṭicchāditacittatāya mohapārutātādisā tathārūpā andhaputhujjanā, tattha tasmiṃ itthisaññite, mārakhittamhi bandhane mārena oḍḍite mārapāse, rajjanti rattā giddhā gadhitā mucchitā ajjhopannā tiṭṭhanti.</paragraph>
    <paragraph>Virājitāti yesaṃ pana khīṇāsavānaṃ telañjanarāgo viya dummocanīyasabhāvo rāgo sapatto viya laddhokāso dussanasabhāvo doso aññāṇasabhāvā avijjā ca ariyamaggavirāgena sabbaso virājitā pahīnā samucchinnā, tādisā aggamaggasatthena chinnabhavanettisuttā tato eva katthacipi bandhanābhāvato abandhanā tattha tasmiṃ yathāvutte mārapāse na rajjanti. Evaṃ thero tassā itthiyā dhammaṃ kathetvā gato.</paragraph>
    <centered>Nandakattheragāthāvaṇṇanā niṭṭhitā.</centered>
    <subhead>5. Jambukattheragāthāvaṇṇanā</subhead>
    <paragraph>Pañcapaññāsātiādikā āyasmato jambukattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto tissassa bhagavato kāle kulagehe  nibbattitvā viññutaṃ patto satthu sammāsambodhiṃ saddahanto bodhirukkhaṃ vanditvā bījanena pūjesi. So tena puññakammena devamanussesu saṃsaranto kassapassa bhagavato kāle kulagehe nibbattitvā viññutaṃ patto sāsane pabbajitvā aññatarena upāsakena kārite ārāme āvāsiko hutvā viharati tena  upaṭṭhīyamāno. Athekadivasaṃ eko khīṇāsavatthero lūkhacīvaradharo kesoharaṇatthaṃ araññato gāmābhimukho āgacchati, taṃ disvā so upāsako iriyāpathe pasīditvā kappakena kesamassūni ohārāpetvā paṇītabhojanaṃ bhojetvā sundarāni cīvarāni datvā ‘‘idheva, bhante, vasathā’’ti vasāpeti. Taṃ disvā āvāsiko issāmaccherapakato khīṇāsavattheraṃ āha – ‘‘varaṃ te, bhikkhu, iminā pāpupāsakena upaṭṭhīyamānassa evaṃ idha vasanato aṅgulīhi kese luñcitvā acelassa sato gūthamuttāhārajīvana’’nti. Evañca pana vatvā tāvadeva vaccakuṭiṃ pavisitvā pāyāsaṃ vaḍḍhento viya hatthena gūthaṃ vaḍḍhetvā vaḍḍhetvā yāvadatthaṃ khādi, muttañca pivi. Iminā niyāmena yāvatāyukaṃ ṭhatvā kālaṅkatvā niraye paccitvā puna gūthamuttāhāro vasitvā tasseva kammassa vipākāvasesena manussesu uppannopi pañca jātisatāni nigaṇṭho hutvā gūthabhakkho ahosi.</paragraph>
    <paragraph>Puna  imasmiṃ buddhuppāde manussayoniyaṃ nibbattamānopi ariyūpavādabalena duggatakūle nibbattitvā thaññaṃ vā khīraṃ vā sappiṃ vā pāyamāno, taṃ chaḍḍetvā muttameva pivati, odanaṃ bhojiyamāno, taṃ chaḍḍetvā gūthameva khādati, evaṃ gūthamuttaparibhogena vaḍḍhanto vayappattopi tadeva paribhuñjati. Manussā tato vāretuṃ asakkontā pariccajiṃsu. So ñātakehi pariccatto naggapabbajjaṃ pabbajitvā na nhāyati, rajojalladharo kesamassūni luñcitvā aññe iriyāpathe paṭikkhipitvā ekapādena tiṭṭhati, nimantanaṃ na sādiyati, māsopavāsaṃ adhiṭṭhāya puññatthikehi dinnaṃ bhojanaṃ māse māse ekavāraṃ kusaggena gahetvā divā jivhaggena lehati, rattiyaṃ pana ‘‘allagūthaṃ sappāṇaka’’nti akhāditvā sukkhagūthameva khādati, evaṃ karontassa pañcapaññāsavassāni vītivattāni mahājano ‘‘mahātapo paramappiccho’’ti maññamāno tanninno tappoṇo ahosi.</paragraph>
    <paragraph>Atha bhagavā tassa hadayabbhantare ghaṭe padīpaṃ viya arahattūpanissayaṃ pajjalantaṃ disvā sayameva tattha gantvā dhammaṃ desetvā sotāpattiphale patiṭṭhāpetvā, ehibhikkhūpasampadāya laddhūpasampadaṃ vipassanaṃ ussukkāpetvā arahatte patiṭṭhāpesi. Ayamettha saṅkhepo. Vitthāro pana dhammapade ‘‘māse māse kusaggenā’’ti gāthāvaṇṇanāya (dha. pa. aṭṭha. 1.jambukattheravatthu) vuttanayena  veditabbo. Arahatte pana patiṭṭhito parinibbānakāle ‘‘ādito micchā paṭipajjitvāpi sammāsambuddhaṃ nissāya sāvakena adhigantabbaṃ mayā adhigata’’nti dassento –</paragraph>
    <hangnum nr="283"/>
    <gatha type="1"> ‘‘Pañcapaññāsavassāni, rajojallamadhārayiṃ;</gatha>
    <gatha type="last">Bhuñjanto māsikaṃ bhattaṃ, kesamassuṃ alocayiṃ.</gatha>
    <hangnum nr="284"/>
    <gatha type="1"> ‘‘Ekapādena aṭṭhāsiṃ, āsanaṃ parivajjayiṃ;</gatha>
    <gatha type="last">Sukkhagūthāni ca khādiṃ, uddesañca na sādiyiṃ.</gatha>
    <hangnum nr="285"/>
    <gatha type="1"> ‘‘Etādisaṃ karitvāna, bahuṃ duggatigāminaṃ;</gatha>
    <gatha type="last">Vuyhamāno mahoghena, buddhaṃ saraṇamāgamaṃ.</gatha>
    <hangnum nr="286"/>
    <gatha type="1"> ‘‘Saraṇagamanaṃ passa, passa dhammasudhammataṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti. –</gatha>
    <paragraph type="unindented">Imā catasso gāthā abhāsi.</paragraph>
    <paragraph>Tattha pañcapaññāsavassāni, rajojallamadhārayinti naggapabbajjūpagamanena nhānapaṭikkhepato pañcādhikāni paññāsavassāni sarīre laggaṃ āgantukareṇusaṅkhātaṃ rajo, sarīramalasaṅkhātaṃ jallañca kāyena dhāresiṃ. Bhuñjanto māsikaṃ bhattanti rattiyaṃ gūthaṃ khādanto lokavañcanatthaṃ māsopavāsiko nāma hutvā puññatthikehi dinnaṃ bhojanaṃ māse māse ekavāraṃ jivhagge paṭhanavasena bhuñjanto alocayinti tādisacchārikāpakkhepena sithilamūlaṃ kesamassuṃ aṅgulīhi luñcāpesiṃ.</paragraph>
    <paragraph>Ekapādenaaṭṭhāsiṃ, āsanaṃ parivajjayinti sabbena sabbaṃ āsanaṃ nisajjaṃ parivajjesiṃ, tiṭṭhanto ca ubho hatthe ukkhipitvā ekeneva pādena aṭṭhāsiṃ. Uddesanti nimantanaṃ. Udissakatanti keci. Na sādiyinti na sampaṭicchiṃ paṭikkhipinti attho.</paragraph>
    <paragraph>Etādisaṃ karitvāna, bahuṃ duggatigāminanti etādisaṃ evarūpaṃ vipākanibbattanakaṃ duggatigāminaṃ bahuṃ pāpakammaṃ purimajātīsu idha ca katvā uppādetvā. Vuyhamānomahoghenāti kāmoghādinā mahatā oghena visesato diṭṭhoghena apāyasamuddaṃ patiākaḍḍhiyamāno, buddhaṃ saraṇamāgamanti tādisena puññakammacchiddena kicchena manussattabhāvaṃ labhitvā idāni puññabalena buddhaṃ ‘‘saraṇa’’nti āgamāsiṃ, ‘‘sammāsambuddho bhagavā’’ti aveccapasādena satthari pasīdiṃ. Saraṇagamanaṃ passa, passa dhammasudhammatanti āyatanagataṃ mama saraṇagamanaṃ passa, passa sāsanadhammassa  ca sudhammataṃ yohaṃ tathāmicchāpaṭipannopi ekovādeneva satthārā edisaṃ sampattiṃ sampāpito. ‘‘Tisso vijjā’’tiādinā taṃ sampattiṃ dasseti tenāha (apa. thera 2.46.17-21) –</paragraph>
    <gatha type="1">‘‘Tissassāhaṃ bhagavato, bodhirukkhamavandiyaṃ;</gatha>
    <gatha type="last">Paggayha bījaniṃ tattha, sīhāsanamabījahaṃ.</gatha>
    <gatha type="1">‘‘Dvenavute ito kappe, sīhāsanamabījahaṃ;</gatha>
    <gatha type="last">Duggatiṃ nābhijānāmi, bījanāya idaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <centered>Jambukattheragāthāvaṇṇanā niṭṭhitā.</centered>
    <subhead>6. Senakattheragāthāvaṇṇanā</subhead>
    <paragraph>Svāgataṃ vatātiādikā āyasmato senakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso morahatthena bhagavantaṃ pūjesi. So tena puññakammena devamanussesu saṃsaranto imasmiṃ buddhuppāde brāhmaṇakule nibbattitvā uruvelakassapattherassa bhaginiyā kucchimhi nibbatti, senakotissa nāmaṃ ahosi. So vayappatto brāhmaṇānaṃ vijjāsippesu nipphattiṃ gato gharāvāsaṃ vasati. Tena ca samayena mahājano saṃvacchare saṃvacchare phaggunamāse uttaraphaggunanakkhatte ussavaṃ anubhavanto gayāyaṃ titthābhisekaṃ karoti. Tena taṃ ussavaṃ ‘‘gayāphaggū’’ti vadanti. Atha bhagavā tādise ussavadivase veneyyānukampāya gayātitthasamīpe viharati, mahājanopi titthābhisekādhippāyena tato  tato taṃ ṭhānaṃ upagacchati. Tasmiṃ khaṇe senakopi titthābhisekatthaṃ taṃ ṭhānaṃ upagato satthāraṃ dhammaṃ desentaṃ disvā upasaṅkamitvā dhammaṃ sutvā paṭiladdhasaddho pabbajitvā vipassanāya kammaṃ karonto nacirasseva arahattaṃ pāpuṇi. Tena vuttaṃ apadāne (apa. thera 2.46.9-16) –</paragraph>
    <gatha type="1">‘‘Morahatthaṃ  gahetvāna, upesiṃ lokanāyakaṃ;</gatha>
    <gatha type="last">Pasannacitto sumano, morahatthamadāsahaṃ.</gatha>
    <gatha type="1">‘‘Iminā morahatthena, cetanāpaṇidhīhi ca;</gatha>
    <gatha type="last">Nibbāyiṃsu tayo aggī, labhāmi vipulaṃ sukhaṃ.</gatha>
    <gatha type="1">‘‘Aho buddho aho dhammo, aho no satthusampadā;</gatha>
    <gatha type="last">Datvānahaṃ morahatthaṃ, labhāmi vipulaṃ sukhaṃ.</gatha>
    <gatha type="1">‘‘Tiyaggī nibbutā mayhaṃ, bhavā sabbe samūhatā;</gatha>
    <gatha type="last">Sabbāsavā parikkhīṇā, natthi dāni punabbhavo.</gatha>
    <gatha type="1">‘‘Ekatiṃse ito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, morahatthassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano paṭipattiṃ paccavekkhitvā sañjātasomanasso udānavasena –</paragraph>
    <hangnum nr="287"/>
    <gatha type="1"> ‘‘Svāgataṃ vata me āsi, gayāyaṃ gayaphagguyā;</gatha>
    <gatha type="last">Yaṃ addasāsiṃ sambuddhaṃ, desentaṃ dhammamuttamaṃ.</gatha>
    <hangnum nr="288"/>
    <gatha type="1"> ‘‘Mahappabhaṃ gaṇācariyaṃ, aggapattaṃ vināyakaṃ;</gatha>
    <gatha type="last">Sadevakassa lokassa, jinaṃ atuladassanaṃ.</gatha>
    <hangnum nr="289"/>
    <gatha type="1"> ‘‘Mahānāgaṃ mahāvīraṃ, mahājutimanāsavaṃ;</gatha>
    <gatha type="last">Sabbāsavaparikkhīṇaṃ, satthāramakutobhayaṃ.</gatha>
    <hangnum nr="290"/>
    <gatha type="1"> ‘‘Cirasaṅkiliṭṭhaṃ  vata maṃ, diṭṭhisandānabandhitaṃ;</gatha>
    <gatha type="last">Vimocayi so bhagavā, sabbaganthehi senaka’’nti. –</gatha>
    <paragraph type="unindented">Catasso gāthā abhāsi.</paragraph>
    <paragraph>Tattha svāgataṃ vata me āsīti mayā suṭṭhu āgataṃ vata āsi. Mama vā sundaraṃ vata āgamanaṃ āsi. Gayāyanti gayātitthasamīpe. Gayaphagguyāti ‘‘gayāphaggū’’ti laddhavohāre phaggunamāsassa uttaraphaggunīnakkhatte. ‘‘Ya’’ntiādi svāgatabhāvassa kāraṇadassanaṃ. Tattha yanti yasmā. Addasāsinti addakkhiṃ. Sambuddhanti sammā sāmaṃ sabbadhammānaṃ buddhattā sambuddhaṃ. Desentaṃ dhammamuttamanti uttamaṃ aggaṃ sabbaseṭṭhaṃ ekantaniyyānikaṃ dhammaṃ veneyyajjhāsayānurūpaṃ bhāsantaṃ.</paragraph>
    <paragraph>Mahappabhanti mahatiyā sarīrappabhāya ñāṇappabhāya ca samannāgataṃ. Gaṇācariyanti bhikkhuparisādīnaṃ gaṇānaṃ uttamena damathena ācārasikkhāpanena gaṇācariyaṃ. Aggabhūtānaṃ sīlādīnaṃ  guṇānaṃ adhigamena aggappattaṃ. Devamanussādīnaṃ paramena vinayena vinayanato, sayaṃ nāyakarahitattā ca vināyakaṃ. Kenaci anabhibhūto hutvā sakalaṃ lokaṃ abhibhavitvā ṭhitattā, pañcannampi mārānaṃ jitattā ca sadevakassa lokassa jinaṃ sadevake loke aggajinaṃ, bāttiṃsavaramahāpurisalakkhaṇaasītianubyañjanādipaṭimaṇḍitarūpakāyatāya dasabalacatuvesārajjādiguṇapaṭimaṇḍitadhammakāyatāya ca  sadevakena lokena aparimeyyadassanatāya asadisadassanatāya ca atuladassanaṃ.</paragraph>
    <paragraph>Gatibalaparakkamādisampattiyā mahānāgasadisattā, nāgesupi khīṇāsavesu mahānubhāvatāya ca mahānāgaṃ. Mārasenāvimathanato mahāvikkantatāya ca mahāvīraṃ. Mahājutinti mahāpatāpaṃ mahātejanti attho. Natthi etassa cattāropi āsavāti anāsavaṃ. Sabbe āsavā savāsanā parikkhīṇā etassāti sabbāsavaparikkhīṇaṃ. Kāmaṃ sāvakabuddhā paccekabuddhā ca khīṇāsavāva, sabbaññubuddhā eva pana savāsane āsave khepentīti dassanatthaṃ ‘‘anāsava’’nti vatvā puna ‘‘sabbāsavaparikkhīṇa’’nti vuttaṃ. Tena vuttaṃ – ‘‘sabbe āsavā savāsanā parikkhīṇā etassāti sabbāsavaparikkhīṇa’’nti. Diṭṭhadhammikasamparāyikaparamatthehi yathārahaṃ veneyyānaṃ anusāsanato satthāraṃ, catuvesārajjavisāradatāya kutocipi  bhayābhāvato akutobhayaṃ, evarūpaṃ sammāsambuddhaṃ yaṃ yasmā addasāsiṃ, tasmā svāgataṃ vata me āsīti yojanā.</paragraph>
    <paragraph>Idāni satthu dassanena attanā laddhaguṇaṃ dassento catutthaṃ gāthamāha. Tassattho – kañjiyapuṇṇalābu viya takkabharitacāṭi viya vasāpītapilotikā viya ca saṃkilesavatthūhi anamatagge saṃsāre cirakālaṃ saṃkiliṭṭhaṃ. Gaddulabandhitaṃ viya thambhe sārameyaṃ sakkāyathambhe diṭṭhisandānena, diṭṭhibandhanena bandhitaṃ baddhaṃ, tato vimocento ca abhijjhādīhi sabbaganthe hi maṃ senakaṃ ariyamaggahatthena, vimocayi vata so bhagavā mayhaṃ satthāti bhagavati abhippasādaṃ pavedeti.</paragraph>
    <centered>Senakattheragāthāvaṇṇanā niṭṭhitā.</centered>
    <subhead>7. Sambhūtattheragāthāvaṇṇanā</subhead>
    <paragraph>Yo dandhakāletiādikā āyasmato sambhūtattherassa gāthā. Kā uppatti? Ayampi purimabuddhesu katādhikāro tattha tattha bhave puññāni karonto buddhasuññe loke candabhāgāya nadiyā  tīre kinnarayoniyaṃ nibbatto. Ekadivasaṃ aññataraṃ paccekabuddhaṃ disvā pasannamānaso vanditvā katañjalī ajjunapupphehi pūjaṃ akāsi. So tena puññakammena devamanussesu saṃsaranto imasmiṃ buddhuppāde kulagehe nibbattitvā sambhūtoti laddhanāmo vayappatto bhagavato parinibbānassa pacchā dhammabhaṇḍāgārikassa santike dhammaṃ sutvā paṭiladdhasaddho pabbajitvā samaṇadhammaṃ karonto  vipassanaṃ vaḍḍhetvā arahattaṃ pāpuṇi. Tena vuttaṃ apadāne (apa. thera 2.52.28-36) –</paragraph>
    <gatha type="1">‘‘Candabhāgānadītīre, ahosiṃ kinnaro tadā;</gatha>
    <gatha type="last">Addasaṃ virajaṃ buddhaṃ, sayambhuṃ aparājitaṃ.</gatha>
    <gatha type="1">‘‘Pasannacitto sumano, vedajāto katañjalī;</gatha>
    <gatha type="last">Gahetvā ajjunaṃ pupphaṃ, sayambhuṃ abhipūjayiṃ.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā kinnaraṃ dehaṃ, tāvatiṃsamagacchahaṃ.</gatha>
    <gatha type="1">‘‘Chattisakkhattuṃ  devindo, devarajjamakārayiṃ;</gatha>
    <gatha type="last">Dasakkhattuṃ cakkavattī, mahārajjamakārayiṃ.</gatha>
    <gatha type="1">‘‘Padesarajjaṃ vipulaṃ, gaṇanāto asaṅkhiyaṃ;</gatha>
    <gatha type="last">Sukhette vappitaṃ bījaṃ, sayambhumhi aho mama.</gatha>
    <gatha type="1">‘‘Kusalaṃ vijjate mayhaṃ, pabbajiṃ anagāriyaṃ;</gatha>
    <gatha type="last">Pūjāraho ahaṃ ajja, sakyaputtassa sāsane.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā vimuttisukhena viharanto vassasataparinibbute bhagavati vesālikesu vajjiputtakesu dasa vatthūni paggayha ṭhitesu kākaṇḍakaputtena yasattherena ussāhitehi sattasatehi khīṇāsavehi taṃ diṭṭhiṃ bhinditvā saddhammaṃ paggaṇhantehi dhammavinayasaṅgahe kate tesaṃ vajjiputtakānaṃ uddhammaubbinayadīpane dhammasaṃvegena thero –</paragraph>
    <hangnum nr="291"/>
    <gatha type="1"> ‘‘Yo dandhakāle tarati, taraṇīye ca dandhaye;</gatha>
    <gatha type="last">Ayonisaṃvidhānena, bālo dukkhaṃ nigacchati.</gatha>
    <hangnum nr="292"/>
    <gatha type="1"> ‘‘Tassatthā parihāyanti, kāḷapakkheva candimā;</gatha>
    <gatha type="last">Āyasakyañca pappoti, mittehi ca virujjhati.</gatha>
    <hangnum nr="293"/>
    <gatha type="1"> ‘‘Yo  dandhakāle dandheti, taraṇīye ca tāraye;</gatha>
    <gatha type="last">Yoniso saṃvidhānena, sukhaṃ pappoti paṇḍito.</gatha>
    <hangnum nr="294"/>
    <gatha type="1"> ‘‘Tassatthā paripūrenti, sukkapakkheva candimā;</gatha>
    <gatha type="last">Yaso kittiñca pappoti, mittehi na virujjhatī’’ti. –</gatha>
    <paragraph type="unindented">Imā gāthā bhaṇanto aññaṃ byākāsi.</paragraph>
    <paragraph>Tattha yo dandhakāle taratīti kismiñci kattabbavatthusmiṃ – ‘‘kappati nu kho, na nu kho kappatī’’ti vinayakukkucce uppanne yāva viyattaṃ vinayadharaṃ pucchitvā taṃ kukkuccaṃ na vinodeti, tāva dandhakāle tassa kiccassa dandhāyitabbasamaye tarati madditvā vītikkamaṃ karoti. Taraṇīye ca dandhayeti gahaṭṭhassa tāva saraṇagamanasīlasamādānādike, pabbajitassa vattapaṭivattakaraṇādike  samathavipassanānuyoge ca taritabbe sampatte sīghaṃ taṃ kiccaṃ ananuyuñjitvā – ‘‘āgamanamāse pakkhe vā karissāmī’’ti dandhāyeyya, taṃ kiccaṃ akarontova kālaṃ vītināmeyya. Ayonisaṃvidhānenāti evaṃ dandhāyitabbe taranto taritabbe ca dandhāyanto anupāyasaṃvidhānena upāyasaṃvidhānābhāvena bālo, mandabuddhiko puggalo, sampati āyatiñca dukkhaṃ anatthaṃ pāpuṇāti.</paragraph>
    <paragraph>Tassatthā parihāyantīti tassa tathārūpassa puggalassa diṭṭhadhammikādibhedā atthā kāḷapakkhe candimā viya, parihāyanti divase  divase parikkhayaṃ pariyādānaṃ gacchanti. ‘‘Asuko puggalo assaddho appasanno kusīto hīnavīriyo’’tiādinā. Āyasakyaṃ viññūhi garahitabbataṃ pappoti pāpuṇāti. Mittehi ca virujjhatīti ‘‘evaṃ paṭipajja, mā evaṃ paṭipajjā’’ti ovādadāyakehi kalyāṇamittehi ‘‘avacanīyā maya’’nti ovādassa anādāneneva viruddho nāma hoti.</paragraph>
    <paragraph>Sesagāthādvayassa vuttavipariyāyena attho veditabbo. Keci panettha – ‘‘tarati dandhaye’’tipadānaṃ atthabhāvena bhāvanācittassa paggahaniggahe uddharanti. Taṃ pacchimagāthāsu yujjati. Purimā hi dve gāthā pabbajitakālato paṭṭhāya caritabbaṃ samaṇadhammaṃ akatvā kukkuccapakatatāya dasa vatthūni dīpetvā saṅghena nikkaḍḍhite vajjiputtake sandhāya therena vuttā. Pacchimā pana attasadise sammā paṭipanne sakatthaṃ nipphādetvā ṭhiteti.</paragraph>
    <centered>Sambhūtattheragāthāvaṇṇanā niṭṭhitā.</centered>
    <subhead>8. Rāhulattheragāthāvaṇṇanā</subhead>
    <paragraph>Ubhayenātiādikā  āyasmato rāhulattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle kulagehe nibbattitvā viññutaṃ patto satthāraṃ ekaṃ bhikkhuṃ sikkhākāmānaṃ aggaṭṭhāne ṭhapentaṃ disvā  sayampi taṃ ṭhānantaraṃ patthetvā senāsanavisodhanavijjotanādikaṃ uḷāraṃ puññaṃ katvā paṇidhānamakāsi. So tato cavitvā devamanussesu saṃsaranto imasmiṃ buddhuppāde amhākaṃ bodhisattaṃ paṭicca yasodharāya deviyā kucchimhi nibbattitvā rāhuloti laddhanāmo mahatā khattiyaparivārena vaḍḍhi, tassa pabbajjāvidhānaṃ khandhake (mahāva. 105) āgatameva. So pabbajitvā satthu santike anekehi suttapadehi suladdhovādo paripakkañāṇo vipassanaṃ ussukkāpetvā arahattaṃ pāpuṇi. Tena vuttaṃ apadāne (apa. thera 1.2.68-85) –</paragraph>
    <gatha type="1">‘‘Padumuttarassa bhagavato, lokajeṭṭhassa tādino;</gatha>
    <gatha type="last">Sattabhūmamhi pāsāde, ādāsaṃ santhariṃ ahaṃ.</gatha>
    <gatha type="1">‘‘Khīṇāsavasahassehi, parikiṇṇo mahāmuni;</gatha>
    <gatha type="last">Upāgami gandhakuṭiṃ, dvipadindo narāsabho.</gatha>
    <gatha type="1">‘‘Virocento gandhakuṭiṃ, devadevo narāsabho;</gatha>
    <gatha type="last">Bhikkhusaṅghe ṭhito satthā, imā gāthā abhāsatha.</gatha>
    <gatha type="1">‘‘Yenāyaṃ jotitā seyyā, ādāsova susanthato;</gatha>
    <gatha type="last">Tamahaṃ kittayissāmi, suṇātha mama bhāsato.</gatha>
    <gatha type="1">‘‘Soṇṇamayā rūpimayā, atho veḷuriyāmayā;</gatha>
    <gatha type="last">Nibbattissanti pāsādā, ye keci manaso piyā.</gatha>
    <gatha type="1">‘‘Catusaṭṭhikkhattuṃ devindo, devarajjaṃ karissati;</gatha>
    <gatha type="last">Sahassakkhattuṃ cakkavattī, bhavissati anantarā.</gatha>
    <gatha type="1">‘‘Ekavīsatikappamhi, vimalo nāma khattiyo;</gatha>
    <gatha type="last">Cāturanto vijitāvī, cakkavattī bhavissati.</gatha>
    <gatha type="1">‘‘Nagaraṃ reṇuvatī nāma, iṭṭhakāhi sumāpitaṃ;</gatha>
    <gatha type="last">Āyāmato tīṇi sataṃ, caturassasamāyutaṃ.</gatha>
    <gatha type="1">‘‘Sudassano nāma pāsādo, vissakammena māpito;</gatha>
    <gatha type="last">Kūṭāgāravarūpeto, sattaratanabhūsito.</gatha>
    <gatha type="1">‘‘Dasasaddāvivittaṃ  taṃ, vijjādharasamākulaṃ;</gatha>
    <gatha type="last">Sudassanaṃva nagaraṃ, devatānaṃ bhavissati.</gatha>
    <gatha type="1">‘‘Pabhā  niggacchate tassa, uggacchanteva sūriye;</gatha>
    <gatha type="last">Virocessati taṃ niccaṃ, samantā aṭṭhayojanaṃ.</gatha>
    <gatha type="1">‘‘Kappasatasahassamhi, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tusitā so cavitvāna, sukkamūlena codito;</gatha>
    <gatha type="last">Gotamassa bhagavato, atrajo so bhavissati.</gatha>
    <gatha type="1">‘‘Sacevaseyya agāraṃ, cakkavattī bhaveyya so;</gatha>
    <gatha type="last">Aṭṭhānametaṃ yaṃ tādī, agāre ratimajjhagā.</gatha>
    <gatha type="1">‘‘Nikkhamitvā agāramhā, pabbajissati subbato;</gatha>
    <gatha type="last">Rāhulo nāma nāmena, arahā so bhavissati.</gatha>
    <gatha type="1">‘‘Kikīva aṇḍaṃ rakkheyya, cāmarī viya vāladhiṃ;</gatha>
    <gatha type="last">Nipako sīlasampanno, mamaṃ rakkhi mahāmuni.</gatha>
    <gatha type="1">‘‘Tassāhaṃ dhammamaññāya, vihāsiṃ sāsane rato;</gatha>
    <gatha type="last">Sabbāsave pariññāya, viharāmi anāsavo.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano paṭipattiṃ paccavekkhitvā aññaṃ byākaronto –</paragraph>
    <hangnum nr="295"/>
    <gatha type="1"> ‘‘Ubhayeneva  sampanno, rāhulabhaddoti maṃ vidū;</gatha>
    <gatha type="last">Yañcamhi putto buddhassa, yañca dhammesu cakkhumā.</gatha>
    <hangnum nr="296"/>
    <gatha type="1"> ‘‘Yañca me āsavā khīṇā, yañca natthi punabbhavo;</gatha>
    <gatha type="last">Arahā dakkhiṇeyyomhi, tevijjo amataddaso.</gatha>
    <hangnum nr="297"/>
    <gatha type="1"> ‘‘Kāmandhā jālapacchannā, taṇhāchadanachāditā;</gatha>
    <gatha type="last">Pamattabandhunā baddhā, macchāva kumināmukhe.</gatha>
    <hangnum nr="298"/>
    <gatha type="1"> ‘‘Taṃ  kāmaṃ ahamujjhitvā, chetvā mārassa bandhanaṃ;</gatha>
    <gatha type="last">Samūlaṃ taṇhamabbuyha, sītibhūtosmi nibbuto’’ti. –</gatha>
    <paragraph type="unindented">Catasso gāthā abhāsi.</paragraph>
    <paragraph>Tattha ubhayeneva sampannoti jātisampadā, paṭipattisampadāti ubhayasampattiyāpi sampanno samannāgato. Rāhulabhaddoti maṃ vidūti ‘‘rāhulabhaddo’’ti maṃ sabrahmacārino sañjānanti. Tassa hi  jātasāsanaṃ sutvā bodhisattena ‘‘rāhu jāto, bandhanaṃ jāta’’nti vuttavacanaṃ upādāya suddhodanamahārājā ‘‘rāhulo’’ti nāmaṃ gaṇhi. Tattha ādito pitarā vuttapariyāyameva gahetvā āha – ‘‘rāhulabhaddoti maṃ vidū’’ti. Bhaddoti ca pasaṃsāvacanametaṃ.</paragraph>
    <paragraph>Idāni taṃ ubhayasampattiṃ dassetuṃ ‘‘yañcamhī’’tiādi vuttaṃ. Tattha yanti yasmā. Ca-saddo samuccayattho. Amhi putto buddhassāti sammāsambuddhassa orasaputto amhi. Dhammesūti lokiyesu lokuttaresu ca dhammesu, catusaccadhammesūti attho. Cakkhumāti maggapaññācakkhunā cakkhumā ca amhīti yojetabbaṃ.</paragraph>
    <paragraph>Puna aparāparehipi pariyāyehi attani ubhayasampattiṃ dassetuṃ – ‘‘yañca me āsavā khīṇā’’ti gāthamāha. Tattha dakkhiṇeyyoti dakkhiṇāraho. Amataddasoti nibbānassa dassāvī. Sesaṃ suviññeyyameva.</paragraph>
    <paragraph>Idāni yāya vijjāsampattiyā ca vimuttisampattiyā ca abhāvena sattakāyo kumine bandhamacchā viya saṃsāre parivattati, taṃ ubhayasampattiṃ attani dassetuṃ ‘‘kāmandhā’’ti gāthādvayamāha. Tattha kāmehi kāmesu vā andhāti kāmandhā. ‘‘Chando rāgo’’tiādivibhāgehi (cūḷani. ajitamāṇavapucchāniddesa 8) kilesakāmehi rūpādīsu vatthukāmesu anādīnavadassitāya andhīkatā. Jālapacchannāti sakalaṃ bhavattayaṃ ajjhottharitvā ṭhitena visattikājālena pakārato channā paliguṇṭhitā. Taṇhāchadanachāditāti tato eva taṇhāsaṅkhātena chadanena chāditā nivutā sabbaso paṭikujjitā. Pamattabandhunā baddhā, macchāva kumināmukheti kumināmukhe macchabandhānaṃ macchapasibbakamukhe baddhā macchā viya pamattabandhunā mārena  yena  kāmabandhanena baddhā ime sattā tato na nigacchanti antobandhanagatāva honti.</paragraph>
    <paragraph>Taṃ tathārūpaṃ kāmaṃ bandhanabhūtaṃ ujjhitvā pubbabhāgapaṭipattiyā pahāya kilesamārassa bandhanaṃ chetvā, puna ariyamaggasatthena anavasesato samucchinditvā tato eva avijjāsaṅkhātena mūlena samūlaṃ, kāmataṇhādikaṃ taṇhaṃ abbuyha uddharitvā sabbakilesadarathapariḷāhābhāvato, sītibhūto saupādisesāya nibbānadhātuyā nibbuto, ahaṃ asmi homīti attho.</paragraph>
    <centered>Rāhulattheragāthāvaṇṇanā niṭṭhitā.</centered>
    <subhead>9. Candanattheragāthāvaṇṇanā</subhead>
    <paragraph>Jātarūpenātiādikā  āyasmato candanattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṃse kappe buddhasuññe loke rukkhadevatā hutvā nibbatto sudassanaṃ nāma paccekabuddhaṃ pabbatantare vasantaṃ disvā pasannamānaso kuṭajapupphehi pūjaṃ akāsi. So tena puññakammena devamanussesu saṃsaranto imasmiṃ buddhuppāde sāvatthiyaṃ vibhavasampanne kule nibbattitvā candanoti laddhanāmo vayappatto gharāvāsaṃ vasanto satthu santike dhammaṃ sutvā sotāpanno ahosi. So ekaṃ puttaṃ labhitvā gharāvāsaṃ pahāya pabbajitvā vipassanāya kammaṭṭhānaṃ gahetvā araññe viharanto satthāraṃ vandituṃ sāvatthiṃ āgato susāne vasati. Tassa āgatabhāvaṃ sutvā purāṇadutiyikā alaṅkatapaṭiyattā dārakaṃ ādāya mahatā parivārena therassa santikaṃ gacchati – ‘‘itthikuttādīhi naṃ palobhetvā uppabbājessāmī’’ti. Thero taṃ āgacchantiṃ dūratova disvā ‘‘idānissā avisayo bhavissāmī’’ti yathāraddhaṃ vipassanaṃ ussukkāpetvā chaḷabhiñño ahosi. Tena vuttaṃ apadāne (apa. thera 2.52.37-43) –</paragraph>
    <gatha type="1">‘‘Himavantassāvidūre , vasalo nāma pabbato;</gatha>
    <gatha type="last">Buddho sudassano nāma, vasate pabbatantare.</gatha>
    <gatha type="1">‘‘Pupphaṃ hemavantaṃ mayha, vehāsaṃ agamāsahaṃ;</gatha>
    <gatha type="last">Tatthaddasāsiṃ sambuddhaṃ, oghatiṇṇamanāsavaṃ.</gatha>
    <gatha type="1">‘‘Pupphaṃ kuṭajamādāya, sire katvāna añjaliṃ;</gatha>
    <gatha type="last">Buddhassa abhiropesiṃ, sayambhussa mahesino.</gatha>
    <gatha type="1">‘‘Ekatiṃse ito kappe, yaṃ pupphamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Chaḷabhiñño pana hutvā ākāse ṭhatvā tassā dhammaṃ desetvā saraṇesu ca sīlesu ca patiṭṭhāpetvā sayaṃ attanā pubbe vasitaṭṭhānameva gato. Sahāyabhikkhūhi – ‘‘vippasannāni kho te, āvuso, indriyāni, kacci tayā saccāni paṭividdhānī’’ti puṭṭho –</paragraph>
    <hangnum nr="299"/>
    <gatha type="1"> ‘‘Jātarūpena sañchannā, dāsīgaṇapurakkhatā;</gatha>
    <gatha type="last">Aṅkena puttamādāya, bhariyā maṃ upāgami.</gatha>
    <hangnum nr="300"/>
    <gatha type="1"> ‘‘Tañca  disvāna āyantiṃ, sakaputtassa mātaraṃ;</gatha>
    <gatha type="last">Alaṅkataṃ suvasanaṃ, maccupāsaṃva oḍḍitaṃ.</gatha>
    <hangnum nr="301"/>
    <gatha type="1"> ‘‘Tato me manasīkāro, yoniso udapajjatha;</gatha>
    <gatha type="last">Ādīnavo pāturahu, nibbidā samatiṭṭhatha.</gatha>
    <hangnum nr="302"/>
    <gatha type="1"> ‘‘Tato cittaṃ vimucci me, passa dhammasudhammataṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti. –</gatha>
    <paragraph type="unindented">Imāhi gāthāhi attano paṭipattiṃ kathento aññaṃ byākāsi.</paragraph>
    <paragraph>Tattha jātarūpena sañchannāti jātarūpamayena sīsūpagādialaṅkārena alaṅkaraṇavasena paṭicchāditasarīrā, sabbābharaṇabhūsitāti attho. Dāsīgaṇapurakkhatāti yathārahaṃ alaṅkatapaṭiyattena attano dāsigaṇena  purato katā parivāritāti attho. Aṅkena puttamādāyāti ‘‘api nāma puttampi disvā gehassitasāto bhaveyyā’’ti puttaṃ attano aṅkena gahetvā.</paragraph>
    <paragraph>Āyantinti āgacchantiṃ. Sakaputtassa mātaranti mama orasaputtassa jananiṃ, mayhaṃ purāṇadutiyikanti attho. Sabbamidaṃ thero attano kāmarāgasamucchedaṃ bahumaññanto vadati. Yoniso udapajjathāti ‘‘evarūpāpi nāma sampatti jarābyādhimaraṇehi abhibhuyyati, aho saṅkhārā aniccā adhuvā anassāsikā’’ti evaṃ yonisomanasikāro uppajji. Sesaṃ heṭṭhā vuttanayameva.</paragraph>
    <centered>Candanattheragāthāvaṇṇanā niṭṭhitā.</centered>
    <subhead>10. Dhammikattheragāthāvaṇṇanā</subhead>
    <paragraph>Dhammo havetiādikā āyasmato dhammikattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle migaluddako hutvā ekadivasaṃ araññāyatane devaparisāya satthu dhammaṃ desentassa ‘‘dhammo eso vuccatī’’ti desanāya nimittaṃ gaṇhi. So tena puññakammena devamanussesu saṃsaranto imasmiṃ buddhuppāde kosalaraṭṭhe brāhmaṇakule nibbattitvā dhammikoti laddhanāmo vayappatto jetavanapaṭiggahaṇe laddhappasādo pabbajitvā aññatarasmiṃ gāmakāvāse āvāsiko hutvā viharanto  āgantukānaṃ bhikkhūnaṃ vattāvattesu ujjhānabahulo akkhamo ahosi. Tena bhikkhū taṃ vihāraṃ chaḍḍetvā pakkamiṃsu. So ekakova ahosi. Vihārasāmiko upāsako taṃ kāraṇaṃ sutvā bhagavato taṃ pavattiṃ ārocesi. Satthā taṃ bhikkhuṃ pakkosetvā tamatthaṃ pucchitvā tena ‘‘evaṃ, bhante’’ti vutte – ‘‘nāyaṃ idāneva akkhamo, pubbepi akkhamo ahosī’’ti vatvā bhikkhūhi yācito rukkhadhammaṃ (jā. 1.1.74) kathetvā upari tassa ovādaṃ dento –</paragraph>
    <hangnum nr="303"/>
    <gatha type="1"> ‘‘Dhammo  have rakkhati dhammacāriṃ, dhammo suciṇṇo sukhamāvahāti;</gatha>
    <gatha type="last">Esānisaṃso dhamme suciṇṇe, na duggatiṃ gacchati dhammacārī.</gatha>
    <hangnum nr="304"/>
    <gatha type="1"> ‘‘Na hi dhammo adhammo ca, ubho samavipākino;</gatha>
    <gatha type="last">Adhammo nirayaṃ neti, dhammo pāpeti suggatiṃ.</gatha>
    <hangnum nr="305"/>
    <gatha type="1"> ‘‘Tasmā hi dhammesu kareyya chandaṃ, iti modamāno sugatena tādinā;</gatha>
    <gatha type="last">Dhamme ṭhitā sugatavarassa sāvakā, nīyanti dhīrā saraṇavaraggagāmino.</gatha>
    <hangnum nr="306"/>
    <gatha type="1"> ‘‘Vipphoṭito gaṇḍamūlo, taṇhājālo samūhato;</gatha>
    <gatha type="2">So khīṇasaṃsāro na catthi kiñcanaṃ,</gatha>
    <gatha type="last">Cando yathā dosinā puṇṇamāsiya’’nti. – catasso gāthā abhāsi;</gatha>
    <paragraph>Tattha dhammoti lokiyalokuttaro sucaritadhammo. Rakkhatīti apāyadukkhato rakkhati, saṃsāradukkhato ca vivaṭṭūpanissayabhūto rakkhatiyeva. Dhammacārinti taṃ dhammaṃ carantaṃ paṭipajjantaṃ. Suciṇṇoti suṭṭhu ciṇṇo kammaphalāni saddahitvā sakkaccaṃ cittīkatvā upacito. Sukhanti lokiyalokuttarasukhaṃ. Tattha lokiyaṃ tāva kāmāvacarādibhedo dhammo yathāsakaṃ sukhaṃ diṭṭhe vā dhamme upapajje vā apare vā pariyāye āvahati nipphādeti, itaraṃ pana vivaṭṭūpanissaye ṭhatvā ciṇṇo paramparāya āvahatīti vattuṃ vaṭṭati anupanissayassa tadabhāvato. Esānisaṃso dhamme suciṇṇe, na duggatiṃ gacchati dhammacārīti dhammacārī puggalo dhamme suciṇṇe taṃnimittaṃ duggatiṃ na gacchatīti eso dhamme suciṇṇe ānisaṃso udrayoti attho.</paragraph>
    <paragraph>Yasmā  dhammeneva sugatigamanaṃ, adhammeneva ca duggatigamanaṃ, tasmā ‘‘dhammo adhammo’’ti ime aññamaññaṃ asaṃkiṇṇaphalāti dassetuṃ ‘‘na hi dhammo’’tiādinā dutiyaṃ gāthamāha. Tattha adhammoti dhammapaṭipakkho duccaritaṃ. Samavipākinoti sadisavipākā samānaphalā.</paragraph>
    <paragraph>Tasmāti  yasmā dhammādhammānaṃ ayaṃ yathāvutto vipākabhedo, tasmā. Chandanti kattukamyatāchandaṃ. Iti modamāno sugatena tādināti iti evaṃ vuttappakārena ovādadānena sugatena sammaggatena sammāpaṭipannena iṭṭhādīsu tādibhāvappattiyā tādināmavatā hetubhūtena modamāno  tuṭṭhiṃ āpajjamāno dhammesu chandaṃ kareyyāti yojanā. Ettāvatā vaṭṭaṃ dassetvā idāni vivaṭṭaṃ dassento ‘‘dhamme ṭhitā’’tiādimāha. Tassattho – yasmā sugatassa varassa sugatesu ca varassa sammāsambuddhassa sāvakā tassa dhamme ṭhitā dhīrā ativiya aggabhūtasaraṇagāmino teneva saraṇagamanasaṅkhāte dhamme ṭhitabhāvena sakalavaṭṭadukkhatopi nīyanti nissaranti, tasmā hi dhammesu kareyya chandanti.</paragraph>
    <paragraph>Evaṃ satthārā tīhi gāthāhi dhamme desite desanānusārena yathānisinnova vipassanaṃ vaḍḍhetvā arahattaṃ pāpuṇi. Tena vuttaṃ apadāne (apa. thera 2.52.44-50) –</paragraph>
    <gatha type="1">‘‘Migaluddo pure āsiṃ, araññe vipine ahaṃ;</gatha>
    <gatha type="last">Addasaṃ virajaṃ buddhaṃ, devasaṅghapurakkhataṃ.</gatha>
    <gatha type="1">‘‘Catusaccaṃ pakāsentaṃ, desentaṃ amataṃ padaṃ;</gatha>
    <gatha type="last">Assosiṃ madhuraṃ dhammaṃ, sikhino lokabandhuno.</gatha>
    <gatha type="1">‘‘Ghose cittaṃ pasādesiṃ, asamappaṭipuggale;</gatha>
    <gatha type="last">Tattha cittaṃ pasādetvā, uttariṃ duttaraṃ bhavaṃ.</gatha>
    <gatha type="1">‘‘Ekatiṃse ito kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, ghosasaññāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Tathā arahatte patiṭṭhito. Arahattaṃ pana patvā attanā adhigataṃ visesaṃ satthu nivedento carimagāthāya aññaṃ byākāsi.</paragraph>
    <paragraph>Tattha vipphoṭitoti vidhuto, maggañāṇena paṭinissaṭṭhoti attho. Gaṇḍamūloti avijjā. Sā hi gaṇḍati savati. ‘‘Gaṇḍoti kho, bhikkhu, pañcannetaṃ upādānakkhandhānaṃ adhivacana’’nti (saṃ. ni. 4.103; a. ni. 6.23; 8.56; 9.15; cūḷani. khaggavisāṇasuttaniddesa 137) evaṃ satthārā vuttassa dukkhamūlayogato, kilesāsucipaggharaṇato, uppādajarābhaṅgehi uddhumātapakkapabhijjanato ca, gaṇḍābhidhānassa upādānakkhandhapañcakassa  mūlaṃ kāraṇaṃ taṇhājālo samūhatoti taṇhāsaṅkhāto jālo maggena samugghāṭito. So khīṇasaṃsāro na catthi kiñcananti so ahaṃ evaṃ pahīnataṇhāvijjatāya parikkhīṇasaṃsāro pahīnabhavamūlattā eva na catthi, na ca upalabbhati rāgādikiñcanaṃ. Cando yathā dosinā puṇṇamāsiyanti yathā nāma cando abbhamahikādidosarahito puṇṇamāsiyaṃ paripuṇṇakāle evaṃ ahampi arahattādhigamena apetarāgādikiñcano paripuṇṇadhammakoṭṭhāso ahosinti.</paragraph>
    <centered>Dhammikattheragāthāvaṇṇanā niṭṭhitā.</centered>
    <subhead>11. Sappakattheragāthāvaṇṇanā</subhead>
    <paragraph>Yadābalākātiādikā āyasmato sappakattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito ekatiṃse kappe mahānubhāvo nāgarājā hutvā nibbatto sambhavassa nāma paccekabuddhassa abbhokāse samāpattiyā nisinnassa mahantaṃ padumaṃ gahetvā uparimuddhani dhārento pūjaṃ akāsi. So tena puññakammena devamanussesu saṃsaranto imasmiṃ buddhuppāde sāvatthiyaṃ brāhmaṇakule nibbattitvā sappakoti laddhanāmo viññutaṃ patto bhagavato santike dhammaṃ sutvā paṭiladdhasaddho pabbajitvā kammaṭṭhānaṃ gahetvā ajakaraṇiyā  nāma nadiyā tīre leṇagirivihāre vasanto nacirasseva arahattaṃ pāpuṇi. Tena vuttaṃ apadāne (apa. thera 2.52.78-83) –</paragraph>
    <gatha type="1">‘‘Himavantassāvidūre, romaso nāma pabbato;</gatha>
    <gatha type="last">Buddhopi sambhavo nāma, abbhokāse vasī tadā.</gatha>
    <gatha type="1">‘‘Bhavanā nikkhamitvāna, padumaṃ dhārayiṃ ahaṃ;</gatha>
    <gatha type="last">Ekāhaṃ dhārayitvāna, bhavanaṃ punarāgamiṃ.</gatha>
    <gatha type="1">‘‘Ekatiṃse ito kappe, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>So arahattaṃ patvā satthāraṃ vandituṃ sāvatthiṃ āgato ñātīhi upaṭṭhīyamāno tattha katipāhaṃ  vasitvā dhammaṃ desetvā ñātake saraṇesu ca sīlesu ca patiṭṭhāpetvā yathāvuttaṭṭhānameva gantukāmo ahosi. Taṃ ñātakā ‘‘idheva, bhante, vasatha, mayaṃ paṭijaggissāmā’’ti yāciṃsu. So gamanākāraṃ dassetvā ṭhito attanā vasitaṭṭhānakittanāpadesena vivekābhiratiṃ pakāsento –</paragraph>
    <hangnum nr="307"/>
    <gatha type="1"> ‘‘Yadā balākā sucipaṇḍaracchadā, kāḷassa meghassa bhayena tajjitā;</gatha>
    <gatha type="last">Palehiti ālayamālayesinī, tadā nadī ajakaraṇī rameti maṃ.</gatha>
    <hangnum nr="308"/>
    <gatha type="1"> ‘‘Yadā balākā suvisuddhapaṇḍarā, kāḷassa meghassa bhayena tajjitā;</gatha>
    <gatha type="last">Pariyesati leṇamaleṇadassinī, tadā nadī ajakaraṇī rameti maṃ.</gatha>
    <hangnum nr="309"/>
    <gatha type="1"> ‘‘Kaṃ nu tattha na ramenti, jambuyo ubhato tahiṃ;</gatha>
    <gatha type="last">Sobhentī āpagākūlaṃ, mama leṇassa pacchato.</gatha>
    <hangnum nr="310"/>
    <gatha type="1"> ‘‘Tāmatamadasaṅghasuppahīnā , bhekā mandavatī panādayanti;</gatha>
    <gatha type="2">Nājja girinadīhi vippavāsasamayo,</gatha>
    <gatha type="last">Khemā ajakaraṇī sivā surammā’’ti. – catasso gāthā abhāsi;</gatha>
    <paragraph>Tattha yadāti yasmiṃ kāle. Balākāti balākāsakuṇikā. Sucipaṇḍaracchadāti sucisuddhadhavalapakkhā. Kāḷassa meghassa bhayena tajjitāti jalabhārabharitatāya kāḷassa añjanagirisannikāsassa pāvussakameghassa gajjato vuṭṭhibhayena nibbijjitā bhiṃsāpitā. Palehitīti gocarabhūmito uppatitvā gamissati. Ālayanti nilayaṃ attano kulāvakaṃ. Ālayesinīti tattha ālayanaṃ nilīyanameva icchantī. Tadā nadī ajakaraṇī rameti manti tasmiṃ pāvussakakāle ajakaraṇīnāmikā nadī navodakassa pūrā hārahārinī kulaṅkasā maṃ rameti mama cittaṃ ārādhetīti utupadesavisesakittanāpadesena vivekābhiratiṃ pakāsesi.</paragraph>
    <paragraph>Suvisuddhapaṇḍarāti suṭṭhu visuddhapaṇḍaravaṇṇā, asammissavaṇṇā sabbasetāti attho. Pariyesatīti maggati. Leṇanti vasanaṭṭhānaṃ. Aleṇadassinīti vasanaṭṭhānaṃ apassantī. Pubbe nibaddhavasanaṭṭhānassa abhāvena aleṇadassinī, idāni pāvussakakāle meghagajjitena āhitagabbhā pariyesati leṇanti nibaddhavasanaṭṭhānaṃ kulāvakaṃ karotīti attho.</paragraph>
    <paragraph>Kaṃ nu tattha…pe… pacchatoti mama vasanakamahāleṇassa pacchato pacchābhāge āpagākūlaṃ ajakaraṇīnadiyā ubhatotīraṃ tahiṃ tahiṃ ito cito ca sobhentiyo niccakālaṃ phalabhāranamitasākhā  siniddhapaṇṇacchāyā jambuyo tattha tasmiṃ ṭhāne kaṃ nāma sattaṃ na ramenti nu, sabbaṃ ramentiyeva.</paragraph>
    <paragraph>Tāmatamadasaṅghasuppahīnāti  amataṃ vuccati agadaṃ, tena majjantīti amatamadā, sappā, tesaṃ saṅgho amatamadasaṅgho, tato suṭṭhu pahīnā apagatā. Bhekā maṇḍūkiyo, mandavatī saravatiyo, panādayanti taṃ ṭhānaṃ madhurena vassitena ninnādayanti. Nājjagirinadīhi vippavāsasamayoti ajja etarahi aññāhipi pabbateyyāhi nadīhi vippavāsasamayo na hoti, visesato pana vāḷamacchasusumārādivirahitato khemā ajakaraṇī nadī. Sundaratalatitthapulinasampattiyā sivā. Suṭṭhu rammā ramaṇīyā, tasmā tattheva me mano ramatīti adhippāyo.</paragraph>
    <paragraph>Evaṃ pana vatvā ñātake vissajjetvā attano vasanaṭṭhānameva gato. Suññāgārābhiratidīpanena idameva ca therassa aññābyākaraṇaṃ ahosīti.</paragraph>
    <centered>Sappakattheragāthāvaṇṇanā niṭṭhitā.</centered>
    <subhead>12. Muditattheragāthāvaṇṇanā</subhead>
    <paragraph>Pabbajintiādikā āyasmato muditattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannamānaso ekaṃ mañcamadāsi. So tena puññakammena devamanussesu saṃsaranto imasmiṃ buddhuppāde kosalaraṭṭhe gahapatikule nibbattitvā muditoti laddhanāmo viññutaṃ pāpuṇi. Tena ca samayena taṃ kulaṃ raññā kenacideva karaṇīyena palibuddhaṃ ahosi. Mudito rājabhayābhīto palāyitvā araññaṃ paviṭṭho aññatarassa khīṇāsavattherassa vasanaṭṭhānaṃ upagacchi. Thero tassa bhītabhāvaṃ ñatvā ‘‘mā bhāyī’’ti samassāsesi. So ‘‘kittakena nu kho, bhante, kālena idaṃ me bhayaṃ vūpasamessatī’’ti pucchitvā ‘‘sattaṭṭhamāse atikkamitvā’’ti vutte – ‘‘ettakaṃ kālaṃ adhivāsetuṃ na sakkomi, pabbajissāmahaṃ, bhante, pabbājetha ma’’nti jīvitarakkhaṇatthaṃ pabbajjaṃ yāci. Thero taṃ pabbājesi. So pabbajitvā sāsane paṭiladdhasaddho bhaye vūpasantepi samaṇadhammaṃyeva  rocento kammaṭṭhānaṃ gahetvā vipassanāya kammaṃ karonto – ‘‘arahattaṃ appatvā imasmā vasanagabbhā bahi na nikkhamissāmī’’tiādinā paṭiññaṃ katvā vipassanaṃ ussukkāpetvā arahattaṃ pāpuṇi. Tena vuttaṃ apadāne (apa. thera 1.36.30-33) –</paragraph>
    <gatha type="1">‘‘Vipassino bhagavato, lokajeṭṭhassa tādino;</gatha>
    <gatha type="last">Ekaṃ mañcaṃ mayā dinnaṃ, pasannena sapāṇinā.</gatha>
    <gatha type="1">‘‘Hatthiyānaṃ assayānaṃ, dibbayānaṃ samajjhagaṃ;</gatha>
    <gatha type="last">Tena mañcakadānena, pattomhi āsavakkhayaṃ.</gatha>
    <gatha type="1">‘‘Ekanavutito kappe, yaṃ mañcamadadiṃ tadā;</gatha>
    <gatha type="last">Duggatiṃ nābhijānāmi, mañcadānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā vimuttisukhaṃ paṭisaṃvedento sahāyabhikkhūhi adhigataṃ pucchito attano paṭipannākāraṃ kathento –</paragraph>
    <hangnum nr="311"/>
    <gatha type="1"> ‘‘Pabbajiṃ  jīvikatthohaṃ, laddhāna upasampadaṃ;</gatha>
    <gatha type="last">Tato saddhaṃ paṭilabhiṃ, daḷhavīriyo parakkamiṃ.</gatha>
    <hangnum nr="312"/>
    <gatha type="1"> ‘‘Kāmaṃ bhijjatuyaṃ kāyo, maṃsapesī visīyaruṃ;</gatha>
    <gatha type="last">Ubho jaṇṇukasandhīhi, jaṅghāyo papatantu me.</gatha>
    <hangnum nr="313"/>
    <gatha type="1"> ‘‘Nāsissaṃ na pivissāmi, vihārā ca na nikkhame;</gatha>
    <gatha type="last">Napi passaṃ nipātessaṃ, taṇhāsalle anūhate.</gatha>
    <hangnum nr="314"/>
    <gatha type="1"> ‘‘Tassa mevaṃ viharato, passa vīriyaparakkamaṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti. –</gatha>
    <paragraph type="unindented">Catasso gāthā abhāsi.</paragraph>
    <paragraph>Tattha jīvikatthoti jīvikāya atthiko jīvikappayojano. ‘‘Ettha pabbajitvā nibbhayo sukhena akilamanto jīvissāmī’’ti evaṃ jīvikatthāya pabbajinti attho. Laddhāna upasampadanti paṭhamaṃ sāmaṇerapabbajjāyaṃ ṭhito  ñatticatutthena kammena upasampadaṃ labhitvā. Tato saddhaṃ paṭilabhinti tato upasampannakālato paṭṭhāya kalyāṇamitte sevanto dve mātikā, tisso anumodanā, ekaccaṃ suttaṃ, samathakammaṭṭhānaṃ, vipassanāvidhiñca uggaṇhanto buddhādīnaṃ mahānubhāvataṃ  disvā – ‘‘sammāsambuddho bhagavā, svākkhāto dhammo, suppaṭipanno saṅgho’’ti ratanattaye saddhaṃ paṭilabhiṃ. Daḷhavīriyo parakkaminti evaṃ paṭiladdhasaddho hutvā vipassanāya kammaṃ karonto nacirasseva saccapaṭivedhāya daḷhavīriyo thiravīriyo hutvā parakkamiṃ, akusalānaṃ dhammānaṃ pahānāya kusalānaṃ dhammānaṃ upasampadāya sammadeva padahiṃ.</paragraph>
    <paragraph>Yathā pana parakkamiṃ, taṃ dassetuṃ ‘‘kāma’’ntiādi vuttaṃ. Tattha kāmanti yathākāmaṃ ekaṃsato vā bhijjatu. Ayaṃ kāyoti ayaṃ mama pūtikāyo, iminā vīriyapatāpena bhijjati ce, bhijjatu chinnabhinnaṃ hotu. Maṃsapesī visīyarunti iminā daḷhaparakkamena imasmā kāyā maṃsapesiyo visīyanti ce, visīyantu ito cito viddhaṃsantu. Ubho jaṇṇukasandhīhi, jaṅghāyo papatantu meti ubhohi jaṇṇukasandhīhi saha mama ubho jaṅghāyo satthiyo ūrubandhato bhijjitvā bhūmiyaṃ papatantu. ‘‘Ma’’ntipi pāṭho, so evattho. Sesaṃ heṭṭhā vuttanayameva.</paragraph>
    <centered>Muditattheragāthāvaṇṇanā niṭṭhitā.</centered>
    <centered>Catukkanipātavaṇṇanā niṭṭhitā.</centered>
  </text>
</tree>
