<?xml version='1.0' encoding='UTF-8'?>
<tree text="11. Ek&#x101;dasanip&#x101;to" target="text">
  <text>
    <subhead>1. Saṃkiccattheragāthāvaṇṇanā</subhead>
    <paragraph>Ekādasanipāte kiṃ tavattho vane tātātiādikā āyasmato saṃkiccattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinitvā imasmiṃ buddhuppāde sāvatthiyaṃ brāhmaṇamahāsālakule paṭisandhiṃ gaṇhi. Tasmiṃ kucchigateyeva mātā byādhitā hutvā kālamakāsi. Tassā susānaṃ netvā jhāpiyamānāya gabbhāsayo na jhāyi. Manussā sūlehi kucchiṃ vijjhantā dārakassa akkhikoṭiṃ pahariṃsu. Te taṃ vijjhitvā aṅgārehi paṭicchādetvā pakkamiṃsu. Kucchipadesopi jhāyi, aṅgāramatthake pana suvaṇṇabimbasadiso dārako padumagabbhe nipanno viya ahosi. Pacchimabhavikasattassa hi sinerunā otthariyamānassapi arahattaṃ appatvā jīvitakkhayo nāma natthi.</paragraph>
    <paragraph>Punadivase āḷāhanaṭṭhānaṃ gatā manussā tathānipannaṃ dārakaṃ disvā acchariyabbhutacittajātā dārakaṃ ādāya gāmaṃ pavisitvā nemittake pucchiṃsu. Nemittakā ‘‘sace ayaṃ dārako agāraṃ ajjhāvasissati, yāva sattamā kulaparivaṭṭā duggatā bhavissanti. Sace pabbajissati, pañcahi samaṇasatehi parivuto vicarissatī’’ti āhaṃsu. Ñātakā ‘‘hotu, vaḍḍhitakāle amhākaṃ ayyassa sāriputtattherassa santike taṃ pabbājessāmā’’ti vatvā saṅkunā chinnakkhikoṭitāya saṃkiccoti vadantā aparabhāge saṃkiccoti vohariṃsu. So sattavassikakāle attano gabbhagatasseva mātu maraṇaṃ, gabbhe ca attano  pavattiṃ sutvā saṃvegajāto ‘‘pabbajissāmī’’ti āha. Ñātakā ‘‘sādhu, tātā’’ti dhammasenāpatissa santikaṃ netvā, ‘‘bhante, imaṃ pabbājethā’’ti adaṃsu. Thero taṃ tacapañcakakammaṭṭhānaṃ datvā pabbājesi. So khuraggeyeva saha paṭisambhidāhi arahattaṃ patvā tiṃsamattehi bhikkhūhi saddhiṃ araññe viharanto ce corahatthato mocetvā sayampi te core dametvā pabbājetvā aññatarasmiṃ vihāre bahūhi bhikkhūhi saddhiṃ viharanto  te vivādapasute disvā ‘‘aññattha gacchāmī’’ti bhikkhū āpucchi. Ayamettha saṅkhepo, vitthāro pana dhammapadavatthumhi (dha. pa. aṭṭha. 1.saṅkiccasāmaṇeravatthu)  āgatanayeneva veditabbo. Atha naṃ aññataro upāsako upaṭṭhātukāmo āsannaṭṭhāne vāsaṃ yācanto –</paragraph>
    <hangnum nr="597"/>
    <gatha type="1"> ‘‘Kiṃ tavattho vane tāta, ujjuhānova pāvuse;</gatha>
    <gatha type="last">Verambhā ramaṇīyā te, paviveko hi jhāyina’’nti. –</gatha>
    <paragraph type="unindented">Paṭhamaṃ gāthamāha. Taṃ sutvā thero –</paragraph>
    <hangnum nr="598"/>
    <gatha type="1"> ‘‘Yathā abbhāni verambho, vāto nudati pāvuse;</gatha>
    <gatha type="last">Saññā me abhikiranti, vivekapaṭisaññutā.</gatha>
    <hangnum nr="599"/>
    <gatha type="1"> ‘‘Apaṇḍaro aṇḍasambhavo, sīvathikāya niketacāriko;</gatha>
    <gatha type="last">Uppādayateva me satiṃ, sandehasmiṃ virāganissitaṃ.</gatha>
    <hangnum nr="600"/>
    <gatha type="1"> ‘‘Yañca aññe na rakkhanti, yo ca aññe na rakkhati;</gatha>
    <gatha type="last">Sa ve bhikkhu sukhaṃ seti, kāmesu anapekkhavā.</gatha>
    <hangnum nr="601"/>
    <gatha type="1"> ‘‘Acchodikā puthusilā, gonaṅgalamigāyutā;</gatha>
    <gatha type="last">Ambusevālasañchannā, te selā ramayanti maṃ.</gatha>
    <hangnum nr="602"/>
    <gatha type="1"> ‘‘Vasitaṃ me araññesu, kandarāsu guhāsu ca;</gatha>
    <gatha type="last">Senāsanesu pantesu, vāḷamiganisevite.</gatha>
    <hangnum nr="603"/>
    <gatha type="1"> ‘‘‘Ime haññantu vajjhantu, dukkhaṃ pappontu pāṇino’;</gatha>
    <gatha type="last">Saṅkappaṃ nābhijānāmi, anariyaṃ dosasaṃhitaṃ.</gatha>
    <hangnum nr="604"/>
    <gatha type="1"> ‘‘Pariciṇṇo mayā satthā, kataṃ buddhassa sāsanaṃ;</gatha>
    <gatha type="last">Ohito garuko bhāro, bhavanetti samūhatā.</gatha>
    <hangnum nr="605"/>
    <gatha type="1"> ‘‘Yassa catthāya pabbajito, agārasmānagāriyaṃ;</gatha>
    <gatha type="last">So me attho anuppatto, sabbasaṃyojanakkhayo.</gatha>
    <hangnum nr="606"/>
    <gatha type="1"> ‘‘Nābhinandāmi  maraṇaṃ, nābhinandāmi jīvitaṃ;</gatha>
    <gatha type="last">Kālañca paṭikaṅkhāmi, nibbisaṃ bhatako yathā.</gatha>
    <hangnum nr="607"/>
    <gatha type="1"> ‘‘Nābhinandāmi maraṇaṃ, nābhinandāmi jīvitaṃ.</gatha>
    <gatha type="last">Kālañca paṭikaṅkhāmi, sampajāno patissato’’ti. – imā gāthā abhāsi;</gatha>
    <paragraph>Tattha kiṃ tavattho vaneti kinti liṅgavipallāsena vuttaṃ. Vane ko tavattho, kiṃ payojananti attho. Tātāti daharasāmaṇeratāya naṃ attano puttaṭṭhāne ṭhapetvā ālapati. Ujjuhānova pāvuseti  ujjuhāno kira nāma eko pabbato, so pana gahanasañchanno bahusoṇḍikandaro, tahaṃ tahaṃ sandamānasalilo , vassakāle asappāyo, tasmā ujjuhāno vā pabbato etarahi pāvusakāle tava kimatthiyoti attho. Keci panettha ‘‘ujjuhāno nāma eko sakuṇo sītaṃ na sahati, vassakāle vanagumbe nilīno acchatī’’ti vadanti. Tesaṃ matena ujjuhānassa viya sakuṇassa pāvusakāle ko tava attho vaneti? Verambhā ramaṇīyā teti verambhavātā vāyantā kiṃ te ramaṇīyāti yojanā. Keci ‘‘verambhā nāma ekā pabbataguhā, pabbhāro’’ti ca vadanti. Tañca ṭhānaṃ gamanāgamanayuttaṃ janasambādharahitaṃ chāyūdakasampannañca, tasmā verambhā ramaṇīyā, vane vasituṃ yuttarūpā. Kasmā? Paviveko hi jhāyinaṃ yasmā tādisānaṃ jhāyīnaṃ yattha katthaci pavivekoyeva icchitabbo, tasmā ‘‘dūraṃ araññaṭṭhānaṃ agantvā verambhāyaṃ vasa, tātā’’ti vadati. Ayañhettha adhippāyo – yasmā jhāyīnaṃ pavivekakkhame nivāsaphāsuke senāsane laddheyeva jhānādayo sampajjanti, na aladdhe, tasmā na evarūpe sītakāle yattha katthaci vane vasituṃ sakkā, guhāpabbhārādīsu pana sakkāti.</paragraph>
    <paragraph>Evaṃ upāsakena vutte thero vanādayo eva maṃ ramentīti dassento ‘‘yathā abbhānī’’tiādimāha. Tassattho – yathā pāvuse kāle abbhāni valāhakāni verambhavāto nudati khipati nīharati, evameva me cittaṃ vivekapaṭisaññutā saññā abhikiranti vivekaṭṭhānaṃyeva ākaḍḍhanti.</paragraph>
    <paragraph>Kiñca ? Apaṇḍaro kāḷavaṇṇo, aṇḍasambhavo aṇḍajo kāko, sīvathikāya susānaṭṭhāne, niketacāriko tameva nivāsanaṭṭhānaṃ katvā vicaraṇako uppādayateva me satiṃ, sandehasmiṃ virāganissitanti, kāyasmiṃ virāgūpasaṃhitaṃ kāyagatāsatikammaṭṭhānaṃ mayhaṃ uppādayatiyeva. Ekadivasaṃ kira thero kākena khajjamānaṃ manussakuṇapaṃ passitvā asubhasaññaṃ paṭilabhi, taṃ sandhāya evamāha. Tena kāye sabbaso chandarāgassa natthitāya vaneyeva vasitukāmomhīti dasseti. Yañcāti ca-saddo samuccayattho, tena aññampi mama araññavāsakāraṇaṃ suṇāhīti dasseti. Yaṃ pabbajitaṃ mettāvihāritāya alobhaniyaparikkhāratāya ca rakkhitabbassa abhāvato aññe sevakādayo na rakkhanti. Yo ca pabbajito aññe kenaci kiñcanapalibodhabhūte na rakkhati tādisānaṃyeva abhāvato. Sa ve bhikkhu sukhaṃ setīti, so bhikkhu samucchinnakilesakāmatāya sabbaso vatthukāmesu anapekkhavā apekkhārahito yattha katthaci  sukhaṃ seti. Tassa anusaṅkitaparisaṅkitābhāvato araññamhi gāmamhi sadisamevāti attho.</paragraph>
    <paragraph>Idāni  pabbatavanādīnaṃ ramaṇīyataṃ vasitapubbatañca dassetuṃ ‘‘acchodikā’’tiādi vuttaṃ. Tattha vasitaṃ meti, vuṭṭhapubbaṃ mayā. Vāḷamiganiseviteti, sīhabyagghādīhi vāḷamigehi upasevite vane.</paragraph>
    <paragraph>Saṅkappaṃ nābhijānāmīti, ime ye keci pāṇino sattā ususattiādīhi paharaṇehi haññantu māriyantu muṭṭhippahārādīhi vajjhantu bādhīyantu, aññena vā yena kenaci ākārena dukkhaṃ pappontu pāpuṇantūti; evaṃ dosasaṃhitaṃ paṭighasaṃyuttaṃ tato eva anariyaṃ byāpādavihiṃsādippabhedaṃ pāpasaṅkappaṃ uppāditaṃ nābhijānāmi, micchāvitakko na uppannapubboti mettāvihāritaṃ dasseti.</paragraph>
    <paragraph>Idāni ‘‘pariciṇṇo’’tiādinā attano katakiccataṃ dasseti. Tattha pariciṇṇoti upāsito ovādānusāsanīkaraṇavasena. Ohitoti orohito. Garuko bhāroti garutaro khandhabhāro.</paragraph>
    <paragraph>Nābhinandāmimaraṇanti ‘‘kathaṃ nu kho me maraṇaṃ siyā’’ti maraṇaṃ na icchāmi. Nābhinandāmi jīvitanti ‘‘kathaṃ nu kho ahaṃ ciraṃ jīveyya’’nti jīvitampi na icchāmi. Etena maraṇe jīvite ca samānacittataṃ dasseti. Kālañca paṭikaṅkhāmīti parinibbānakālaṃva āgamemi. Nibbisanti nibbisanto, bhatiyā kammaṃ karonto. Bhatako yathāti yathā bhatako parassa kammaṃ karonto kammasiddhiṃ anabhinandantopi kammaṃ karontova divasakkhayaṃ udikkhati, evaṃ ahampi jīvitaṃ anabhinandantopi attabhāvassa yāpanena maraṇaṃ anabhinandantopi pariyosānakālaṃ paṭikaṅkhāmīti. Sesaṃ vuttanayameva.</paragraph>
    <centered>Saṃkiccattheragāthāvaṇṇanā niṭṭhitā.</centered>
    <centered>Ekādasanipātavaṇṇanā niṭṭhitā.</centered>
  </text>
</tree>
