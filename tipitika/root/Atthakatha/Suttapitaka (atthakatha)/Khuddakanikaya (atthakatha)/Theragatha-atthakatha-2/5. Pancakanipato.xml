<?xml version='1.0' encoding='UTF-8'?>
<tree text="5. Pa&#xF1;cakanip&#x101;to" target="text">
  <text>
    <subhead>1. Rājadattattheragāthāvaṇṇanā</subhead>
    <paragraph>Pañcakanipāte bhikkhu sivathikaṃ gantvātiādikā āyasmato rājadattattherassa gāthā. Kā uppatti? Ayampi purimabuddhesu katādhikāro, tattha tattha bhave vivaṭṭūpanissayaṃ puññaṃ upacinanto, ito catuddase kappe buddhasuññe loke  kulagehe nibbattitvā viññutaṃ patto, ekadivasaṃ kenacideva karaṇīyena vanantaṃ upagato tattha aññataraṃ paccekabuddhaṃ rukkhamūle nisinnaṃ disvā pasannamānaso suparisuddhaṃ ambāṭakaphalaṃ adāsi. So tena puññakammena devamanussesu saṃsaranto imasmiṃ buddhuppāde sāvatthiyaṃ satthavāhakule nibbatti. Tassa mahārājaṃ vessavaṇaṃ ārādhetvā paṭiladdhabhāvato mātāpitaro rājadattoti nāmaṃ akaṃsu. So vayappatto pañcahi sakaṭasatehi bhaṇḍaṃ ādāya vāṇijjavasena rājagahaṃ agamāsi. Tena ca samayena rājagahe aññatarā gaṇikā abhirūpā dassanīyā paramasobhaggayogato divase divase sahassaṃ labhati. Atha so satthavāhaputto divase divase tassā gaṇikāya sahassaṃ datvā saṃvāsaṃ kappento nacirasseva sabbaṃ dhanaṃ khepetvā duggato hutvā ghāsacchādanamattampi alabhanto ito cito ca paribbhamanto saṃvegappatto ahosi. So ekadivasaṃ upāsakehi saddhiṃ veḷuvanaṃ agamāsi.</paragraph>
    <paragraph>Tena ca samayena satthā mahatiyā parisāya parivuto dhammaṃ desento nisinno hoti. So parisapariyante nisīditvā satthu santike dhammaṃ sutvā paṭiladdhasaddho pabbajitvā dhutaṅgāni samādiyitvā susāne vasati. Tadā aññataropi satthavāhaputto sahassaṃ datvā tāya gaṇikāya saha vasati. Sā ca gaṇikā tassa hatthe mahaggharatanaṃ disvā lobhaṃ uppādetvā aññehi dhuttapurisehi taṃ mārāpetvā taṃ ratanaṃ gaṇhi. Atha tassa satthavāhaputtassa manussā taṃ pavattiṃ sutvā ocarakamanusse pesesuṃ. Te rattiyaṃ tassā gaṇikāya gharaṃ pavisitvā chaviādīni anupahacceva taṃ māretvā sivathikāya chaḍḍesuṃ. Rājadattatthero asubhanimittaṃ gahetuṃ susāne vicaranto tassā gaṇikāya kaḷevaraṃ  paṭikkulato manasi kātuṃ upagato katipayavāre yoniso manasi katvā aciramatabhāvato soṇasiṅgālādīhi anupahatachavitāya visabhāgavatthutāya ca ayoniso  manasikaronto, tattha kāmarāgaṃ uppādetvā saṃviggataramānaso attano cittaṃ paribhāsitvā muhuttaṃ ekamantaṃ apasakkitvā ādito upaṭṭhitaṃ asubhanimittameva gahetvā yoniso manasikaronto jhānaṃ uppādetvā taṃ jhānaṃ pādakaṃ katvā vipassanaṃ paṭṭhapetvā tāvadeva arahattaṃ pāpuṇi. Tena vuttaṃ apadāne (apa. thera 2.44.55-59) –</paragraph>
    <gatha type="1">‘‘Vipine buddhaṃ disvāna, sayambhuṃ aparājitaṃ;</gatha>
    <gatha type="last">Ambāṭakaṃ gahetvāna, sayambhussa adāsahaṃ.</gatha>
    <gatha type="1">‘‘Ekatiṃse ito kappe, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano paṭipattiṃ paccavekkhitvā pītisomanassajāto –</paragraph>
    <hangnum nr="315"/>
    <gatha type="1"> ‘‘Bhikkhu  sivathikaṃ gantvā, addasa itthimujjhitaṃ;</gatha>
    <gatha type="last">Apaviddhaṃ susānasmiṃ, khajjantiṃ kimihī phuṭaṃ.</gatha>
    <hangnum nr="316"/>
    <gatha type="1"> ‘‘Yañhi eke jigucchanti, mataṃ disvāna pāpakaṃ;</gatha>
    <gatha type="last">Kāmarāgo pāturahu, andhova savatī ahuṃ.</gatha>
    <hangnum nr="317"/>
    <gatha type="1"> ‘‘Oraṃ odanapākamhā, tamhā ṭhānā apakkamiṃ;</gatha>
    <gatha type="last">Satimā sampajānohaṃ, ekamantaṃ upāvisiṃ.</gatha>
    <hangnum nr="318"/>
    <gatha type="1"> ‘‘Tato me manasīkāro, yoniso udapajjatha;</gatha>
    <gatha type="last">Ādīnavo pāturahu, nibbidā samatiṭṭhatha.</gatha>
    <hangnum nr="319"/>
    <gatha type="1"> ‘‘Tato cittaṃ vimucci me, passa dhammasudhammataṃ;</gatha>
    <gatha type="last">Tisso vijjā anuppattā, kataṃ buddhassa sāsana’’nti. –</gatha>
    <paragraph type="unindented">Imā pañca gāthā abhāsi.</paragraph>
    <paragraph>Tattha bhikkhu sivathikaṃ gantvāti saṃsāre bhayassa ikkhanato bhikkhu, asubhakammaṭṭhānatthaṃ āmakasusānaṃ upagantvā. ‘‘Bhikkhū’’ti cetaṃ attānaṃ sandhāya thero sayaṃ vadati. Itthinti thīyati ettha sukkasoṇitaṃ sattasantānabhāvena saṃhaññatīti thī, mātugāmo. Evañca sabhāvaniruttivasena ‘‘itthī’’tipi vuccati. Vañjhādīsu pana taṃsadisatāya taṃsabhāvānativattanato ca tabbohāro. ‘‘Itthī’’ti itthikaḷevaraṃ vadati. Ujjhitanti pariccattaṃ ujjhaniyattā eva apaviddhaṃ anapekkhabhāvena khittaṃ. Khajjantiṃ kimihī phuṭanti kimīhi pūritaṃ hutvā khajjamānaṃ.</paragraph>
    <paragraph>Yañhi  eke jigucchanti, mataṃ disvāna pāpakanti yaṃ apagatāyuusmāviññāṇatāya mataṃ kaḷevaraṃ pāpakaṃ nihīnaṃ lāmakaṃ eke cokkhajātikā jigucchanti, oloketumpi na icchanti. Kāmarāgo pāturahūti tasmiṃ kuṇape ayonisomanasikārassa balavatāya kāmarāgo mayhaṃ pāturahosi uppajji. Andhova savatī ahunti tasmiṃ kaḷevare navahi dvārehi asuciṃ savati sandante asucibhāvassa adassanena andho viya ahosiṃ. Tenāha –</paragraph>
    <gatha type="1">‘‘Ratto atthaṃ na jānāti, ratto dhammaṃ na passati;</gatha>
    <gatha type="last">Andhatamaṃ tadā hoti, yaṃ rāgo sahate nara’’nti ca.</gatha>
    <paragraph>‘‘Kāmacchando kho, brāhmaṇa, andhakaraṇo acakkhukaraṇo’’ti ca ādi. Keci panettha takārāgamaṃ katvā ‘‘kilesapariyuṭṭhānena avasavatti kilesassa vā vasavattī’’ti atthaṃ vadanti. Apare ‘‘andhova asati ahu’’nti pāḷiṃ  vatvā ‘‘kāmarāgena andho eva hutvā satirahito ahosi’’nti atthaṃ vadanti. Tadubhayaṃ pana pāḷiyaṃ natthi.</paragraph>
    <paragraph>Oraṃ odanapākamhāti odanapākato oraṃ, yāvatā kālena suparidhotatintataṇḍulanāḷiyā odanaṃ pacati, tato orameva kālaṃ, tatopi lahukālena rāgaṃ vinodento, tamhā ṭhānā apakkamiṃ yasmiṃ ṭhāne ṭhitassa me rāgo uppajji, tamhā ṭhānā apakkamiṃ apasakkiṃ. Apakkantova satimā sampajānohaṃ samaṇasaññaṃ upaṭṭhapetvā satipaṭṭhānamanasikāravasena satimā, sammadeva dhammasabhāvajānanena sampajāno  ca hutvā ekamantaṃ upāvisiṃ, pallaṅkaṃ ābhujitvā nisīdiṃ. Nisinnassa ca tato me manasīkāro, yoniso udapajjathātiādi sabbaṃ heṭṭhā vuttanayamevāti.</paragraph>
    <centered>Rājadattattheragāthāvaṇṇanā niṭṭhitā.</centered>
    <subhead>2. Subhūtattheragāthāvaṇṇanā</subhead>
    <paragraph>Ayogetiādikā āyasmato subhūtattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto kassapassa bhagavato kāle bārāṇasiyaṃ gahapatimahāsālakule nibbattitvā viññutaṃ patto ekadivasaṃ satthu santike dhammaṃ sutvā pasannamānaso saraṇesu ca sīlesu ca patiṭṭhāya māse māse aṭṭhakkhattuṃ catujjātiyagandhena satthu gandhakuṭiṃ  opuñjāpesi. So tena puññakammena nibbattanibbattaṭṭhāne sugandhasarīro hutvā, imasmiṃ buddhuppāde magadharaṭṭhe gahapatikule nibbattitvā subhūtoti laddhanāmo vayappatto, nissaraṇajjhāsayatāya gharāvāsaṃ pahāya titthiyesu pabbajitvā tattha sāraṃ alabhanto, satthu santike upatissakolitaselādike bahū samaṇabrāhmaṇe pabbajitvā sāmaññasukhaṃ anubhavante disvā sāsane paṭiladdhasaddho pabbajitvā ācariyupajjhāye ārādhetvā kammaṭṭhānaṃ gahetvā vivekavāsaṃ vasanto vipassanaṃ vaḍḍhetvā arahattaṃ pāpuṇi. Tena vuttaṃ apadāne (apa. thera 2.55.272-308) –</paragraph>
    <gatha type="1">‘‘Imamhi bhaddake kappe, brahmabandhu mahāyaso;</gatha>
    <gatha type="last">Kassapo nāma gottena, uppajji vadataṃ varo.</gatha>
    <gatha type="1">‘‘Anubyañjanasampanno, bāttiṃsavaralakkhaṇo;</gatha>
    <gatha type="last">Byāmappabhāparivuto, raṃsijālasamotthaṭo.</gatha>
    <gatha type="1">‘‘Assāsetā yathā cando, sūriyova pabhaṅkaro;</gatha>
    <gatha type="last">Nibbāpetā yathā megho, sāgarova guṇākaro.</gatha>
    <gatha type="1">‘‘Dharaṇīriva  sīlena, himavāva samādhinā;</gatha>
    <gatha type="last">Ākāso viya paññāya, asaṅgo anilo yathā.</gatha>
    <gatha type="1">‘‘Tadāhaṃ bārāṇasiyaṃ, upapanno mahākule;</gatha>
    <gatha type="last">Pahūtadhanadhaññasmiṃ, nānāratanasañcaye.</gatha>
    <gatha type="1">‘‘Mahatā parivārena, nisinnaṃ lokanāyakaṃ;</gatha>
    <gatha type="last">Upecca dhammamassosiṃ, amataṃva manoharaṃ.</gatha>
    <gatha type="1">‘‘Dvattiṃsalakkhaṇadharo, sanakkhattova candimā;</gatha>
    <gatha type="last">Anubyañjanasampanno, sālarājāva phullito.</gatha>
    <gatha type="1">‘‘Raṃsijālaparikkhitto, dittova kanakācalo;</gatha>
    <gatha type="last">Byāmappabhāparivuto, sataraṃsī divākaro.</gatha>
    <gatha type="1">‘‘Soṇṇānano jinavaro, samaṇīva siluccayo;</gatha>
    <gatha type="last">Karuṇāpuṇṇahadayo, guṇena viya sāgaro.</gatha>
    <gatha type="1">‘‘Lokavissutakitti ca, sinerūva naguttamo;</gatha>
    <gatha type="last">Yasasā vitthato vīro, ākāsasadiso muni.</gatha>
    <gatha type="1">‘‘Asaṅgacitto sabbattha, anilo viya nāyako;</gatha>
    <gatha type="last">Patiṭṭhā sabbabhūtānaṃ, mahīva munisattamo.</gatha>
    <gatha type="1">‘‘Anupalitto lokena, toyena padumaṃ yathā;</gatha>
    <gatha type="last">Kuvādagacchadahano, aggikkhandhova sobhati.</gatha>
    <gatha type="1">‘‘Agado  viya sabbattha, kilesavisanāsako;</gatha>
    <gatha type="last">Gandhamādanaselova, guṇagandhavibhūsito.</gatha>
    <gatha type="1">‘‘Guṇānaṃ ākaro vīro, ratanānaṃva sāgaro;</gatha>
    <gatha type="last">Sindhūva vanarājīnaṃ, kilesamalahārako.</gatha>
    <gatha type="1">‘‘Vijayīva mahāyodho, mārasenāvamaddano;</gatha>
    <gatha type="last">Cakkavattīva so rājā, bojjhaṅgaratanissaro.</gatha>
    <gatha type="1">‘‘Mahābhisakkasaṅkāso, dosabyādhitikicchako;</gatha>
    <gatha type="last">Sallakatto yathā vejjo, diṭṭhigaṇḍaviphālako.</gatha>
    <gatha type="1">‘‘So  tadā lokapajjoto, sanarāmarasakkato;</gatha>
    <gatha type="last">Parisāsu narādicco, dhammaṃ desayate jino.</gatha>
    <gatha type="1">‘‘Dānaṃ datvā mahābhogo, sīlena sugatūpago;</gatha>
    <gatha type="last">Bhāvanāya ca nibbāti, iccevamanusāsatha.</gatha>
    <gatha type="1">‘‘Desanaṃ taṃ mahassādaṃ, ādimajjhantasobhanaṃ;</gatha>
    <gatha type="last">Suṇanti parisā sabbā, amataṃva mahārasaṃ.</gatha>
    <gatha type="1">‘‘Sutvā sumadhuraṃ dhammaṃ, pasanno jinasāsane;</gatha>
    <gatha type="last">Sugataṃ saraṇaṃ gantvā, yāvajīvaṃ namassahaṃ.</gatha>
    <gatha type="1">‘‘Munino gandhakuṭiyā, opuñjesiṃ tadā mahiṃ;</gatha>
    <gatha type="last">Catujjātena gandhena, māse aṭṭha dinesvahaṃ.</gatha>
    <gatha type="1">‘‘Paṇidhāya sugandhattaṃ, sarīravissagandhino;</gatha>
    <gatha type="last">Tadā jino viyākāsi, sugandhatanulābhitaṃ.</gatha>
    <gatha type="1">‘‘Yo yaṃ gandhakuṭibhūmiṃ, gandhenopuñjate sakiṃ;</gatha>
    <gatha type="last">Tena kammavipākena, upapanno tahiṃ tahiṃ.</gatha>
    <gatha type="1">‘‘Sugandhadeho sabbattha, bhavissati ayaṃ naro;</gatha>
    <gatha type="last">Guṇagandhayutto hutvā, nibbāyissatināsavo.</gatha>
    <gatha type="1">‘‘Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Pacchime ca bhave dāni, jāto vippakule ahaṃ;</gatha>
    <gatha type="last">Gabbhaṃ me vasato mātā, dehenāsi sugandhitā.</gatha>
    <gatha type="1">‘‘Yadā ca mātukucchimhā, nikkhamāmi tadā purī;</gatha>
    <gatha type="last">Sāvatthi sabbagandhehi, vāsitā viya vāyatha.</gatha>
    <gatha type="1">‘‘Pupphavassañca surabhi, dibbagandhaṃ manoramaṃ;</gatha>
    <gatha type="last">Dhūpāni ca mahagghāni, upavāyiṃsu tāvade.</gatha>
    <gatha type="1">‘‘Devā  ca sabbagandhehi, dhūpapupphehi taṃ gharaṃ;</gatha>
    <gatha type="last">Vāsayiṃsu sugandhena, yasmiṃ jāto ahaṃ ghare.</gatha>
    <gatha type="1">‘‘Yadā  ca taruṇo bhaddo, paṭhame yobbane ṭhito;</gatha>
    <gatha type="last">Tadā selaṃ saparisaṃ, vinetvā narasārathi.</gatha>
    <gatha type="1">‘‘Tehi sabbehi parivuto, sāvatthipuramāgato;</gatha>
    <gatha type="last">Tadā buddhānubhāvaṃ taṃ, disvā pabbajito ahaṃ.</gatha>
    <gatha type="1">‘‘Sīlaṃ samādhipaññañca, vimuttiñca anuttaraṃ;</gatha>
    <gatha type="last">Bhāvetvā caturo dhamme, pāpuṇiṃ āsavakkhayaṃ.</gatha>
    <gatha type="1">‘‘Yadā pabbajito cāhaṃ, yadā ca arahā ahuṃ;</gatha>
    <gatha type="last">Nibbāyissaṃ yadā cāhaṃ, gandhavasso tadā ahu.</gatha>
    <gatha type="1">‘‘Sarīragandho ca sadātiseti me, mahārahaṃ candanacampakuppalaṃ;</gatha>
    <gatha type="last">Tatheva gandhe itare ca sabbaso, pasayha vāyāmi tato tahiṃ tahiṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā titthiyesu pabbajitvā attano pattaṃ attakilamathānuyogaṃ dukkhaṃ, sāsane pabbajitvā pattaṃ jhānādisukhañca cintetvā attano paṭipattipaccavekkhaṇamukhena aññaṃ byākaronto –</paragraph>
    <hangnum nr="320"/>
    <gatha type="1"> ‘‘Ayoge  yuñjamattānaṃ, puriso kiccamicchako;</gatha>
    <gatha type="last">Caraṃ ce nādhigaccheyya, taṃ me dubbhagalakkhaṇaṃ.</gatha>
    <hangnum nr="321"/>
    <gatha type="1"> ‘‘Abbūḷhaṃ aghagataṃ vijitaṃ, ekañce ossajeyya kalīva siyā;</gatha>
    <gatha type="last">Sabbānipi ce ossajeyya andhova siyā, samavisamassa adassanato.</gatha>
    <hangnum nr="322"/>
    <gatha type="1"> ‘‘Yañhi kayirā tañhi vade, yaṃ na kayirā na taṃ vade;</gatha>
    <gatha type="last">Akarontaṃ bhāsamānaṃ, parijānanti paṇḍitā.</gatha>
    <hangnum nr="323"/>
    <gatha type="1"> ‘‘Yathāpi ruciraṃ pupphaṃ, vaṇṇavantaṃ agandhakaṃ;</gatha>
    <gatha type="last">Evaṃ subhāsitā vācā, aphalā hoti akubbato.</gatha>
    <hangnum nr="324"/>
    <gatha type="1"> ‘‘Yathāpi  ruciraṃ pupphaṃ, vaṇṇavantaṃ sugandhakaṃ;</gatha>
    <gatha type="last">Evaṃ subhāsitā vācā, saphalā hoti kubbato’’ti. –</gatha>
    <paragraph type="unindented">Imā pañca gāthā abhāsi.</paragraph>
    <paragraph>Tattha ayogeti ayuñjitabbe asevitabbe antadvaye. Idha pana attakilamathānuyogavasena attho veditabbo. Yuñjanti tasmiṃ attānaṃ yuñjanto yojento tathā paṭipajjanto. Kiccamicchakoti  ubhayahitāvahaṃ kiccaṃ icchanto, tappaṭipakkhato ayoge caraṃ caranto ce bhaveyya. Nādhigaccheyyāti yathādhippetaṃ hitasukhaṃ na pāpuṇeyyāti ñāyo. Tasmā yaṃ ahaṃ titthiyamatavañcito ayoge yuñjiṃ, taṃ me dubbhagalakkhaṇaṃ apuññasabhāvo. ‘‘Purimakammabyāmohito ayoge yuñji’’nti dasseti.</paragraph>
    <paragraph>Abbūḷhaṃ aghagataṃ vijitanti vibādhanasabhāvatāya aghā nāma rāgādayo, aghāni eva aghagataṃ, aghagatānaṃ vijitaṃ saṃsārappavatti, tesaṃ vijayo kusaladhammābhibhavo. ‘‘Aghagataṃ vijita’’nti anunāsikalopaṃ akatvā vuttaṃ. Taṃ abbūḷhaṃ anuddhataṃ yena, taṃ abbūḷhāghagataṃ vijitaṃ katvā evaṃbhūto hutvā, kilese asamucchinditvāti attho. Ekañce ossajeyyāti adutiyatāya padhānatāya ca ekaṃ appamādaṃ sammāpayogameva vā ossajeyya pariccajeyya ce. Kalīva so puggalo kāḷakaṇṇī viya siyā. Sabbānipi ce ossajeyyāti sabbānipi vimuttiyā paripācakāni saddhāvīriyasatisamādhipaññindriyāni ossajeyya ce, abhāvanāya chaḍḍeyya ce, andhova siyā samavisamassa adassanato.</paragraph>
    <paragraph>Yathāti opammasampaṭipādanatthe nipāto. Ruciranti sobhanaṃ. Vaṇṇavantanti vaṇṇasaṇṭhānasampannaṃ. Agandhakanti gandharahitaṃ pālibhaddakagirikaṇṇikajayasumanādibhedaṃ. Evaṃ subhāsitā vācāti subhāsitā vācā nāma tepiṭakaṃ buddhavacanaṃ vaṇṇasaṇṭhānasampannapupphasadisaṃ. Yathā hi agandhakaṃ pupphaṃ  dhārentassa sarīre gandho na pharati, evaṃ etampi yo sakkaccasavanādīhi  ca samācarati, tassa sakkaccaṃ asamācarantassa yaṃ tattha kattabbaṃ, taṃ akubbato sutagandhaṃ paṭipattigandhañca na āvahati aphalā hoti. Tena vuttaṃ ‘‘evaṃ subhāsitā vācā, aphalā hoti akubbato’’ti.</paragraph>
    <paragraph>Sugandhakanti sumanacampakanīluppalapupphādibhedaṃ. Evanti yathā taṃ pupphaṃ dhārentassa sarīre gandho pharati, evaṃ tepiṭakabuddhavacanasaṅkhātā subhāsitā vācāpi yo sakkaccasavanādīhi tattha kattabbaṃ karoti, assa puggalassa saphalā hoti, sutagandhapaṭipattigandhānaṃ āvahanato mahapphalā hoti mahānisaṃsā. Tasmā yathovādaṃ paṭipajjeyya, yathākārī tathāvādī ca bhaveyyāti. Sesaṃ vuttanayameva.</paragraph>
    <centered>Subhūtattheragāthāvaṇṇanā niṭṭhitā.</centered>
    <subhead>3. Girimānandattheragāthāvaṇṇanā</subhead>
    <paragraph>Vassatidevotiādikā āyasmato girimānandattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto sumedhassa bhagavato kāle kulagehe nibbattitvā vayappatto gharāvāsaṃ vasanto attano bhariyāya putte ca kālaṅkate sokasallasamappito araññaṃ paviṭṭho satthārā tattha gantvā dhammaṃ kathetvā sokasalle abbūḷhe pasannamānaso sugandhapupphehi pūjetvā pañcapatiṭṭhitena vanditvā sirasi añjaliṃ katvā abhitthavi.</paragraph>
    <paragraph>So tena puññakammena devamanussesu saṃsaranto imasmiṃ buddhuppāde rājagahe bimbisārarañño purohitassa putto hutvā nibbatti, girimānandotissa nāmaṃ ahosi. So viññutaṃ patto satthu rājagahagamane buddhānubhāvaṃ disvā paṭiladdhasaddho pabbajitvā samaṇadhammaṃ karonto katipayaṃ divasaṃ gāmakāvāse vasitvā satthāraṃ vandituṃ rājagahaṃ agamāsi. Bimbisāramahārājā tassa āgamanaṃ sutvā upasaṅkamitvā ‘‘idheva, bhante, vasatha, ahaṃ catūhi paccayehi upaṭṭhahāmī’’ti sampavāretvā gato  bahukiccatāya na sari. ‘‘Thero abbhokāse vasatī’’ti devatā therassa temanabhayena vassaṃ vāresuṃ. Rājā avassanakāraṇaṃ sallakkhetvā therassa kuṭikaṃ kārāpesi. Thero kuṭikāyaṃ vasanto senāsanasappāyalābhena samādhānaṃ  labhitvā vīriyasamataṃ yojetvā vipassanaṃ ussukkāpetvā arahattaṃ pāpuṇi. Tena vuttaṃ apadāne (apa. thera 1.40.419-448) –</paragraph>
    <gatha type="1">‘‘Bhariyā me kālaṅkatā, putto sivathikaṃ gato;</gatha>
    <gatha type="last">Mātā pitā matā bhātā, ekacitamhi ḍayhare.</gatha>
    <gatha type="1">‘‘Tena sokena santatto, kiso paṇḍu ahosahaṃ;</gatha>
    <gatha type="last">Cittakkhepo ca me āsi, tena sokena aṭṭito.</gatha>
    <gatha type="1">‘‘Sokasallaparetohaṃ, vanantamupasaṅkamiṃ;</gatha>
    <gatha type="last">Pavattaphalaṃ bhuñjitvā, rukkhamūle vasāmahaṃ.</gatha>
    <gatha type="1">‘‘Sumedho nāma sambuddho, dukkhassantakaro jino;</gatha>
    <gatha type="last">Mamuddharitukāmo so, āgañchi mama santikaṃ.</gatha>
    <gatha type="1">‘‘Padasaddaṃ  suṇitvāna, sumedhassa mahesino;</gatha>
    <gatha type="last">Paggahetvānahaṃ sīsaṃ, ullokesiṃ mahāmuniṃ.</gatha>
    <gatha type="1">‘‘Upāgate mahāvīre, pīti me udapajjatha;</gatha>
    <gatha type="last">Tadāsimekaggamano, disvā taṃ lokanāyakaṃ.</gatha>
    <gatha type="1">‘‘Satiṃ paṭilabhitvāna, paṇṇamuṭṭhimadāsahaṃ;</gatha>
    <gatha type="last">Nisīdi bhagavā tattha, anukampāya cakkhumā.</gatha>
    <gatha type="1">‘‘Nisajja tattha bhagavā, sumedho lokanāyako;</gatha>
    <gatha type="last">Dhammaṃ me kathayī buddho, sokasallavinodanaṃ.</gatha>
    <gatha type="1">‘‘Anavhitā tato āguṃ, ananuññātā ito gatā;</gatha>
    <gatha type="last">Yathāgatā tathā gatā, tattha kā paridevanā.</gatha>
    <gatha type="1">‘‘Yathāpi pathikā sattā, vassamānāya vuṭṭhiyā;</gatha>
    <gatha type="last">Sabhaṇḍā upagacchanti, vassassāpatanāya te.</gatha>
    <gatha type="1">‘‘Vasse  ca te oramite, sampayanti yadicchakaṃ;</gatha>
    <gatha type="last">Evaṃ mātā pitā tuyhaṃ, tattha kā paridevanā.</gatha>
    <gatha type="1">‘‘Āgantukā pāhunakā, caliteritakampitā;</gatha>
    <gatha type="last">Evaṃ mātā pitā tuyhaṃ, tattha kā paridevanā.</gatha>
    <gatha type="1">‘‘Yathāpi urago jiṇṇaṃ, hitvā gacchati saṃ tacaṃ;</gatha>
    <gatha type="last">Evaṃ mātā pitā tuyhaṃ, saṃ tanuṃ idha hīyare.</gatha>
    <gatha type="1">‘‘Buddhassa giramaññāya, sokasallaṃ vivajjayiṃ;</gatha>
    <gatha type="last">Pāmojjaṃ janayitvāna, buddhaseṭṭhaṃ avandahaṃ.</gatha>
    <gatha type="1">‘‘Vanditvāna mahānāgaṃ, pūjayiṃ girimañjariṃ;</gatha>
    <gatha type="last">Dibbagandhaṃ sampavantaṃ, sumedhaṃ lokanāyakaṃ.</gatha>
    <gatha type="1">‘‘Pūjayitvāna sambuddhaṃ, sire katvāna añjaliṃ;</gatha>
    <gatha type="last">Anussaraṃ guṇaggāni, santhaviṃ lokanāyakaṃ.</gatha>
    <gatha type="1">‘‘Nittiṇṇosi mahāvīra, sabbaññu lokanāyaka;</gatha>
    <gatha type="last">Sabbe satte uddharasi, ñāṇena tvaṃ mahāmune.</gatha>
    <gatha type="1">‘‘Vimatiṃ dveḷhakaṃ vāpi, sañchindasi mahāmune;</gatha>
    <gatha type="last">Paṭipādesi me maggaṃ, tava ñāṇena cakkhuma.</gatha>
    <gatha type="1">‘‘Arahā vasipattā ca, chaḷabhiññā mahiddhikā;</gatha>
    <gatha type="last">Antalikkhacarā dhīrā, parivārenti tāvade.</gatha>
    <gatha type="1">‘‘Paṭipannā ca sekhā ca, phalaṭṭhā santi sāvakā;</gatha>
    <gatha type="last">Surodayeva padumā, pupphanti tava sāvakā.</gatha>
    <gatha type="1">‘‘Mahāsamuddovakkhobho , atulopi duruttaro;</gatha>
    <gatha type="last">Evaṃ ñāṇena sampanno, appameyyosi cakkhuma.</gatha>
    <gatha type="1">‘‘Vanditvāhaṃ lokajinaṃ, cakkhumantaṃ mahāyasaṃ;</gatha>
    <gatha type="last">Puthudisā namassanto, paṭikuṭiko āgañchahaṃ.</gatha>
    <gatha type="1">‘‘Devalokā cavitvāna, sampajāno patissato;</gatha>
    <gatha type="last">Okkamiṃ mātuyā kucchiṃ, sandhāvanto bhavābhave.</gatha>
    <gatha type="1">‘‘Agārā  abhinikkhamma, pabbajiṃ anagāriyaṃ;</gatha>
    <gatha type="last">Ātāpī nipako jhāyī, paṭisallānagocaro.</gatha>
    <gatha type="1">‘‘Padhānaṃ padahitvāna, tosayitvā mahāmuniṃ;</gatha>
    <gatha type="last">Candovabbhaghanā mutto, vicarāmi ahaṃ sadā.</gatha>
    <gatha type="1">‘‘Vivekamanuyuttomhi, upasanto nirūpadhi;</gatha>
    <gatha type="last">Sabbāsave pariññāya, viharāmi anāsavo.</gatha>
    <gatha type="1">‘‘Tiṃsakappasahassamhi, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Atha therassa arahattappattiyā haṭṭhatuṭṭhe viya deve vassante upari taṃ vassane niyojanamukhena aññaṃ byākaronto –</paragraph>
    <hangnum nr="325"/>
    <gatha type="1"> ‘‘Vassati devo yathāsugītaṃ, channā me kuṭikā sukhā nivātā;</gatha>
    <gatha type="last">Tassaṃ viharāmi vūpasanto, atha ce patthayasī pavassa deva.</gatha>
    <hangnum nr="326"/>
    <gatha type="1"> ‘‘Vassati devo yathāsugītaṃ, channā me kuṭikā sukhā nivātā;</gatha>
    <gatha type="last">Tassaṃ viharāmi santacitto, atha ce patthayasī pavassa deva.</gatha>
    <hangnum nr="327"/>
    <gatha type="1"> ‘‘Vassati devo…pe… tassaṃ viharāmi vītarāgo…pe….</gatha>
    <hangnum nr="328"/>
    <gatha type="1"> ‘‘Vassati devo…pe… tassaṃ viharāmi vītadoso…pe….</gatha>
    <hangnum nr="329"/>
    <gatha type="1"> ‘‘Vassati devo…pe… tassaṃ viharāmi vītamoho;</gatha>
    <gatha type="last">Atha ce patthayasī pavassa devā’’ti. – imā pañca gāthā abhāsi;</gatha>
    <paragraph>Tattha yathāsugītanti sugītānurūpaṃ, sundarassa attano meghagītassa anurūpamevāti attho. Valāhako hi yathā agajjanto kevalaṃ vassanto na sobhati, evaṃ satapaṭalasahassapaṭalena uṭṭhahitvā thanayanto gajjanto vijjullatā nicchārentopi avassanto na sobhati, tathābhūto pana hutvā vassanto sobhatīti vuttaṃ ‘‘vassati devo yathāsugīta’’nti. Tenāha – ‘‘abhitthanaya, pajjunna’’ , (cariyā. 3.89; jā. 1.1.75) ‘‘gajjitā ceva vassitā cā’’ti (a. ni. 4.101; pu. pa. 157) ca. Tassaṃ viharāmīti tassaṃ kuṭikāyaṃ ariyavihāragabbhena iriyāpathavihārena viharāmi. Vūpasantacittoti aggaphalasamādhinā sammadeva upasantamānaso.</paragraph>
    <paragraph>Evaṃ therassa anekavāraṃ kataṃ uyyojanaṃ sirasā sampaṭicchanto valāhakadevaputto ninnañca thalañca pūrento mahāvassaṃ vassāpesi.</paragraph>
    <centered>Girimānandattheragāthāvaṇṇanā niṭṭhitā.</centered>
    <subhead>4. Sumanattheragāthāvaṇṇanā</subhead>
    <paragraph>Yaṃ patthayānotiādikā āyasmato sumanattherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto ito pañcanavute kappe buddhasuññe loke kulagehe nibbattitvā viññutaṃ patto ekaṃ paccekabuddhaṃ byādhitaṃ disvā harītakaṃ adāsi . So tena puññakammena devamanussesu saṃsaranto imasmiṃ buddhuppāde kosalaraṭṭhe gahapatikule nibbattitvā sumanoti laddhanāmo sukhena vaḍḍhi. Tassa pana mātulo pabbajitvā arahā hutvā araññe viharanto sumane vayappatte taṃ pabbājetvā caritānukūlaṃ kammaṭṭhānaṃ adāsi. So tattha yogakammaṃ karonto cattāri jhānāni pañca ca abhiññāyo nibbattesi. Athassa thero vipassanāvidhiṃ ācikkhi. So ca nacireneva vipassanaṃ vaḍḍhetvā arahatte patiṭṭhāsi. Tena vuttaṃ apadāne (apa. thera 2.44.60-71) –</paragraph>
    <gatha type="1">‘‘Harītakaṃ āmalakaṃ, ambajambuvibhītakaṃ;</gatha>
    <gatha type="last">Kolaṃ bhallātakaṃ billaṃ, sayameva harāmahaṃ.</gatha>
    <gatha type="1">‘‘Disvāna  pabbhāragataṃ, jhāyiṃ jhānarataṃ muniṃ;</gatha>
    <gatha type="last">Ābādhena āpīḷentaṃ, adutīyaṃ mahāmuniṃ.</gatha>
    <gatha type="1">‘‘Harītakaṃ gahetvāna, sayambhussa adāsahaṃ;</gatha>
    <gatha type="last">Khādamattamhi bhesajje, byādhi passambhi tāvade.</gatha>
    <gatha type="1">‘‘Pahīnadaratho buddho, anumodamakāsi me;</gatha>
    <gatha type="last">Bhesajjadāneniminā, byādhivūpasamena ca.</gatha>
    <gatha type="1">‘‘Devabhūto  manusso vā, jāto vā aññajātiyā;</gatha>
    <gatha type="last">Sabbattha sukhito hotu, mā ca te byādhimāgamā.</gatha>
    <gatha type="1">‘‘Idaṃ vatvāna sambuddho, sayambhū aparājito;</gatha>
    <gatha type="last">Nabhaṃ abbhuggamī dhīro, haṃsarājāva ambare.</gatha>
    <gatha type="1">‘‘Yato harītakaṃ dinnaṃ, sayambhussa mahesino;</gatha>
    <gatha type="last">Imaṃ jātiṃ upādāya, byādhi me nupapajjatha.</gatha>
    <gatha type="1">‘‘Ayaṃ pacchimako mayhaṃ, carimo vattate bhavo;</gatha>
    <gatha type="last">Tisso vijjā sacchikatā, kataṃ buddhassa sāsanaṃ.</gatha>
    <gatha type="1">‘‘Catunnavutito kappe, bhesajjamadadiṃ tadā;</gatha>
    <gatha type="last">Duggatiṃ nābhijānāmi, bhesajjassa idaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahatte pana patiṭṭhito ekadivasaṃ mātulattherassa upaṭṭhānaṃ agamāsi. Taṃ thero adhigamaṃ pucchi, taṃ byākaronto –</paragraph>
    <hangnum nr="330"/>
    <gatha type="1"> ‘‘Yaṃ patthayāno dhammesu, upajjhāyo anuggahi;</gatha>
    <gatha type="last">Amataṃ abhikaṅkhantaṃ, kataṃ kattabbakaṃ mayā.</gatha>
    <hangnum nr="331"/>
    <gatha type="1"> ‘‘Anuppatto sacchikato, sayaṃ dhammo anītiho;</gatha>
    <gatha type="last">Visuddhañāṇo nikkaṅkho, byākaromi tavantike.</gatha>
    <hangnum nr="332"/>
    <gatha type="1"> ‘‘Pubbenivāsaṃ jānāmi, dibbacakkhu visodhitaṃ;</gatha>
    <gatha type="last">Sadattho me anuppatto, kataṃ buddhassa sāsanaṃ.</gatha>
    <hangnum nr="333"/>
    <gatha type="1"> ‘‘Appamattassa  me sikkhā, sussutā tava sāsane;</gatha>
    <gatha type="last">Sabbe me āsavā khīṇā, natthi dāni punabbhavo.</gatha>
    <hangnum nr="334"/>
    <gatha type="1"> ‘‘Anusāsi maṃ ariyavatā, anukampi anuggahi;</gatha>
    <gatha type="last">Amogho tuyhamovādo, antevāsimhi sikkhito’’ti. –</gatha>
    <paragraph type="unindented">Imāhi pañcahi gāthāhi sīhanādaṃ nadanto aññaṃ byākāsi.</paragraph>
    <paragraph>Tattha yaṃ patthayāno dhammesu, upajjhāyo anuggahi. Amataṃ abhikaṅkhantanti samathavipassanādīsu anavajjadhammesu yaṃ dhammaṃ mayhaṃ patthayanto ākaṅkhanto upajjhāyo amataṃ nibbānaṃ abhikaṅkhantaṃ maṃ ovādadānavasena anuggaṇhi. Kataṃ kattabbakaṃ mayāti tassa adhigamatthaṃ kattabbaṃ pariññādisoḷasavidhaṃ kiccaṃ kataṃ niṭṭhāpitaṃ mayā.</paragraph>
    <paragraph>Tato  eva anuppatto adhigato catubbidhopi maggadhammo sacchikato. Sayaṃ dhammo anītihoti sayaṃ attanāyeva nibbānadhammo phaladhammo ca anītiho asandiddho attapaccakkho kato, ‘‘itiha, iti kirā’’ti pavattiyā itihasaṅkhātaṃ saṃsayaṃ samucchindantoyeva ariyamaggo pavattati. Tenāha ‘‘visuddhañāṇo nikkaṅkho’’tiādi. Tattha visuddhañāṇoti sabbasaṃkilesavisuddhiyā visuddhañāṇo. Tavantiketi tava samīpe.</paragraph>
    <paragraph>Sadatthoti arahattaṃ. Sikkhāti  adhisīlasikkhādayo. Sussutāti pariyattibāhusaccassa paṭivedhabāhusaccassa ca pāripūrivasena suṭṭhu sutā. Tava sāsaneti tava ovāde anusiṭṭhiyaṃ ṭhitassa.</paragraph>
    <paragraph>Ariyavatāti suvisuddhasīlādivatasamādānena. Antevāsimhi sikkhitoti tuyhaṃ samīpe ciṇṇabrahmacariyavāsatāya antevāsī sikkhitavā sikkhitaadhisīlādisikkho amhīti.</paragraph>
    <centered>Sumanattheragāthāvaṇṇanā niṭṭhitā.</centered>
    <subhead>5. Vaḍḍhattheragāthāvaṇṇanā</subhead>
    <paragraph>Sādhūhītiādikā āyasmato vaḍḍhattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto imasmiṃ buddhuppāde bhārukacchanagare gahapatikule nibbattitvā vaḍḍhoti laddhanāmo anupubbena vaḍḍhati. Athassa mātā saṃsāre sañjātasaṃvegā puttaṃ ñātīnaṃ niyyādetvā bhikkhunīnaṃ santike pabbajitvā vipassanāya kammaṃ karontī arahattaṃ pāpuṇitvā aparena samayena puttampi viññutaṃ pattaṃ veḷudantattherassa santike pabbājesi. So pabbajito buddhavacanaṃ uggahetvā bahussuto dhammakathiko hutvā ganthadhuraṃ vahanto ekadivasaṃ ‘‘ekako santaruttarova mātaraṃ passissāmī’’ti bhikkhunupassayaṃ agamāsi. Taṃ disvā mātā ‘‘kasmā tvaṃ ekako santaruttarova idhāgato’’ti codesi. So mātarā codiyamāno ‘‘ayuttaṃ mayā kata’’nti uppannasaṃvego vihāraṃ gantvā divāṭṭhāne nisinno vipassitvā arahattaṃ patvā mātu ovādasampattipakāsanamukhena aññaṃ byākaronto –</paragraph>
    <hangnum nr="335"/>
    <gatha type="1"> ‘‘Sādhū  hi kira me mātā, patodaṃ upadaṃsayi;</gatha>
    <gatha type="2">Yassāhaṃ vacanaṃ sutvā, anusiṭṭho janettiyā;</gatha>
    <gatha type="last">Āraddhavīriyo pahitatto, patto sambodhimuttamaṃ.</gatha>
    <hangnum nr="336"/>
    <gatha type="1"> ‘‘Arahā dakkhiṇeyyomhi, tevijjo amataddaso;</gatha>
    <gatha type="last">Jetvā namucino senaṃ, viharāmi anāsavo.</gatha>
    <hangnum nr="337"/>
    <gatha type="1"> ‘‘Ajjhattañca bahiddhā ca, ye me vijjiṃsu āsavā;</gatha>
    <gatha type="last">Sabbe asesā ucchinnā, na ca uppajjare puna.</gatha>
    <hangnum nr="338"/>
    <gatha type="1"> ‘‘Visāradā kho bhaginī, evamatthaṃ abhāsayi;</gatha>
    <gatha type="last">Apihā nūna mayipi, vanatho te na vijjati.</gatha>
    <hangnum nr="339"/>
    <gatha type="1"> ‘‘Pariyantakataṃ dukkhaṃ, antimoyaṃ samussayo;</gatha>
    <gatha type="last">Jātimaraṇasaṃsāro, natthi dāni punabbhavo’’ti. – imā gāthā abhāsi;</gatha>
    <paragraph>Tattha sādhū hi kira me mātā, patodaṃ upadaṃsayīti sādhu vata mātā mayhaṃ ovādasaṅkhātaṃ patodaṃ dasseti, tena me vīriyaṃ uttejentī uttamaṅge paññāsīse vijjhi. Yassāti yassā me mātuyā. Sambodhinti arahattaṃ. Ayañhettha yojanā – janettiyā me anusiṭṭho yassā anusāsanībhūtaṃ vacanaṃ sutvā ahaṃ āraddhavīriyo pahitatto viharanto uttamaṃ aggaphalaṃ sambodhiṃ arahattaṃ patto.</paragraph>
    <paragraph>Tato eva ārakattā kilesehi arahā puññakkhettatāya dakkhiṇeyyo dakkhiṇāraho amhi. Pubbenivāsañāṇādivijjāttayassa adhigatattā tevijjo nibbānassa sacchikatattā amataddaso namucino mārassa senaṃ kilesavāhiniṃ bodhipakkhiyasenāya jinitvā tassa jitattāyeva anāsavo sukhaṃ viharāmīti.</paragraph>
    <paragraph>Idāni ‘‘anāsavo’’ti vuttamatthaṃ pākaṭataraṃ kātuṃ ‘‘ajjhattañcā’’ ti gāthamāha. Tassattho – ajjhattaṃ ajjhattavatthukā ca bahiddhā bahiddhavatthukā ca āsavā ye mayhaṃ ariyamaggādhigamato pubbe vijjiṃsu upalabbhiṃsu, te sabbe anavasesā ucchinnā ariyamaggena samucchinnā pahīnā puna dāni kadācipi na ca uppajjeyyuṃ na uppajjissantiyevāti.</paragraph>
    <paragraph>Idāni mātu vacanaṃ aṅkusaṃ katvā attanā arahattassa adhigatattā mātaraṃ thomento ‘‘visāradā’’ti gāthamāha. Tattha visāradā khoti ekaṃsena vigatasārajjā. Evaṃ mātu attano  ca arahattādhigamena satthu orasaputtabhāvaṃ ullapento mātaraṃ ‘‘bhaginī’’ti āha. Etamatthaṃ abhāsayīti etaṃ mama ovādabhūtaṃ atthaṃ abhaṇi. Evaṃ pana maṃ ovadantī na kevalaṃ visāradā eva, atha kho apihā nūna mayipi tava puttakepi apihā asanthavā maññe, kiṃ vā etena parikappanena? Vanatho te na vijjati avijjādiko vanatho tava santāne nattheva, yā maṃ bhavakkhaye niyojesīti adhippāyo.</paragraph>
    <paragraph>Idāni ‘‘tayā niyojitākāreneva mayā paṭipanna’’nti dassento ‘‘pariyantakata’’nti osānagāthamāha, tassattho suviññeyyova.</paragraph>
    <centered>Vaḍḍhattheragāthāvaṇṇanā niṭṭhitā.</centered>
    <subhead>6. Nadīkassapattheragāthāvaṇṇanā</subhead>
    <paragraph>Atthāyavata metiādikā āyasmato nadīkassapattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto padumuttarassa bhagavato kāle  kulagehe nibbattitvā viññutaṃ patto ekadivasaṃ satthāraṃ piṇḍāya carantaṃ disvā pasannamānaso attanā ropitassa ambarukkhassa paṭhamuppannaṃ manosilāvaṇṇaṃ ekaṃ ambaphalaṃ adāsi. So tena puññakammena devamanussesu saṃsaranto imasmiṃ buddhuppāde magadharaṭṭhe brāhmaṇakule uruvelakassapassa bhātā hutvā nibbatto. Vayappatto nissaraṇajjhāsayatāya gharāvāsaṃ anicchanto tāpasapabbajjaṃ pabbajitvā tīhi tāpasasatehi saddhiṃ nerañjarāya nadiyā tīre assamaṃ māpetvā viharati. Nadītīre vasanato hissa kassapagottatāya ca nadīkassapoti samaññā ahosi. Tassa bhagavā saparisassa ehibhikkhubhāvena upasampadaṃ adāsi. Taṃ sabbaṃ khandhake (mahāva. 36-39) āgatameva. So bhagavato ādittapariyāyadesanāya (mahāva. 54; saṃ. ni. 4.28) arahatte patiṭṭhāsi. Tena vuttaṃ apadāne (apa. thera 2.44.81-87) –</paragraph>
    <gatha type="1">‘‘Padumuttarabuddhassa, lokajeṭṭhassa tādino;</gatha>
    <gatha type="last">Piṇḍāya vicarantassa, dhārato uttamaṃ yasaṃ.</gatha>
    <gatha type="1">‘‘Aggaphalaṃ  gahetvāna, vippasannena cetasā;</gatha>
    <gatha type="last">Dakkhiṇeyyassa vīrassa, adāsiṃ satthuno ahaṃ.</gatha>
    <gatha type="1">‘‘Tena kammena dvipadinda, lokajeṭṭha narāsabha;</gatha>
    <gatha type="last">Pattomhi acalaṃ ṭhānaṃ, hitvā jayaparājayaṃ.</gatha>
    <gatha type="1">‘‘Satasahassito kappe, yaṃ dānamadadiṃ tadā;</gatha>
    <gatha type="last">Duggatiṃ nābhijānāmi, aggadānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahatte pana patiṭṭhito aparabhāge attano paṭipattiṃ paccavekkhitvā diṭṭhisamugghātakittanamukhena aññaṃ byākaronto –</paragraph>
    <hangnum nr="340"/>
    <gatha type="1"> ‘‘Atthāya  vata me buddho, nadiṃ nerañjaraṃ agā;</gatha>
    <gatha type="last">Yassāhaṃ dhammaṃ sutvāna, micchādiṭṭhiṃ vivajjayiṃ.</gatha>
    <hangnum nr="341"/>
    <gatha type="1"> ‘‘Yajiṃ uccāvace yaññe, aggihuttaṃ juhiṃ ahaṃ;</gatha>
    <gatha type="last">Esā suddhīti maññanto, andhabhūto puthujjano.</gatha>
    <hangnum nr="342"/>
    <gatha type="1"> ‘‘Diṭṭhigahanapakkhando, parāmāsena mohito;</gatha>
    <gatha type="last">Asuddhiṃ maññisaṃ suddhiṃ, andhabhūto aviddasu.</gatha>
    <hangnum nr="343"/>
    <gatha type="1"> ‘‘Micchādiṭṭhi pahīnā me, bhavā sabbe vidālitā;</gatha>
    <gatha type="last">Juhāmi dakkhiṇeyyaggiṃ, namassāmi tathāgataṃ.</gatha>
    <hangnum nr="344"/>
    <gatha type="1"> ‘‘Mohā sabbe pahīnā me, bhavataṇhā padālitā;</gatha>
    <gatha type="last">Vikkhīṇo jātisaṃsāro, natthi dāni punabbhavo’’ti. –</gatha>
    <paragraph type="unindented">Imā pañca gāthā abhāsi.</paragraph>
    <paragraph>Tattha atthāya vata meti mayhaṃ atthāya vata hitāya vata. Buddhoti sabbaññubuddho. Nadiṃ nerañjaraṃ agāti nerañjarāsaṅkhātaṃ nadiṃ agañchi, tassā nadiyā tīre ca mama bhātu uruvelakassapassa assamaṃ upagatoti adhippāyo.</paragraph>
    <paragraph>Idāni yathāvuttamatthaṃ vivarituṃ ‘‘yassāha’’ntiādi vuttaṃ. Yassāti yassa buddhassa bhagavato. Dhammaṃ sutvānāti catusaccapaṭisaṃyuttaṃ dhammaṃ sutvā, sotadvārānusārena upalabhitvā. Micchādiṭṭhiṃ vivajjayinti  ‘‘yaññādīhi suddhi hotī’’tiādinayappavattaṃ viparītadassanaṃ pajahiṃ.</paragraph>
    <paragraph>Micchādiṭṭhiṃ  vivajjayinti vuttamevatthaṃ vitthāretvā dassetuṃ ‘‘yaji’’ntiādimāha. Tattha yajiṃ uccāvace yaññeti pākaṭayaññe somayāgavājapeyyādike nānāvidhe yaññe yajiṃ. Aggihuttaṃ juhiṃ ahanti tesaṃ yaññānaṃ yajanavasena āhutiṃ paggaṇhanto aggiṃ paricariṃ. Esā suddhīti maññantoti esā yaññakiriyā aggipāricariyā suddhihetubhāvato suddhi ‘‘evaṃ me saṃsārasuddhi hotī’’ti maññamāno. Andhabhūto puthujjanoti paññācakkhuvekallena avijjandhatāya andhabhūto puthujjano hutvā vanagahanapabbatagahanādīni viya duratikkamanaṭṭhena diṭṭhiyeva gahanaṃ diṭṭhigahanaṃ , taṃ pakkhando anupaviṭṭhoti diṭṭhigahanapakkhando. Parāmāsenāti dhammasabhāvaṃ atikkamitvā ‘‘idameva sacca’’nti parāmasanato parāmāsasaṅkhātena micchābhinivesena. Mohitoti mūḷhabhāvaṃ pāpito. Asuddhiṃ maññisaṃ suddhinti asuddhiṃ maggaṃ ‘‘suddhiṃ magga’’nti maññisaṃ maññiṃ. Tattha kāraṇamāha ‘‘andhabhūto aviddasū’’ti. Yasmā avijjāya andhabhūto, tato eva dhammādhammaṃ yuttāyuttañca avidvā, tasmā tathā maññinti attho.</paragraph>
    <paragraph>Micchādiṭṭhi pahīnā meti evaṃbhūtassa pana satthu sammukhā catusaccagabbhaṃ dhammakathaṃ sutvā yoniso paṭipajjantassa ariyamaggasammādiṭṭhiyā sabbāpi micchādiṭṭhi samucchedappahānavasena mayhaṃ pahīnā. Bhavāti kāmabhavādayo sabbepi bhavā ariyamaggasatthena vidālitā viddhaṃsitā. Juhāmi dakkhiṇeyyagginti āhavanīyādike aggī chaḍḍetvā sadevakassa lokassa aggadakkhiṇeyyatāya sabbassa ca pāpassa dahanato dakkhiṇeyyaggiṃ sammāsambuddhaṃ juhāmi paricarāmi. Tayidaṃ mayhaṃ dakkhiṇeyyaggiparicaraṇaṃ dadhinavanītamathitasappiādinirapekkhaṃ satthu namassanamevāti āha ‘‘namassāmi tathāgata’’nti. Atha vā juhāmi dakkhiṇeyyagginti dāyakānaṃ dakkhiṇāya mahapphalabhāvakaraṇena pāpassa ca dahanena dakkhiṇeyyaggibhūtaṃ attānaṃ juhāmi paricarāmi tathā katvā paricarāmi, tathā katvā pariharāmi. Pubbe aggidevaṃ namassāmi, idāni pana namassāmi tathāgatanti.</paragraph>
    <paragraph>Mohā sabbe pahīnā meti dukkhe aññāṇādibhedā sabbe mohā mayhaṃ pahīnā samucchinnā, tato eva ‘‘bhavataṇhā padālitā. Vikkhīṇo jātisaṃsāro, natthi dāni punabbhavo’’ti tīsu padesu me-saddo ānetvā yojetabbo.</paragraph>
    <centered>Nadīkassapattheragāthāvaṇṇanā niṭṭhitā.</centered>
    <subhead>7. Gayākassapattheragāthāvaṇṇanā</subhead>
    <paragraph>Pātomajjhanhikantiādikā āyasmato gayākassapattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto ito ekatiṃse kappe sikhissa bhagavato kāle kulagehe nibbattitvā viññutaṃ patto nissaraṇajjhāsayatāya gharāvāsaṃ pahāya tāpasapabbajjaṃ pabbajitvā araññāyatane  assamaṃ kāretvā vanamūlaphalāhāro vasati. Tena ca samayena bhagavā eko adutiyo tassa assamasamīpena gacchati. So bhagavantaṃ disvā pasannamānaso upasaṅkamitvā vanditvā ekamantaṃ ṭhito velaṃ oloketvā manoharāni kolaphalāni satthu upanesi. So tena puññakammena devamanussesu saṃsaranto imasmiṃ buddhuppāde brāhmaṇakule nibbattitvā vayappatto nissaraṇajjhāsayatāya gharāvāsaṃ pahāya tāpasapabbajjaṃ pabbajitvā dvīhi tāpasasatehi saddhiṃ gayāyaṃ viharati. Gayāyaṃ vasanato hissa kassapagottatāya ca gayākassapoti samaññā ahosi. So bhagavatā saddhiṃ parisāya ehibhikkhūpasampadaṃ datvā ādittapariyāyadesanāya (mahāva. 54) ovadiyamāno arahatte patiṭṭhāsi. Tena vuttaṃ apadāne (apa. thera 2.45.8-14) –</paragraph>
    <gatha type="1">‘‘Ajinena nivatthohaṃ, vākacīradharo tadā;</gatha>
    <gatha type="last">Khāriyā pūrayitvānaṃ, kolaṃhāsiṃ mamassamaṃ.</gatha>
    <gatha type="1">‘‘Tamhi kāle sikhī buddho, eko adutiyo ahu;</gatha>
    <gatha type="last">Mamassamaṃ upagacchi, jānanto sabbakālikaṃ.</gatha>
    <gatha type="1">‘‘Sakaṃ cittaṃ pasādetvā, vanditvāna ca subbataṃ;</gatha>
    <gatha type="last">Ubho hatthehi paggayha, kolaṃ buddhassadāsahaṃ.</gatha>
    <gatha type="1">‘‘Ekatiṃse ito kappe, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, koladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahatte pana patiṭṭhito attano paṭipattiṃ paccavekkhitvā pāpapavāhanakittanamukhena aññaṃ byākaronto –</paragraph>
    <hangnum nr="345"/>
    <gatha type="1"> ‘‘Pāto majjhanhikaṃ sāyaṃ, tikkhattuṃ divasassahaṃ;</gatha>
    <gatha type="last">Otariṃ udakaṃ sohaṃ, gayāya gayaphagguyā.</gatha>
    <hangnum nr="346"/>
    <gatha type="1"> ‘‘Yaṃ  mayā pakataṃ pāpaṃ, pubbe aññāsu jātisu;</gatha>
    <gatha type="last">Taṃ dānīdha pavāhemi, evaṃdiṭṭhi pure ahuṃ.</gatha>
    <hangnum nr="347"/>
    <gatha type="1"> ‘‘Sutvā  subhāsitaṃ vācaṃ, dhammatthasahitaṃ padaṃ;</gatha>
    <gatha type="last">Tathaṃ yāthāvakaṃ atthaṃ, yoniso paccavekkhisaṃ.</gatha>
    <hangnum nr="348"/>
    <gatha type="1"> ‘‘Ninhātasabbapāpomhi, nimmalo payato suci;</gatha>
    <gatha type="last">Suddho suddhassa dāyādo, putto buddhassa oraso.</gatha>
    <hangnum nr="349"/>
    <gatha type="1"> ‘‘Ogayhaṭṭhaṅgikaṃ sotaṃ, sabbapāpaṃ pavāhayiṃ;</gatha>
    <gatha type="last">Tisso vijjā ajjhagamiṃ, kataṃ buddhassa sāsana’’nti. –</gatha>
    <paragraph type="unindented">Imā pañca gāthā abhāsi.</paragraph>
    <paragraph>Tattha paṭhamagāthāya tāva ayaṃ saṅkhepattho – pāto sūriyuggamanavelāyaṃ, majjhanhikaṃ majjhanhavelāyaṃ, sāyaṃ sāyanhavelāyanti divasassa tikkhattuṃ tayo vāre ahaṃ udakaṃ otariṃ ogāhiṃ. Otaranto ca sohaṃ na yattha katthaci yadā vā tadā vā otariṃ, atha kho gayāya mahājanassa ‘‘pāpapavāhana’’nti abhisammate gayātitthe, gayaphagguyā gayāphaggunāmake phaggunīmāsassa uttaraphaggunīnakkhatte anusaṃvaccharaṃ udakorohanamanuyutto ahosinti.</paragraph>
    <paragraph>Idāni tadā yenādhippāyena udakorohanamanuyuttaṃ, taṃ dassetuṃ ‘‘yaṃ mayā’’ti gāthamāha. Tassattho – ‘‘yaṃ mayā pubbe ito aññāsu jātīsu pāpakammaṃ upacitaṃ. Taṃ idāni idha gayātitthe imissā ca gayāphagguyā iminā udakorohanena pavāhemi apanemi vikkhālemī’’ti. Pure satthu sāsanupagamanato pubbe evaṃdiṭṭhi evarūpaviparītadassano ahuṃ ahosiṃ.</paragraph>
    <paragraph>Dhammatthasahitaṃ padanti vibhattialopena niddeso. Dhammena ca atthena ca sahitakoṭṭhāsaṃ, ādito majjhato pariyosānato ca dhammūpasaṃhitaṃ atthūpasaṃhitaṃ suṭṭhu ekantena niyyānikaṃ katvā bhāsitaṃ vācaṃ sammāsambuddhavacanaṃ sutvā tena pakāsitaṃ paramatthabhāvena tacchabhāvato tathaṃ yathārahaṃ pavattinivattiupāyabhāve byabhicārābhāvato yāthāvakaṃ dukkhādiatthaṃ yoniso upāyena pariññeyyādibhāvena paccavekkhisaṃ ‘‘dukkhaṃ pariññeyyaṃ, samudayo pahātabbo, nirodho sacchikātabbo , maggo bhāvetabbo’’ti patiavekkhiṃ, ñāṇacakkhunā passiṃ paṭivijjhinti attho.</paragraph>
    <paragraph>Ninhātasabbapāpomhīti evaṃ paṭividdhasaccattā eva ariyamaggajalena vikkhālitasabbapāpo amhi. Tato eva rāgamalādīnaṃ abhāvena nimmalattā nimmalo. Tato eva  parisuddhakāyasamācāratāya parisuddhavacīsamācāratāya parisuddhamanosamācāratāya payato sucisuddho. Savāsanasabbakilesamalavisuddhiyā suddhassa buddhassa bhagavato lokuttaradhammadāyassa ādiyanato dāyādo. Tasseva desanāñāṇasamuṭṭhānaurovāyāmajanitābhijātitāya oraso putto amhīti yojanā.</paragraph>
    <paragraph>Punapi attano paramatthato nhātakabhāvameva vibhāvetuṃ ‘‘ogayhā’’ti osānagāthamāha. Tattha ogayhāti ogāhetvā anupavisitvā. Aṭṭhaṅgikaṃ sotanti sammādiṭṭhiādīhi aṭṭhaṅgasamodhānabhūtaṃ maggasotaṃ. Sabbapāpaṃ pavāhayinti anavasesaṃ pāpamalaṃ pakkhālesiṃ, ariyamaggajalapavāhanena paramatthanhātako ahosiṃ. Tato eva tisso vijjā ajjhagamiṃ, kataṃ buddhassa sāsananti vuttatthameva.</paragraph>
    <centered>Gayākassapattheragāthāvaṇṇanā niṭṭhitā.</centered>
    <subhead>8. Vakkalittheragāthāvaṇṇanā</subhead>
    <paragraph>Vātarogābhinītotiādikā  āyasmato vakkalittherassa gāthā. Kā uppatti? Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle haṃsavatīnagare kulagehe nibbattitvā viññutaṃ patto satthu santikaṃ gacchantehi upāsakehi saddhiṃ vihāraṃ gantvā parisapariyante ṭhito dhammaṃ suṇanto satthāraṃ ekaṃ bhikkhuṃ saddhādhimuttānaṃ aggaṭṭhāne ṭhapentaṃ disvā sayampi taṃ ṭhānaṃ patthento sattāhaṃ mahādānaṃ datvā paṇidhānaṃ akāsi. Satthā tassa anantarāyataṃ disvā byākari.</paragraph>
    <paragraph>Sopi  yāvajīvaṃ kusalaṃ katvā devamanussesu saṃsaranto amhākaṃ satthu kāle sāvatthiyaṃ brāhmaṇakule nibbatti, vakkalītissa nāmaṃ akaṃsu. So vuddhippatto tayo vede uggaṇhitvā brāhmaṇasippesu nipphattiṃ gato satthāraṃ disvā rūpakāyassa sampattidassanena atitto satthārā saddhiṃyeva vicarati. ‘‘Agāramajjhe vasanto niccakālaṃ satthāraṃ daṭṭhuṃ na labhissāmī’’ti satthu santike pabbajitvā ṭhapetvā bhojanavelaṃ sarīrakiccakālañca sesakāle yattha ṭhitena sakkā dasabalaṃ passituṃ, tattha ṭhito aññaṃ kiccaṃ pahāya bhagavantaṃ olokentova viharati. Satthā tassa ñāṇaparipākaṃ āgamento bahukālaṃ tasmiṃ rūpadassaneneva vicarante kiñci avatvā punekadivasaṃ  ‘‘kiṃ te, vakkali, iminā pūtikāyena diṭṭhena? Yo kho, vakkali, dhammaṃ passati, so maṃ passati. Yo maṃ passati, so dhammaṃ passati. Dhammañhi, vakkali, passanto maṃ passati, maṃ passanto dhammaṃ passatī’’ti (saṃ. ni. 3.87) āha.</paragraph>
    <paragraph>Satthari evaṃ vadantepi thero satthu dassanaṃ pahāya aññattha gantuṃ na sakkoti. Tato satthā ‘‘nāyaṃ bhikkhu saṃvegaṃ alabhitvā bujjhissatī’’ti vassūpanāyikadivase ‘‘apehi, vakkalī’’ti theraṃ paṇāmesi. So satthārā paṇāmito sammukhe ṭhātuṃ asakkonto ‘‘kiṃ mayhaṃ jīvitena, yohaṃ satthāraṃ daṭṭhuṃ na labhāmī’’ti gijjhakūṭapabbate papātaṭṭhānaṃ abhiruhi. Satthā tassa taṃ pavattiṃ ñatvā ‘‘ayaṃ bhikkhu mama santikā assāsaṃ alabhanto maggaphalānaṃ upanissayaṃ nāseyyā’’ti attānaṃ dassetuṃ obhāsaṃ vissajjento –</paragraph>
    <gatha type="1">‘‘Pāmojjabahulo bhikkhu, pasanno buddhasāsane;</gatha>
    <gatha type="last">Adhigacche padaṃ santaṃ, saṅkhārūpasamaṃ sukha’’nti. (dha. pa. 381) –</gatha>
    <paragraph type="unindented">Gāthaṃ vatvā ‘‘ehi, vakkalī’’ti hatthaṃ pasāresi. Thero ‘‘dasabalo me diṭṭho, ‘ehī’ti avhānampi laddha’’nti balavapītisomanassaṃ uppādetvā  ‘‘kuto āgacchāmī’’ti attano gamanabhāvaṃ ajānitvā satthu sammukhe ākāse pakkhandanto paṭhamapādena pabbate ṭhitoyeva satthārā vuttagāthaṃ  āvajjento ākāseyeva pītiṃ vikkhambhetvā saha paṭisambhidāhi arahattaṃ pāpuṇīti aṅguttaraṭṭhakathāyaṃ (a. ni. aṭṭha. 1.1.208) dhammapadavaṇṇanāyañca (dha. pa. aṭṭha. 2.381) āgataṃ.</paragraph>
    <paragraph>Idha pana evaṃ vadanti – ‘‘kiṃ te, vakkalī’’tiādinā satthārā ovadito gijjhakūṭe viharanto vipassanaṃ paṭṭhapesi, tassa saddhāya balavabhāvato eva vipassanā vīthiṃ na otarati, bhagavā taṃ ñatvā kammaṭṭhānaṃ sodhetvā adāsi. Puna vipassanaṃ matthakaṃ pāpetuṃ nāsakkhiyeva, athassa āhāravekallena vātābādho uppajji, taṃ vātābādhena pīḷiyamānaṃ ñatvā bhagavā tattha gantvā pucchanto –</paragraph>
    <hangnum nr="350"/>
    <gatha type="1"> ‘‘Vātarogābhinīto tvaṃ, viharaṃ kānane vane;</gatha>
    <gatha type="last">Paviddhagocare lūkhe, kathaṃ bhikkhu karissasī’’ti. –</gatha>
    <paragraph type="unindented">Āha. Taṃ sutvā thero –</paragraph>
    <hangnum nr="351"/>
    <gatha type="1"> ‘‘Pītisukhena  vipulena, pharamāno samussayaṃ;</gatha>
    <gatha type="last">Lūkhampi abhisambhonto, viharissāmi kānane.</gatha>
    <hangnum nr="352"/>
    <gatha type="1"> ‘‘Bhāvento satipaṭṭhāne, indriyāni balāni ca;</gatha>
    <gatha type="last">Bojjhaṅgāni ca bhāvento, viharissāmi kānane.</gatha>
    <hangnum nr="353"/>
    <gatha type="1"> ‘‘Āraddhavīriye pahitatte, niccaṃ daḷhaparakkame;</gatha>
    <gatha type="last">Samagge sahite disvā, viharissāmi kānane.</gatha>
    <hangnum nr="354"/>
    <gatha type="1"> ‘‘Anussaranto sambuddhaṃ, aggaṃ dantaṃ samāhitaṃ;</gatha>
    <gatha type="last">Atandito rattindivaṃ, viharissāmi kānane’’ti. –</gatha>
    <paragraph type="unindented">Catasso gāthā abhāsi.</paragraph>
    <paragraph>Tattha vātarogābhinītoti vātābādhena aseribhāvaṃ upanīto, vātabyādhinā abhibhūto. Tvanti theraṃ ālapati. Viharanti tena iriyāpathavihārena viharanto. Kānane vaneti kānanabhūte vane, mahāaraññeti attho. Paviddhagocareti vissaṭṭhagocare dullabhapaccaye. Vātarogassa sappāyānaṃ sappiādibhesajjānaṃ abhāvena pharusabhūmibhāgatāya ca lūkhe lūkhaṭṭhāne. Kathaṃ bhikkhu karissasīti bhikkhu tvaṃ kathaṃ viharissasīti bhagavā pucchi.</paragraph>
    <paragraph>Taṃ  sutvā thero nirāmisapītisomanassādinā attano sukhavihāraṃ pakāsento ‘‘pītisukhenā’’tiādimāha. Tattha pītisukhenāti ubbegalakkhaṇāya pharaṇalakkhaṇāya ca  pītiyā taṃsampayuttasukhena ca. Tenāha ‘‘vipulenā’’ti uḷārenāti attho. Pharamāno samussayanti yathāvuttapītisukhasamuṭṭhitehi paṇītehi rūpehi sakalaṃ kāyaṃ pharāpento nirantaraṃ phuṭaṃ karonto. Lūkhampi abhisambhontoti araññāvāsajanitaṃ sallekhavuttihetukaṃ dussahampi paccayalūkhaṃ abhibhavanto adhivāsento. Viharissāmi kānaneti jhānasukhena vipassanāsukhena ca araññāyatane viharissāmīti attho. Tenāha – ‘‘sukhañca kāyena paṭisaṃvedesi’’nti (pārā. 11).</paragraph>
    <gatha type="1">‘‘Yato yato sammasati, khandhānaṃ udayabbayaṃ;</gatha>
    <gatha type="last">Labhatī pītipāmojjaṃ, amataṃ taṃ vijānata’’nti ca. (dha. pa. 374);</gatha>
    <paragraph>Bhāvento satipaṭṭhāneti maggapariyāpanne kāyānupassanādike cattāro satipaṭṭhāne uppādento vaḍḍhento ca. Indriyānīti maggapariyāpannāni eva saddhādīni pañcindriyāni. Balānīti tathā saddhādīni  pañca balāni. Bojjhaṅgānīti tathā satisambojjhaṅgādīni satta bojjhaṅgāni. Ca-saddena sammappadhānaiddhipādamaggaṅgāni saṅgaṇhāti. Tadavinābhāvato hi taggahaṇeneva tesaṃ gahaṇaṃ hoti. Viharissāmīti yathāvutte bodhipakkhiyadhamme bhāvento maggasukhena tadadhigamasiddhena phalasukhena nibbānasukhena ca viharissāmi.</paragraph>
    <paragraph>Āraddhavīriyeti catubbidhasammappadhānavasena paggahitavīriye. Pahitatteti nibbānaṃ patipesitacitte. Niccaṃ daḷhaparakkameti sabbakālaṃ asithilavīriye. Avivādavasena kāyasāmaggidānavasena ca samagge. Diṭṭhisīlasāmaññena sahite sabrahmacārī disvā. Etena kalyāṇamittasampattiṃ dasseti.</paragraph>
    <paragraph>Anussaranto sambuddhanti sammā sāmaṃ sabbadhammānaṃ buddhattā sammāsambuddhaṃ sabbasattuttamatāya, aggaṃ uttamena damathena dantaṃ, anuttarasamādhinā samāhitaṃ atandito analaso hutvā, rattindivaṃ sabbakālaṃ ‘‘itipi so bhagavā araha’’ntiādinā anussaranto viharissāmi. Etena buddhānussatibhāvanāya  yuttākāradassanena sabbattha kammaṭṭhānānuyogamāha, purimena pārihāriyakammaṭṭhānānuyogaṃ.</paragraph>
    <paragraph>Evaṃ pana vatvā thero vipassanaṃ ussukkāpetvā arahattaṃ pāpuṇi. Tena vuttaṃ apadāne (apa. thera 2.54.28-65) –</paragraph>
    <gatha type="1">‘‘Ito satasahassamhi, kappe uppajji nāyako;</gatha>
    <gatha type="last">Anomanāmo amito, nāmena padumuttaro.</gatha>
    <gatha type="1">‘‘Padumākāravadano, padumāmalasucchavī;</gatha>
    <gatha type="last">Lokenānupalittova, toyena padumaṃ yathā.</gatha>
    <gatha type="1">‘‘Vīro padumapattakkho, kanto ca padumaṃ yathā;</gatha>
    <gatha type="last">Padumuttaragandhova, tasmā so padumuttaro.</gatha>
    <gatha type="1">‘‘Lokajeṭṭho ca nimmāno, andhānaṃ nayanūpamo;</gatha>
    <gatha type="last">Santaveso guṇanidhi, karuṇāmatisāgaro.</gatha>
    <gatha type="1">‘‘Sa kadāci mahāvīro, brahmāsurasuraccito;</gatha>
    <gatha type="last">Sadevamanujākiṇṇe, janamajjhe jinuttamo.</gatha>
    <gatha type="1">‘‘Vadanena sugandhena, madhurena rutena ca;</gatha>
    <gatha type="last">Rañjayaṃ parisaṃ sabbaṃ, santhavī sāvakaṃ sakaṃ.</gatha>
    <gatha type="1">‘‘Saddhādhimutto sumati, mama dassanalālaso;</gatha>
    <gatha type="last">Natthi etādiso añño, yathāyaṃ bhikkhu vakkali.</gatha>
    <gatha type="1">‘‘Tadāhaṃ  haṃsavatiyaṃ, nagare brāhmaṇatrajo;</gatha>
    <gatha type="last">Hutvā sutvā ca taṃ vākyaṃ, taṃ ṭhānamabhirocayiṃ.</gatha>
    <gatha type="1">‘‘Sasāvakaṃ taṃ vimalaṃ, nimantetvā tathāgataṃ;</gatha>
    <gatha type="last">Sattāhaṃ bhojayitvāna, dussehacchādayiṃ tadā.</gatha>
    <gatha type="1">‘‘Nipacca sirasā tassa, anantaguṇasāgare;</gatha>
    <gatha type="last">Nimuggo pītisampuṇṇo, idaṃ vacanamabraviṃ.</gatha>
    <gatha type="1">‘‘Yo so tayā santhavito, ito sattamake muni;</gatha>
    <gatha type="last">Bhikkhu saddhāvataṃ aggo, tādiso homahaṃ mune.</gatha>
    <gatha type="1">‘‘Evaṃ  vutte mahāvīro, anāvaraṇadassano;</gatha>
    <gatha type="last">Imaṃ vākyaṃ udīresi, parisāya mahāmuni.</gatha>
    <gatha type="1">‘‘Passathetaṃ māṇavakaṃ, pītamaṭṭhanivāsanaṃ;</gatha>
    <gatha type="last">Hemayaññopacitaṅgaṃ, jananettamanoharaṃ.</gatha>
    <gatha type="1">‘‘Eso anāgataddhāne, gotamassa mahesino;</gatha>
    <gatha type="last">Aggo saddhādhimuttānaṃ, sāvakoyaṃ bhavissati.</gatha>
    <gatha type="1">‘‘Devabhūto manusso vā, sabbasantāpavajjito;</gatha>
    <gatha type="last">Sabbabhogaparibyūḷho, sukhito saṃsarissati.</gatha>
    <gatha type="1">‘‘Satasahassito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Tassa dhammesu dāyādo, oraso dhammanimmito;</gatha>
    <gatha type="last">Vakkali nāma nāmena, hessati satthu sāvako.</gatha>
    <gatha type="1">‘‘Tena kammavisesena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsamagacchahaṃ.</gatha>
    <gatha type="1">‘‘Sabbattha sukhito hutvā, saṃsaranto bhavābhave;</gatha>
    <gatha type="last">Sāvatthiyaṃ pure jāto, kule aññatare ahaṃ.</gatha>
    <gatha type="1">‘‘Nonītasukhumālaṃ maṃ, jātapallavakomalaṃ;</gatha>
    <gatha type="last">Mandaṃ uttānasayanaṃ, pisācabhayatajjitā.</gatha>
    <gatha type="1">‘‘Pādamūle mahesissa, sāyesuṃ dīnamānasā;</gatha>
    <gatha type="last">Imaṃ dadāma te nātha, saraṇaṃ hohi nāyaka.</gatha>
    <gatha type="1">‘‘Tadā paṭiggahi so maṃ, bhītānaṃ saraṇo muni;</gatha>
    <gatha type="last">Jālinā cakkaṅkitena, mudukomalapāṇinā.</gatha>
    <gatha type="1">‘‘Tadā pabhuti tenāhaṃ, arakkheyyena rakkhito;</gatha>
    <gatha type="last">Sabbaveravinimutto, sukhena parivuddhito.</gatha>
    <gatha type="1">‘‘Sugatena  vinā bhūto, ukkaṇṭhāmi muhuttakaṃ;</gatha>
    <gatha type="last">Jātiyā sattavassohaṃ, pabbajiṃ anagāriyaṃ.</gatha>
    <gatha type="1">‘‘Sabbapāramisambhūtaṃ , nīlakkhinayanaṃ varaṃ;</gatha>
    <gatha type="last">Rūpaṃ sabbasubhākiṇṇaṃ, atitto viharāmahaṃ.</gatha>
    <gatha type="1">‘‘Buddharūparatiṃ ñatvā, tadā ovadi maṃ jino;</gatha>
    <gatha type="last">Alaṃ vakkali kiṃ rūpe, ramase bālanandite.</gatha>
    <gatha type="1">‘‘Yo hi passati saddhammaṃ, so maṃ passati paṇḍito;</gatha>
    <gatha type="last">Apassamāno saddhammaṃ, maṃ passampi na passati.</gatha>
    <gatha type="1">‘‘Anantādīnavo kāyo, visarukkhasamūpamo;</gatha>
    <gatha type="last">Āvāso sabbarogānaṃ, puñjo dukkhassa kevalo.</gatha>
    <gatha type="1">‘‘Nibbindiya tato rūpe, khandhānaṃ udayabbayaṃ;</gatha>
    <gatha type="last">Passa upakkilesānaṃ, sukhenantaṃ gamissasi.</gatha>
    <gatha type="1">‘‘Evaṃ tenānusiṭṭhohaṃ, nāyakena hitesinā;</gatha>
    <gatha type="last">Gijjhakūṭaṃ samāruyha, jhāyāmi girikandare.</gatha>
    <gatha type="1">‘‘Ṭhito pabbatapādamhi, assāsayi mahāmuni;</gatha>
    <gatha type="last">Vakkalīti jino vācaṃ, taṃ sutvā mudito ahaṃ.</gatha>
    <gatha type="1">‘‘Pakkhandiṃ selapabbhāre, anekasataporise;</gatha>
    <gatha type="last">Tadā buddhānubhāvena, sukheneva mahiṃ gato.</gatha>
    <gatha type="1">‘‘Punopi dhammaṃ deseti, khandhānaṃ udayabbayaṃ;</gatha>
    <gatha type="last">Tamahaṃ dhammamaññāya, arahattamapāpuṇiṃ.</gatha>
    <gatha type="1">‘‘Sumahāparisamajjhe, tadā maṃ caraṇantago;</gatha>
    <gatha type="last">Aggaṃ saddhādhimuttānaṃ, paññapesi mahāmati.</gatha>
    <gatha type="1">‘‘Satasahassito kappe, yaṃ kammamakariṃ tadā;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ  pana patvā aññaṃ byākarontopi thero imā eva gāthā abhāsi. Atha naṃ satthā bhikkhusaṅghamajjhe nisinno saddhādhimuttānaṃ aggaṭṭhāne ṭhapesīti.</paragraph>
    <centered>Vakkalittheragāthāvaṇṇanā niṭṭhitā.</centered>
    <subhead>9. Vijitasenattheragāthāvaṇṇanā</subhead>
    <paragraph>Olaggessāmītiādikā  āyasmato vijitasenattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto atthadassissa bhagavato kāle kulagehe nibbattitvā viññutaṃ patto gharāvāsaṃ pahāya isipabbajjaṃ pabbajitvā araññe viharanto ākāsena gacchantaṃ bhagavantaṃ disvā pasannamānaso pasannākāraṃ dassento añjaliṃ paggayha aṭṭhāsi. Satthā tassa ajjhāsayaṃ ñatvā ākāsato otari. So bhagavato manoharāni madhurāni phalāni upanesi, paṭiggahesi bhagavā anukampaṃ upādāya. So tena puññakammena devamanussesu saṃsaranto imasmiṃ buddhuppāde kosalaraṭṭhe hatthācariyakule nibbattitvā vijitasenoti laddhanāmo viññutaṃ pāpuṇi. Tassa mātulā seno ca upaseno cāti dve hatthācariyā satthu santike dhammaṃ sutvā paṭiladdhasaddhā pabbajitvā vāsadhuraṃ pūrentā arahattaṃ pāpuṇiṃsu. Vijitasenopi hatthisippe nipphattiṃ gato nissaraṇajjhāsayatāya gharāvāse alaggamānaso satthu yamakapāṭihāriyaṃ disvā paṭiladdhasaddho mātulattherānaṃ santike pabbajitvā tesaṃ ovādānusāsaniyā vipassanāya kammaṃ karonto vipassanāvīthiṃ laṅghitvā bahiddhā nānārammaṇe vidhāvantaṃ attano cittaṃ ovadanto –</paragraph>
    <hangnum nr="355"/>
    <gatha type="1"> ‘‘Olaggessāmi te citta, āṇidvāreva hatthinaṃ;</gatha>
    <gatha type="last">Na taṃ pāpe niyojessaṃ, kāmajālaṃ sarīrajaṃ.</gatha>
    <hangnum nr="356"/>
    <gatha type="1"> ‘‘Tvaṃ olaggo na gacchasi, dvāravivaraṃ gajova alabhanto;</gatha>
    <gatha type="last">Na ca cittakali punappunaṃ, pasakka pāparato carissasi.</gatha>
    <hangnum nr="357"/>
    <gatha type="1"> ‘‘Yathā kuñjaraṃ adantaṃ, navaggahamaṅkusaggaho;</gatha>
    <gatha type="last">Balavā āvatteti akāmaṃ, evaṃ āvattayissaṃ taṃ.</gatha>
    <hangnum nr="358"/>
    <gatha type="1"> ‘‘Yathā varahayadamakusalo, sārathipavaro dameti ājaññaṃ;</gatha>
    <gatha type="last">Evaṃ damayissaṃ taṃ, patiṭṭhito pañcasu balesu.</gatha>
    <hangnum nr="359"/>
    <gatha type="1"> ‘‘Satiyā  taṃ nibandhissaṃ, payutto te damessāmi;</gatha>
    <gatha type="last">Vīriyadhuraniggahito, na yito dūraṃ gamissase cittā’’ti. –</gatha>
    <paragraph type="unindented">Gāthā abhāsi.</paragraph>
    <paragraph>Tattha olaggessāmīti saṃvarissāmi nivāressāmi. Teti taṃ. Upayogatthe hi idaṃ sāmivacanaṃ . Te gamananti vā vacanaseso. Hatthinanti ca hatthinti attho. Cittāti attano cittaṃ ālapati. Yathā taṃ vāretukāmo, taṃ dassento ‘‘āṇidvāreva hatthina’’nti āha. Āṇidvāraṃ nāma pākārabaddhassa nagarassa khuddakadvāraṃ, yaṃ ghaṭikāchidde āṇimhi pakkhitte yantena vinā abbhantare ṭhitehipi vivarituṃ na sakkā. Yena manussagavassamahiṃsādayo na niggantuṃ sakkā. Nagarato bahi niggantukāmampi hatthiṃ yato palobhetvā hatthācariyo gamanaṃ nivāresi. Atha vā āṇidvāraṃ nāma palighadvāraṃ. Tattha hi tiriyaṃ palighaṃ ṭhapetvā rukkhasūcisaṅkhātaṃ āṇiṃ palighasīse āvuṇanti. Pāpeti rūpādīsu uppajjanakaabhijjhādipāpadhamme taṃ na niyojessaṃ na niyojissāmi. Kāmajālāti kāmassa jālabhūtaṃ. Yathā hi macchabandhamigaluddānaṃ jālaṃ nāma macchādīnaṃ tesaṃ yathākāmakārasādhanaṃ, evaṃ ayonisomanasikārānupātitaṃ cittaṃ mārassa kāmakārasādhanaṃ. Tena hi so satte anatthesu pāteti. Sarīrajāti sarīresu uppajjanaka. Pañcavokārabhave hi cittaṃ rūpapaṭibaddhavuttitāya ‘‘sarīraja’’nti vuccati.</paragraph>
    <paragraph>Tvaṃ olaggo na gacchasīti tvaṃ, cittakali, mayā satipaññāpatodaaṅkusehi vārito na dāni yathāruciṃ gamissasi, ayonisomanasikāravasena yathākāmaṃ vattituṃ na labhissasi. Yathā kiṃ? Dvāravivaraṃ gajova alabhanto nagarato gajanirodhato vā niggamanāya dvāravivarakaṃ alabhamāno hatthī viya. Cittakalīti cittakāḷakaṇṇi. Punappunanti aparāparaṃ. Pasakkāti saraṇasampassāsavasena. Pāparatoti pāpakammanirato pubbe viya idāni na carissasi tathā carituṃ na dassāmīti attho.</paragraph>
    <paragraph>Adantanti  adamitaṃ hatthisikkhaṃ asikkhitaṃ. Navaggahanti aciragahitaṃ. Aṅkusaggahoti hatthācariyo. Balavāti kāyabalena ñāṇabalena ca balavā. Āvatteti akāmanti anicchantameva nisedhanato nivatteti. Evaṃ āvattayissanti yathā yathāvuttaṃ hatthiṃ hatthācariyo, evaṃ taṃ cittaṃ cittakaliṃ duccaritanisedhanato nivattayissāmi.</paragraph>
    <paragraph>Varahayadamakusaloti  uttamānaṃ assadammānaṃ damane kusalo. Tato eva sārathipavaro assadammasārathīsu visiṭṭho dameti ājaññaṃ ājānīyaṃ assadammaṃ desakālānurūpaṃ saṇhapharusehi dameti vineti nibbisevanaṃ karoti. Patiṭṭhito pañcasu balesūti saddhādīsu pañcasu balesu patiṭṭhito hutvā assaddhiyādinisedhanato taṃ damayissaṃ damessāmīti attho.</paragraph>
    <paragraph>Satiyātaṃ nibandhissanti gocarajjhattato bahi gantuṃ adento satiyottena kammaṭṭhānathambhe, cittakali, taṃ nibandhissāmi niyamessāmi. Payutto te damessāmīti tattha nibandhanto eva yuttappayutto hutvā te damessāmi, saṃkilesamalato taṃ visodhessāmi. Vīriyadhuraniggahitoti yathāvutto chekena susārathinā yuge yojito yuganiggahito yugantaragato taṃ nātikkamati, evaṃ tvampi citta, mama vīriyadhure niggahito sakkaccakāritāya sātaccakāritāya aññathā vattituṃ alabhanto ito gocarajjhattato dūraṃ bahi na gamissasi. Bhāvanānuyuttassa hi kammaṭṭhānato aññaṃ āsannampi lakkhaṇato dūramevāti evaṃ thero imāhi gāthāhi attano cittaṃ niggaṇhantova vipassanaṃ vaḍḍhetvā arahattaṃ pāpuṇi. Tena vuttaṃ apadāne (apa. thera 2.45.22-30) –</paragraph>
    <gatha type="1">‘‘Suvaṇṇavaṇṇaṃ sambuddhaṃ, dvattiṃsavaralakkhaṇaṃ;</gatha>
    <gatha type="last">Vipinaggena gacchantaṃ, sālarājaṃva phullitaṃ.</gatha>
    <gatha type="1">‘‘Tiṇattharaṃ paññāpetvā, buddhaseṭṭhaṃ ayācahaṃ;</gatha>
    <gatha type="last">Anukampatu maṃ buddho, bhikkhaṃ icchāmi dātave.</gatha>
    <gatha type="1">‘‘Anukampako  kāruṇiko, atthadassī mahāyaso;</gatha>
    <gatha type="last">Mama saṅkappamaññāya, orūhi mama assame.</gatha>
    <gatha type="1">‘‘Orohitvāna sambuddho, nisīdi paṇṇasanthare;</gatha>
    <gatha type="last">Bhallātakaṃ gahetvāna, buddhaseṭṭhassadāsahaṃ.</gatha>
    <gatha type="1">‘‘Mama nijjhāyamānassa, paribhuñji tadā jino;</gatha>
    <gatha type="last">Tattha cittaṃ pasādetvā, abhivandiṃ tadā jinaṃ.</gatha>
    <gatha type="1">‘‘Aṭṭhārase kappasate, yaṃ phalamadadiṃ tadā;</gatha>
    <gatha type="last">Duggatiṃ nābhijānāmi, phaladānassidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā aññaṃ byākarontopi imā gāthā abhāsi.</paragraph>
    <centered>Vijitasenattheragāthāvaṇṇanā niṭṭhitā.</centered>
    <subhead>10. Yasadattattheragāthāvaṇṇanā</subhead>
    <paragraph>Upārambhacittotiādikā āyasmato yasadattattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacini. Tathā hesa padumuttarassa  bhagavato kāle brāhmaṇakule nibbattitvā brāhmaṇānaṃ vijjāsippesu nipphattiṃ gato kāme pahāya isipabbajjaṃ pabbajitvā araññe viharanto ekadivasaṃ satthāraṃ disvā pasannamānaso añjaliṃ paggayha abhitthavi. So tena puññakammena devamanussesu saṃsaranto imasmiṃ buddhuppāde mallaraṭṭhe mallarājakule nibbattitvā yasadattoti laddhanāmo, vayappatto takkasilaṃ gantvā sabbasippāni sikkhitvā sabhiyena paribbājakena saddhiṃyeva cārikaṃ caramāno, anupubbena sāvatthiyaṃ bhagavantaṃ upasaṅkamitvā sabhiyena puṭṭhapañhesu  vissajjiyamānesu sayaṃ otārāpekkho suṇanto nisīdi ‘‘samaṇassa gotamassa vāde dosaṃ dassāmī’’ti. Athassa bhagavā cittācāraṃ ñatvā sabhiyasuttadesanāvasāne (su. ni. sabhiyasutta) ovādaṃ dento –</paragraph>
    <hangnum nr="360"/>
    <gatha type="1"> ‘‘Upārambhacitto  dummedho, suṇāti jinasāsanaṃ;</gatha>
    <gatha type="last">Ārakā hoti saddhammā, nabhaso pathavī yathā.</gatha>
    <hangnum nr="361"/>
    <gatha type="1"> ‘‘Upārambhacitto dummedho, suṇāti jinasāsanaṃ;</gatha>
    <gatha type="last">Parihāyati saddhammā, kāḷapakkheva candimā.</gatha>
    <hangnum nr="362"/>
    <gatha type="1"> ‘‘Upārambhacitto dummedho, suṇāti jinasāsanaṃ;</gatha>
    <gatha type="last">Parisussati saddhamme, maccho appodake yathā.</gatha>
    <hangnum nr="363"/>
    <gatha type="1"> ‘‘Upārambhacitto dummedho, suṇāti jinasāsanaṃ;</gatha>
    <gatha type="last">Na virūhati saddhamme, khette bījaṃva pūtikaṃ.</gatha>
    <hangnum nr="364"/>
    <gatha type="1"> ‘‘Yo ca tuṭṭhena cittena, suṇāti jinasāsanaṃ;</gatha>
    <gatha type="2">Khepetvā āsave sabbe, sacchikatvā akuppataṃ;</gatha>
    <gatha type="last">Pappuyya paramaṃ santiṃ, parinibbātināsavo’’ti. –</gatha>
    <paragraph type="unindented">Imā pañca gāthā abhāsi.</paragraph>
    <paragraph>Tattha upārambhacittoti sārambhacitto, dosāropanādhippāyoti attho. Dummedhoti nippañño. Ārakā hoti saddhammāti so tādiso puggalo nabhaso viya pathavī paṭipattisaddhammatopi dūre hoti, pageva paṭivedhasaddhammato. ‘‘Na tvaṃ imaṃ dhammavinayaṃ ājānāsī’’tiādinā (dī. ni. 1.18) viggāhikakathaṃ anuyuttassa kuto santanipuṇo paṭipattisaddhammo.</paragraph>
    <paragraph>Parihāyati saddhammāti navavidhalokuttaradhammato pubbabhāgiyasaddhādisaddhammatopi nihīyati. Parisussatīti visussati kāyacittānaṃ pīṇanarasassa pītipāmojjādikusaladhammassābhāvato. Na virūhatīti  virūḷhiṃ vuddhiṃ na pāpuṇāti. Pūtikanti gomayalepadānādiabhāvena pūtibhāvaṃ pattaṃ.</paragraph>
    <paragraph>Tuṭṭhena cittenāti itthambhūtalakkhaṇe karaṇavacanaṃ, attamano pamudito hutvāti attho. Khepetvāti samucchinditvā. Akuppatanti arahattaṃ. Pappuyyāti pāpuṇitvā. Paramaṃ santinti anupādisesaṃ nibbānaṃ. Tadadhigamo  cassa kevalaṃ kālāgamanameva, na kocividhoti taṃ dassetuṃ vuttaṃ ‘‘parinibbātināsavo’’ti.</paragraph>
    <paragraph>Evaṃ satthārā ovadito saṃvegajāto pabbajitvā vipassanaṃ paṭṭhapetvā nacirasseva arahattaṃ pāpuṇi. Tena vuttaṃ apadāne (apa. thera 2.44.35-43) –</paragraph>
    <gatha type="1">‘‘Kaṇikāraṃva  jalitaṃ, dīparukkhaṃva jotitaṃ;</gatha>
    <gatha type="last">Kañcanaṃva virocantaṃ, addasaṃ dvipaduttamaṃ.</gatha>
    <gatha type="1">‘‘Kamaṇḍaluṃ ṭhapetvāna, vākacīrañca kuṇḍikaṃ;</gatha>
    <gatha type="last">Ekaṃsaṃ ajinaṃ katvā, buddhaseṭṭhaṃ thaviṃ ahaṃ.</gatha>
    <gatha type="1">‘‘Tamandhakāraṃ vidhamaṃ, mohajālasamākulaṃ;</gatha>
    <gatha type="last">Ñāṇālokaṃ dassetvāna, nittiṇṇosi mahāmuni.</gatha>
    <gatha type="1">‘‘Samuddharasimaṃ lokaṃ, sabbāvantamanuttaraṃ;</gatha>
    <gatha type="last">Ñāṇe te upamā natthi, yāvatā jagato gati.</gatha>
    <gatha type="1">‘‘Tena ñāṇena sabbaññū, iti buddho pavuccati;</gatha>
    <gatha type="last">Vandāmi taṃ mahāvīraṃ, sabbaññutamanāvaraṃ.</gatha>
    <gatha type="1">‘‘Satasahassito kappe, buddhaseṭṭhaṃ thaviṃ ahaṃ;</gatha>
    <gatha type="last">Duggatiṃ nābhijānāmi, ñāṇatthavāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā aññaṃ byākarontopi thero imā eva gāthā abhāsi.</paragraph>
    <centered>Yasadattattheragāthāvaṇṇanā niṭṭhitā.</centered>
    <subhead>11. Soṇakuṭikaṇṇattheragāthāvaṇṇanā</subhead>
    <paragraph>Upasampadāca me laddhātiādikā āyasmato soṇassa kuṭikaṇṇassa gāthā. Kā uppatti? Ayaṃ kira padumuttarassa bhagavato kāle haṃsavatīnagare vibhavasampanno seṭṭhi hutvā uḷārāya issariyasampattiyā ṭhito ekadivasaṃ satthāraṃ satasahassakhīṇāsavaparivutaṃ mahatiyā  buddhalīḷāya mahantena buddhānubhāvena nagaraṃ pavisantaṃ disvā pasannamānaso vanditvā añjaliṃ katvā aṭṭhāsi. So pacchābhattaṃ upāsakehi saddhiṃ vihāraṃ gantvā bhagavato santike dhammaṃ suṇanto satthāraṃ ekaṃ bhikkhuṃ kalyāṇavākkaraṇānaṃ aggaṭṭhāne ṭhapentaṃ disvā sayampi taṃ ṭhānaṃ patthetvā mahādānaṃ datvā paṇidhānaṃ akāsi. Satthā tassa anantarāyataṃ disvā ‘‘anāgate gotamassa nāma sammāsambuddhassa sāsane kalyāṇavākkaraṇānaṃ aggo bhavissatī’’ti byākāsi.</paragraph>
    <paragraph>So tattha yāvajīvaṃ puññāni katvā devamanussesu saṃsaranto vipassissa bhagavato kāle sāsane pabbajitvā vattapaṭivattāni pūrento ekassa bhikkhuno cīvaraṃ sibbitvā adāsi. Puna buddhasuññe loke bārāṇasiyaṃ tunnavāyo hutvā ekassa paccekabuddhassa cīvarakoṭiṃ chinnaṃ ghaṭetvā adāsi. Evaṃ tattha tattha puññāni katvā imasmiṃ buddhuppāde avantiraṭṭhe kuraraghare mahāvibhavassa seṭṭhino putto hutvā nibbatti. Soṇotissa nāmaṃ akaṃsu. Koṭiagghanakassa kaṇṇapiḷandhanassa dhāraṇena ‘‘koṭikaṇṇo’’ti vattabbe kuṭikaṇṇoti paññāyittha.</paragraph>
    <paragraph>So anukkamena vaḍḍhitvā kuṭumbaṃ saṇṭhapento āyasmante mahākaccāne kulagharaṃ nissāya pavattapabbate viharante tassa santike dhammaṃ sutvā saraṇesu ca sīlesu ca patiṭṭhāya taṃ catūhi paccayehi upaṭṭhahi. So aparabhāge saṃsāre sañjātasaṃvego therassa santike pabbajitvā kicchena kasirena dasavaggaṃ saṅghaṃ sannipātetvā upasampajjitvā katipayakālaṃ therassa santike vasitvā, theraṃ āpucchitvā satthāraṃ vandituṃ sāvatthiṃ upagato, satthārā ekagandhakuṭiyaṃ vāsaṃ labhitvā paccūsasamaye ajjhiṭṭho soḷasaaṭṭhakavaggiyānaṃ  ussāraṇena sādhukāraṃ datvā bhāsitāya ‘‘disvā ādīnavaṃ loke’’ti (udā. 46; mahāva. 258) udānagāthāya pariyosāne vipassanaṃ vaḍḍhetvā arahattaṃ pāpuṇi. Tena vuttaṃ apadāne (apa. thera 2.44.26-34) –</paragraph>
    <gatha type="1">‘‘Padumuttaro  nāma jino, āhutīnaṃ paṭiggaho;</gatha>
    <gatha type="last">Vasīsatasahassehi, nagaraṃ pāvisī tadā.</gatha>
    <gatha type="1">‘‘Nagaraṃ  pavisantassa, upasantassa tādino;</gatha>
    <gatha type="last">Ratanāni pajjotiṃsu, nigghoso āsi tāvade.</gatha>
    <gatha type="1">‘‘Buddhassa ānubhāvena, bherī vajjumaghaṭṭitā;</gatha>
    <gatha type="last">Sayaṃ vīṇā pavajjanti, buddhassa pavisato puraṃ.</gatha>
    <gatha type="1">‘‘Buddhaseṭṭhaṃ namassāmi, padumuttaramahāmuniṃ;</gatha>
    <gatha type="last">Pāṭihīrañca passitvā, tattha cittaṃ pasādayiṃ.</gatha>
    <gatha type="1">‘‘Aho buddho aho dhammo, aho no satthu sampadā;</gatha>
    <gatha type="last">Acetanāpi tūriyā, sayameva pavajjare.</gatha>
    <gatha type="1">‘‘Satasahassito kappe, yaṃ saññamalabhiṃ tadā;</gatha>
    <gatha type="last">Duggatiṃ nābhijānāmi, buddhasaññāyidaṃ phalaṃ.</gatha>
    <gatha type="1">‘‘Kilesā jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahatte pana patiṭṭhito attano upajjhāyena ācikkhitaniyāmena paccantimesu janapadesu vinayadharapañcamena gaṇena upasampadā, dhuvanhānaṃ, cammattharaṇaṃ, guṇaṅguṇūpāhanaṃ, cīvaravippavāsoti pañca vare yācitvā te satthu santikā labhitvā punadeva attano vasitaṭṭhānaṃ gantvā upajjhāyassa tamatthaṃ ārocesi. Ayamettha saṅkhepo. Vitthāro pana udānaṭṭhakathāyaṃ āgatanayena veditabbo. Aṅguttaraṭṭhakathāyaṃ (a. ni. aṭṭha. 1.1.206) pana ‘‘upasampanno hutvā attano upajjhāyassa santike kammaṭṭhānaṃ gahetvā vipassanaṃ vaḍḍhetvā arahattaṃ pāpuṇī’’ti vuttaṃ.</paragraph>
    <paragraph>So aparabhāge vimuttisukhena viharanto attano paṭipattiṃ paccavekkhitvā somanassajāto udānavasena –</paragraph>
    <hangnum nr="365"/>
    <gatha type="1"> ‘‘Upasampadā ca me laddhā, vimutto camhi anāsavo;</gatha>
    <gatha type="last">So ca me bhagavā diṭṭho, vihāre ca sahāvasiṃ.</gatha>
    <hangnum nr="366"/>
    <gatha type="1"> ‘‘Bahudeva rattiṃ bhagavā, abbhokāsetināmayi;</gatha>
    <gatha type="last">Vihārakusalo satthā, vihāraṃ pāvisī tadā.</gatha>
    <hangnum nr="367"/>
    <gatha type="1"> ‘‘Santharitvāna  saṅghāṭiṃ, seyyaṃ kappesi gotamo;</gatha>
    <gatha type="last">Sīho selaguhāyaṃva, pahīnabhayabheravo.</gatha>
    <hangnum nr="368"/>
    <gatha type="1"> ‘‘Tato kalyāṇavākkaraṇo, sammāsambuddhasāvako;</gatha>
    <gatha type="last">Soṇo abhāsi saddhammaṃ, buddhaseṭṭhassa sammukhā.</gatha>
    <hangnum nr="369"/>
    <gatha type="1"> ‘‘Pañcakkhandhe  pariññāya, bhāvayitvāna añjasaṃ;</gatha>
    <gatha type="last">Pappuyya paramaṃ santiṃ, parinibbissatyanāsavo’’ti. –</gatha>
    <paragraph type="unindented">Imā pañca gāthā abhāsi.</paragraph>
    <paragraph>Tattha upasampadā ca me laddhāti yā sā kicchena dasavaggaṃ bhikkhusaṅghaṃ sannipātetvā attanā laddhā upasampadā. Yā ca pana varadānavasena sabbapaccantimesu janapadesu vinayadharapañcamena gaṇena satthārā anuññātā upasampadā, tadubhayaṃ sandhāyāha. Ca-saddo  samuccayattho, tena itarepi satthu santikā laddhavare saṅgaṇhāti. Vimutto camhi anāsavoti aggamaggena sakalakilesavatthuvimuttiyā vimutto ca amhi. Tato eva kāmāsavādīhi anāsavo amhīti yojanā. So ca me bhagavā diṭṭhoti yadatthaṃ ahaṃ avantiraṭṭhato sāvatthiṃ gato, so ca bhagavā mayā adiṭṭhapubbo diṭṭho. Vihāre ca sahāvasinti na kevalaṃ tassa bhagavato dassanameva mayā laddhaṃ, atha kho vihāre satthu gandhakuṭiyaṃ satthārā kāraṇaṃ sallakkhetvā vāsentena saha avasiṃ. ‘‘Vihāreti vihārasamīpe’’ti keci.</paragraph>
    <paragraph>Bahudeva rattinti paṭhamaṃ yāmaṃ bhikkhūnaṃ dhammadesanāvasena kammaṭṭhānasodhanavasena ca, majjhimaṃ yāmaṃ devānaṃ brahmūnañca kaṅkhacchedanavasena bhagavā bahudeva rattiṃ abbhokāse atināmayi vītināmesi. Vihārakusaloti dibbabrahmaāneñjaariyavihāresu kusalo. Vihāraṃ pāvisīti ativelaṃ nisajjacaṅkamehi uppannaparissamavinodanatthaṃ gandhakuṭiṃ pāvisi.</paragraph>
    <paragraph>Santharitvāna saṅghāṭiṃ, seyyaṃ kappesīti catugguṇaṃ saṅghāṭiṃ paññāpetvā sīhaseyyaṃ kappesi. Tenāha ‘‘gotamo sīho selaguhāyaṃva pahīnabhayabheravo’’ti. Tattha gotamoti bhagavantaṃ gottena kitteti. Sīho selaguhāyaṃvāti selassa pabbatassa guhāyaṃ. Yathā sīho migarājā tejussadatāya pahīnabhayabheravo dakkhiṇena passena  pāde pādaṃ accādhāya seyyaṃ kappesi, evaṃ cittutrāsalomahaṃsanachambhitattahetūnaṃ kilesānaṃ samucchinnattā pahīnabhayabheravo gotamo bhagavā seyyaṃ kappesīti attho.</paragraph>
    <paragraph>Tatoti pacchā, sīhaseyyaṃ kappetvā tato vuṭṭhahitvā ‘‘paṭibhātu taṃ bhikkhu dhammo bhāsitu’’nti (udā. 46) satthārā ajjhesitoti attho. Kalyāṇavākkaraṇoti sundaravacīkaraṇo, lakkhaṇasampannavacanakkamoti attho. Soṇo abhāsi saddhammanti soḷasa aṭṭhakavaggiyasuttāni  soṇo kuṭikaṇṇo, buddhaseṭṭhassa sammāsambuddhassa sammukhā, paccakkhato abhāsīti thero attānameva paraṃ viya avoca.</paragraph>
    <paragraph>Pañcakkhandhe pariññāyāti pañcupādānakkhandhe tīhipi pariññāhi parijānitvā te parijānantoyeva, añjasaṃ ariyaṃ aṭṭhaṅgikaṃ maggaṃ bhāvayitvā, paramaṃ santiṃ nibbānaṃ pappuyya pāpuṇitvā ṭhito anāsavo. Tato eva idāni parinibbissati anupādisesanibbānavasena nibbāyissatīti.</paragraph>
    <centered>Soṇakuṭikaṇṇattheragāthāvaṇṇanā niṭṭhitā.</centered>
    <subhead>12. Kosiyattheragāthāvaṇṇanā</subhead>
    <paragraph>Yoeva garūnantiādikā āyasmato kosiyattherassa gāthā. Kā uppatti? Ayampi purimabuddhesu katādhikāro tattha tattha bhave vivaṭṭūpanissayaṃ kusalaṃ upacinanto vipassissa bhagavato kāle kulagehe nibbattitvā viññutaṃ patto ekadivasaṃ satthāraṃ disvā pasannacitto ucchukhaṇḍikaṃ adāsi. So tena puññakammena devamanussesu saṃsaranto imasmiṃ buddhuppāde magadharaṭṭhe brāhmaṇakule nibbatti, kosiyotissa gottavasena nāmaṃ akāsi. So viññutaṃ patto āyasmantaṃ dhammasenāpatiṃ abhiṇhaṃ upasaṅkamati, tassa santike dhammaṃ suṇāti. So tena sāsane paṭiladdhasaddho pabbajitvā kammaṭṭhānaṃ anuyuñjanto nacirasseva arahattaṃ pāpuṇi. Tena vuttaṃ apadāne (apa. thera 2.44.44-49) –</paragraph>
    <gatha type="1">‘‘Nagare  bandhumatiyā, dvārapālo ahosahaṃ;</gatha>
    <gatha type="last">Addasaṃ virajaṃ buddhaṃ, sabbadhammāna pāraguṃ.</gatha>
    <gatha type="1">‘‘Ucchukhaṇḍikamādāya buddhaseṭṭhassadāsahaṃ;</gatha>
    <gatha type="last">Pasannacitto sumano, vipassissa mahesino.</gatha>
    <gatha type="1">‘‘Ekanavutito kappe, yaṃ ucchumadadiṃ tadā;</gatha>
    <gatha type="last">Duggatiṃ nābhijānāmi, ucchukhaṇḍassidaṃ phalaṃ.</gatha>
    <gatha type="1">‘‘Kilesā  jhāpitā mayhaṃ…pe… kataṃ buddhassa sāsana’’nti.</gatha>
    <paragraph>Arahattaṃ pana patvā attano paṭipattiṃ paccavekkhitvā garuvāsaṃ sappurisūpanissayañca pasaṃsanto –</paragraph>
    <hangnum nr="370"/>
    <gatha type="1"> ‘‘Yo ve garūnaṃ vacanaññu dhīro, vase ca tamhi janayetha pemaṃ;</gatha>
    <gatha type="last">So bhattimā nāma ca hoti paṇḍito, ñatvā ca dhammesu visesi assa.</gatha>
    <hangnum nr="371"/>
    <gatha type="1"> ‘‘Yaṃ āpadā uppatitā uḷārā, nakkhambhayante paṭisaṅkhayantaṃ;</gatha>
    <gatha type="last">So thāmavā nāma ca hoti paṇḍito, ñatvā ca dhammesu visesi assa.</gatha>
    <hangnum nr="372"/>
    <gatha type="1"> ‘‘Yo ve samuddova ṭhito anejo, gambhīrapañño nipuṇatthadassī;</gatha>
    <gatha type="last">Asaṃhāriyo nāma ca hoti paṇḍito, ñatvā ca dhammesu visesi assa.</gatha>
    <hangnum nr="373"/>
    <gatha type="1"> ‘‘Bahussuto dhammadharo ca hoti, dhammassa hoti anudhammacārī;</gatha>
    <gatha type="last">So tādiso nāma ca hoti paṇḍito, ñatvā ca dhammesu visesi assa.</gatha>
    <hangnum nr="374"/>
    <gatha type="1"> ‘‘Atthañca  yo jānāti bhāsitassa,</gatha>
    <gatha type="2">Atthañca ñatvāna tathā karoti;</gatha>
    <gatha type="3">Atthantaro nāma sa hoti paṇḍito,</gatha>
    <gatha type="last">Ñatvā ca dhammesu visesi assā’’ti. –</gatha>
    <paragraph type="unindented">Imā pañca gāthā abhāsi.</paragraph>
    <paragraph>Tattha yoti khattiyādīsu catūsu parisāsu yo koci. Veti byattaṃ. Garūnanti sīlādigaruguṇayuttānaṃ paṇḍitānaṃ. Vacanaññūti tesaṃ anusāsanīvacanaṃ jānanto, yathānusiṭṭhaṃ paṭipajjamāno paṭipajjitvā ca tassa phalaṃ jānantoti attho. Dhīroti dhitisampanno. Vase ca tamhi janayetha pemanti tasmiṃ garūnaṃ vacane ovāde vaseyya yathānusiṭṭhaṃ paṭipajjeyya, paṭipajjitvā ‘‘iminā vatāhaṃ ovādena imaṃ jātiādidukkhaṃ vītivatto’’ti tattha janayetha pemaṃ gāravaṃ uppādeyya. Idañhi dvayaṃ ‘‘garūnaṃ vacanaññu dhīro’’ti padadvayena vuttassevatthassa pākaṭakaraṇaṃ. Soti yo garūnaṃ vacanaññū dhīro, so yathānusiṭṭhaṃ paṭipattiyā tattha bhattimā ca nāma hoti, jīvitahetupi tassa anatikkamanato paṇḍito ca nāma hoti. Ñatvā ca dhammesu visesi assāti tathā paṭipajjanto ca tāya eva paṭipattiyā catunnaṃ ariyasaccānaṃ jānanahetu  lokiyalokuttaradhammesu vijjāttayādivasena ‘‘tevijjo, chaḷabhiñño, paṭisambhidāpatto’’ti visesi visesavā siyāti attho.</paragraph>
    <paragraph>Yanti yaṃ puggalaṃ paṭipattiyā antarāyakaraṇato ‘‘āpadā’’ti laddhavohārā sotuṇhakhuppipāsādipākaṭaparissayā ceva rāgādipaṭicchannaparissayā ca uppatitā uppannā, uḷārā balavantopi nakkhambhayante na kiñci cālenti. Kasmā? Paṭisaṅkhayantanti paṭisaṅkhāyamānaṃ paṭisaṅkhānabale ṭhitanti attho. Soti yo daḷhatarāhi āpadāhipi akkhambhanīyo, so thāmavā dhitimā daḷhaparakkamo nāma hoti. Anavasesasaṃkilesapakkhassa abhibhavanakapaññābalasamaṅgitāya paṇḍito ca nāma hoti. Tathābhūto ca ñatvā ca dhammesu visesi assāti taṃ vuttatthameva.</paragraph>
    <paragraph>Samuddovaṭhitoti samuddo viya ṭhitasabhāvo. Yathā hi caturāsītiyojanasahassagambhīre sinerupādasamīpe mahāsamuddo aṭṭhahipi disāhi uṭṭhitehi pakativātehi aniñjanato ṭhito anejo gambhīro ca, evaṃ kilesavātehi titthiyavādavātehi ca akampanīyato ṭhito anejo. Gambhīrassa anupacitañāṇasambhārehi aladdhagādhassa nipuṇassa sukhumassa paṭiccasamuppādādiatthassa paṭivijjhanena gambhīrapañño nipuṇatthadassī. Asaṃhāriyo nāma ca hoti paṇḍito so tādiso puggalo kilesehi devaputtamārādīsu vā kenaci asaṃhāriyatāya asaṃhāriyo nāma hoti, yathāvuttena atthena paṇḍito ca nāma hoti. Sesaṃ vuttanayameva.</paragraph>
    <paragraph>Bahussutoti pariyattibāhusaccavasena bahussuto, suttageyyādi bahuṃ sutaṃ etassāti bahussuto. Tameva dhammaṃ suvaṇṇabhājane pakkhittasīhavasaṃ viya avinassantameva dhāretīti dhammadharo ca hoti. Dhammassa hoti anudhammacārīti yathāsutassa yathāpariyattassa dhammassa atthamaññāya dhammamaññāya navalokuttaradhammassa anurūpaṃ dhammaṃ pubbabhāgapaṭipadāsaṅkhātaṃ catupārisuddhisīladhutaṅgaasubhakammaṭṭhānādibhedaṃ carati paṭipajjatīti anudhammacārī hoti, ‘‘ajja ajjevā’’ti paṭivedhaṃ ākaṅkhanto vicarati. So tādiso nāma ca hoti paṇḍitoti yo puggalo yaṃ garuṃ nissāya bahussuto dhammadharo dhammassa ca anudhammacārī hoti. So ca tādiso tena garunā sadiso paṇḍito nāma hoti paṭipattiyā sadisabhāvato. Tathābhūto pana so ñatvā ca dhammesu visesi assa, taṃ vuttatthaṃva.</paragraph>
    <paragraph>Atthañca yo jānāti bhāsitassāti yo puggalo sammāsambuddhena bhāsitassa pariyattidhammassa  atthaṃ jānāti. Jānanto pana ‘‘idha sīlaṃ vuttaṃ, idha samādhi, idha paññā’’ti tattha tattha yathāvuttaṃ atthañca ñatvāna tathā karoti yathā satthārā anusiṭṭhaṃ, tathā paṭipajjati. Atthantaro nāma sa hoti paṇḍitoti so evarūpo puggalo atthantaro atthakāraṇā sīlādiatthajānanamattameva upanissayaṃ katvā paṇḍito hoti. Sesaṃ vuttanayameva.</paragraph>
    <paragraph>Ettha  ca paṭhamagāthāya ‘‘yo ve garūna’’ntiādinā saddhūpanissayo visesabhāvo vutto, dutiyagāthāya ‘‘yaṃ āpadā’’ti ādinā vīriyūpanissayo, tatiyagāthāya ‘‘yo ve samuddova ṭhito’’tiādinā samādhūpanissayo, catutthagāthāya ‘‘bahussuto’’tiādinā satūpanissayo, pañcamagāthāya ‘‘atthañca yo jānātī’’tiādinā paññūpanissayo visesabhāvo vuttoti veditabbo.</paragraph>
    <centered>Kosiyattheragāthāvaṇṇanā niṭṭhitā.</centered>
    <centered>Pañcakanipātavaṇṇanā niṭṭhitā.</centered>
  </text>
</tree>
