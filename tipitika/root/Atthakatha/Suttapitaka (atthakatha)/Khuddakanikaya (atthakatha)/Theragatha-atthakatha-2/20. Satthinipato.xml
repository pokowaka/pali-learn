<?xml version='1.0' encoding='UTF-8'?>
<tree text="20. Sa&#x1E6D;&#x1E6D;hinip&#x101;to" target="text">
  <text>
    <subhead>1. Mahāmoggallānattheragāthāvaṇṇanā</subhead>
    <paragraph>Saṭṭhinipāte āraññikātiādikā āyasmato mahāmoggallānattherassa gāthā. Kā uppatti? Tassa vatthu dhammasenāpativatthumhi vuttameva. Thero hi pabbajitadivasato sattame divase magadharaṭṭhe kallavālagāmakaṃ upanissāya samaṇadhammaṃ karonto thinamiddhe okkante satthārā – ‘‘moggallāna, moggallāna, mā, brāhmaṇa, ariyaṃ tuṇhībhāvaṃ pamādo’’tiādinā (saṃ. ni. 2.235) saṃvejito thinamiddhaṃ vinodetvā bhagavatā vuccamānaṃ dhātukammaṭṭhānaṃ suṇanto eva vipassanaṃ vaḍḍhetvā paṭipāṭiyā uparimaggattayaṃ upagantvā aggaphalakkhaṇe sāvakapāramīñāṇassa matthakaṃ pāpuṇi. Tena vuttaṃ apadāne (apa. thera 1.1.375-397) –</paragraph>
    <gatha type="1">‘‘Anomadassī bhagavā, lokajeṭṭho narāsabho;</gatha>
    <gatha type="last">Vihāsi himavantamhi, devasaṅghapurakkhato.</gatha>
    <gatha type="1">‘‘Varuṇo nāma nāmena, nāgarājā ahaṃ tadā;</gatha>
    <gatha type="last">Kāmarūpī vikubbāmi, mahodadhinivāsahaṃ.</gatha>
    <gatha type="1">‘‘Saṅgaṇiyaṃ gaṇaṃ hitvā, tūriyaṃ paṭṭhapesahaṃ;</gatha>
    <gatha type="last">Sambuddhaṃ parivāretvā, vādesuṃ accharā tadā.</gatha>
    <gatha type="1">‘‘Vajjamānesu tūresu, devā tūrāni vajjayuṃ;</gatha>
    <gatha type="last">Ubhinnaṃ saddaṃ sutvāna, buddhopi sampabujjhatha.</gatha>
    <gatha type="1">‘‘Nimantetvāna sambuddhaṃ, sakaṃ bhavanupāgamiṃ;</gatha>
    <gatha type="last">Āsanaṃ paññapetvāna, kālamārocayiṃ ahaṃ.</gatha>
    <gatha type="1">‘‘Khīṇāsavasahassehi, parivuto lokanāyako;</gatha>
    <gatha type="last">Obhāsento disā sabbā, bhavanaṃ me upāgami.</gatha>
    <gatha type="1">‘‘Upaviṭṭhaṃ mahāvīraṃ, devadevaṃ narāsabhaṃ;</gatha>
    <gatha type="last">Sabhikkhusaṅghaṃ tappesiṃ, annapānenahaṃ tadā.</gatha>
    <gatha type="1">‘‘Anumodi  mahāvīro, sayambhū aggapuggalo;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <gatha type="1">‘‘Yo  so saṅghaṃ apūjesi, buddhañca lokanāyakaṃ;</gatha>
    <gatha type="last">Tena cittappasādena, devalokaṃ gamissati.</gatha>
    <gatha type="1">‘‘Sattasattatikkhattuñca, devarajjaṃ karissati;</gatha>
    <gatha type="last">Pathabyā rajjaṃ aṭṭhasataṃ, vasudhaṃ āvasissati.</gatha>
    <gatha type="1">‘‘Pañcapaññāsakkhattuñca, cakkavattī bhavissati;</gatha>
    <gatha type="last">Bhogā asaṅkhiyā tassa, uppajjissanti tāvade.</gatha>
    <gatha type="1">‘‘Aparimeyye ito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Nirayā so cavitvāna, manussattaṃ gamissati;</gatha>
    <gatha type="last">Kolito nāma nāmena, brahmabandhu bhavissati.</gatha>
    <gatha type="1">‘‘So pacchā pabbajitvāna, kusalamūlena codito;</gatha>
    <gatha type="last">Gotamassa bhagavato, dutiyo hessati sāvako.</gatha>
    <gatha type="1">‘‘Āraddhavīriyo pahitatto, iddhiyā pāramiṃ gato;</gatha>
    <gatha type="last">Sabbāsave pariññāya, nibbāyissatināsavo.</gatha>
    <gatha type="1">‘‘Pāpamittopanissāya, kāmarāgavasaṃ gato;</gatha>
    <gatha type="last">Mātaraṃ pitarañcāpi, ghātayiṃ duṭṭhamānaso.</gatha>
    <gatha type="1">‘‘Yaṃ yaṃ yonupapajjāmi, nirayaṃ atha mānusaṃ;</gatha>
    <gatha type="last">Pāpakammasamaṅgitā, bhinnasīso marāmahaṃ.</gatha>
    <gatha type="1">‘‘Idaṃ pacchimakaṃ mayhaṃ, carimo vattate bhavo;</gatha>
    <gatha type="last">Idhāpi ediso mayhaṃ, maraṇakāle bhavissati.</gatha>
    <gatha type="1">‘‘Pavivekamanuyutto, samādhibhāvanārato;</gatha>
    <gatha type="last">Sabbāsave pariññāya, viharāmi anāsavo.</gatha>
    <gatha type="1">‘‘Dharaṇimpi sugambhīraṃ, bahalaṃ duppadhaṃsiyaṃ;</gatha>
    <gatha type="last">Vāmaṅguṭṭhena khobheyyaṃ, iddhiyā pāramiṃ gato.</gatha>
    <gatha type="1">‘‘Asmimānaṃ  na passāmi, māno mayhaṃ na vijjati;</gatha>
    <gatha type="last">Sāmaṇere upādāya, garucittaṃ karomahaṃ.</gatha>
    <gatha type="1">‘‘Aparimeyye ito kappe, yaṃ kammamabhinīhariṃ;</gatha>
    <gatha type="last">Tāhaṃ bhūmimanuppatto, pattomhi āsavakkhayaṃ.</gatha>
    <gatha type="1">‘‘Paṭisambhidā catasso…pe… kataṃ buddhassa sāsana’’nti.</gatha>
    <paragraph>Atha naṃ satthā aparabhāge jetavanamahāvihāre ariyagaṇamajjhe nisinno tena tena guṇena attano sāvake etadagge ṭhapento ‘‘etadaggaṃ, bhikkhave, mama sāvakānaṃ bhikkhūnaṃ iddhimantānaṃ yadidaṃ mahāmoggallāno’’ti (a. ni. 1.188, 190) iddhimantatāya etadagge ṭhapesi. Tena evaṃ satthārā etadagge ṭhapitena sāvakapāramiyā matthakaṃ pattena mahātherena taṃ taṃ nimittaṃ āgamma tattha tattha bhāsitā gāthā, tā saṅgītikāle dhammasaṅgāhakehi –</paragraph>
    <hangnum nr="1149"/>
    <gatha type="1"> ‘‘Āraññikā  piṇḍapātikā, uñchāpattāgate ratā;</gatha>
    <gatha type="last">Dālemu maccuno senaṃ, ajjhattaṃ susamāhitā.</gatha>
    <hangnum nr="1150"/>
    <gatha type="1"> ‘‘Āraññikā  piṇḍapātikā, uñchāpattāgate ratā;</gatha>
    <gatha type="last">Dhunāma maccuno senaṃ, naḷāgāraṃva kuñjaro.</gatha>
    <hangnum nr="1151"/>
    <gatha type="1"> ‘‘Rukkhamūlikā sātatikā, uñchāpattāgate ratā;</gatha>
    <gatha type="last">Dālemu maccuno senaṃ, ajjhattaṃ susamāhitā.</gatha>
    <hangnum nr="1152"/>
    <gatha type="1"> ‘‘Rukkhamūlikā sātatikā, uñchāpattāgate ratā;</gatha>
    <gatha type="last">Dhunāma maccuno senaṃ, naḷāgāraṃva kuñjaro.</gatha>
    <hangnum nr="1153"/>
    <gatha type="1"> ‘‘Aṭṭhikaṅkalakuṭike, maṃsanhārupasibbite;</gatha>
    <gatha type="last">Dhiratthu pure duggandhe, paragatte mamāyase.</gatha>
    <paragraph nr="1154">.</paragraph>
    <gatha type="1">‘‘Tava sarīraṃ navasotaṃ, duggandhakaraṃ paribandhaṃ;</gatha>
    <gatha type="last">Bhikkhu parivajjayate taṃ, mīḷhañca yathā sucikāmo.</gatha>
    <hangnum nr="1156"/>
    <gatha type="1"> ‘‘Evañce  taṃ jano jaññā, yathā jānāmi taṃ ahaṃ;</gatha>
    <gatha type="last">Ārakā parivajjeyya, gūthaṭṭhānaṃva pāvuse.</gatha>
    <hangnum nr="1157"/>
    <gatha type="1"> ‘‘Evametaṃ mahāvīra, yathā samaṇa bhāsasi;</gatha>
    <gatha type="last">Ettha ceke visīdanti, paṅkamhiva jaraggavo.</gatha>
    <hangnum nr="1158"/>
    <gatha type="1"> ‘‘Ākāsamhi haliddiyā, yo maññetha rajetave;</gatha>
    <gatha type="last">Aññena vāpi raṅgena, vighātudayameva taṃ.</gatha>
    <hangnum nr="1159"/>
    <gatha type="1"> ‘‘Tadākāsasamaṃ cittaṃ, ajjhattaṃ susamāhitaṃ;</gatha>
    <gatha type="last">Mā pāpacitte āsādi, aggikhandhaṃva pakkhimā.</gatha>
    <hangnum nr="1160"/>
    <gatha type="1"> ‘‘Passa cittakataṃ bimbaṃ, arukāyaṃ samussitaṃ;</gatha>
    <gatha type="last">Āturaṃ bahusaṅkappaṃ, yassa natthi dhuvaṃ ṭhiti.</gatha>
    <hangnum nr="1161"/>
    <gatha type="1"> ‘‘Passa cittakataṃ rūpaṃ, maṇinā kuṇḍalena ca;</gatha>
    <gatha type="last">Aṭṭhiṃ tacena onaddhaṃ, saha vatthehi sobhati.</gatha>
    <hangnum nr="1162"/>
    <gatha type="1"> ‘‘Alattakakatā  pādā, mukhaṃ cuṇṇakamakkhitaṃ;</gatha>
    <gatha type="last">Alaṃ bālassa mohāya, no ca pāragavesino.</gatha>
    <hangnum nr="1163"/>
    <gatha type="1"> ‘‘Aṭṭhāpadakatā kesā, nettā añjanamakkhitā;</gatha>
    <gatha type="last">Alaṃ bālassa mohāya, no ca pāragavesino.</gatha>
    <hangnum nr="1164"/>
    <gatha type="1"> ‘‘Añjanīva navā cittā, pūtikāyo alaṅkato;</gatha>
    <gatha type="last">Alaṃ bālassa mohāya, no ca pāragavesino.</gatha>
    <hangnum nr="1165"/>
    <gatha type="1"> ‘‘Odahi migavo pāsaṃ, nāsadā vāguraṃ migo;</gatha>
    <gatha type="last">Bhutvā nivāpaṃ gacchāma, kaddante migabandhake.</gatha>
    <hangnum nr="1166"/>
    <gatha type="1"> ‘‘Chinno pāso migavassa, nāsadā vāguraṃ migo;</gatha>
    <gatha type="last">Bhutvā nivāpaṃ gacchāma, socante migaluddake.</gatha>
    <hangnum nr="1167"/>
    <gatha type="1"> ‘‘Tadāsi yaṃ bhiṃsanakaṃ, tadāsi lomahaṃsanaṃ;</gatha>
    <gatha type="last">Anekākārasampanne, sāriputtamhi nibbute.</gatha>
    <hangnum nr="1168"/>
    <gatha type="1"> ‘‘Aniccā  vata saṅkhārā, uppādavayadhammino;</gatha>
    <gatha type="last">Uppajjitvā nirujjhanti, tesaṃ vūpasamo sukho.</gatha>
    <hangnum nr="1169"/>
    <gatha type="1"> ‘‘Sukhumaṃ te paṭivijjhanti, vālaggaṃ usunā yathā;</gatha>
    <gatha type="last">Ye pañcakkhandhe passanti, parato no ca attato.</gatha>
    <hangnum nr="1170"/>
    <gatha type="1"> ‘‘Ye ca passanti saṅkhāre, parato no ca attato;</gatha>
    <gatha type="last">Paccabyādhiṃsu nipuṇaṃ, vālaggaṃ usunā yathā.</gatha>
    <hangnum nr="1171"/>
    <gatha type="1"> ‘‘Sattiyā viya omaṭṭho, ḍayhamānova matthake;</gatha>
    <gatha type="last">Kāmarāgappahānāya, sato bhikkhu paribbaje.</gatha>
    <hangnum nr="1172"/>
    <gatha type="1"> ‘‘Sattiyā viya omaṭṭho, ḍayhamānova matthake;</gatha>
    <gatha type="last">Bhavarāgappahānāya, sato bhikkhu paribbaje.</gatha>
    <hangnum nr="1173"/>
    <gatha type="1"> ‘‘Codito  bhāvitattena, sarīrantimadhārinā;</gatha>
    <gatha type="last">Migāramātupāsādaṃ, pādaṅguṭṭhena kampayiṃ.</gatha>
    <hangnum nr="1174"/>
    <gatha type="1"> ‘‘Nayidaṃ sithilamārabbha, nayidaṃ appena thāmasā;</gatha>
    <gatha type="last">Nibbānamadhigantabbaṃ, sabbaganthapamocanaṃ.</gatha>
    <hangnum nr="1175"/>
    <gatha type="1"> ‘‘Ayañca daharo bhikkhu, ayamuttamaporiso;</gatha>
    <gatha type="last">Dhāreti antimaṃ dehaṃ, jetvā māraṃ savāhanaṃ.</gatha>
    <hangnum nr="1176"/>
    <gatha type="1"> ‘‘Vivaramanupabhanti vijjutā, vebhārassa ca paṇḍavassa ca;</gatha>
    <gatha type="last">Nagavivaragato jhāyati, putto appaṭimassa tādino.</gatha>
    <hangnum nr="1177"/>
    <gatha type="1"> ‘‘Upasanto  uparato, pantasenāsano muni;</gatha>
    <gatha type="last">Dāyādo buddhaseṭṭhassa, brahmunā abhivandito.</gatha>
    <hangnum nr="1178"/>
    <gatha type="1"> ‘‘Upasantaṃ uparataṃ, pantasenāsanaṃ muniṃ;</gatha>
    <gatha type="last">Dāyādaṃ buddhaseṭṭhassa, vanda brāhmaṇa kassapaṃ.</gatha>
    <hangnum nr="1179"/>
    <gatha type="1"> ‘‘Yo ca jātisataṃ gacche, sabbā brāhmaṇajātiyo;</gatha>
    <gatha type="last">Sottiyo vedasampanno, manussesu punappunaṃ.</gatha>
    <hangnum nr="1180"/>
    <gatha type="1"> ‘‘Ajjhāyakopi ce assa, tiṇṇaṃ vedāna pāragū;</gatha>
    <gatha type="last">Etassa vandanāyetaṃ, kalaṃ nāgghati soḷasiṃ.</gatha>
    <hangnum nr="1181"/>
    <gatha type="1"> ‘‘Yo  so aṭṭha vimokkhāni, purebhattaṃ aphassayi;</gatha>
    <gatha type="last">Anulomaṃ paṭilomaṃ, tato piṇḍāya gacchati.</gatha>
    <hangnum nr="1182"/>
    <gatha type="1"> ‘‘Tādisaṃ bhikkhuṃ māsādi, māttānaṃ khaṇi brāhmaṇa;</gatha>
    <gatha type="2">Abhippasādehi manaṃ, arahantamhi tādine;</gatha>
    <gatha type="last">Khippaṃ pañjaliko vanda, mā te vijaṭi matthakaṃ.</gatha>
    <hangnum nr="1183"/>
    <gatha type="1"> ‘‘Neso passati saddhammaṃ, saṃsārena purakkhato;</gatha>
    <gatha type="last">Adhogamaṃ jimhapathaṃ, kummaggamanudhāvati.</gatha>
    <hangnum nr="1184"/>
    <gatha type="1"> ‘‘Kimīva mīḷhasallitto, saṅkhāre adhimucchito;</gatha>
    <gatha type="last">Pagāḷho lābhasakkāre, tuccho gacchati poṭṭhilo.</gatha>
    <hangnum nr="1185"/>
    <gatha type="1"> ‘‘Imañca passa āyantaṃ, sāriputtaṃ sudassanaṃ;</gatha>
    <gatha type="last">Vimuttaṃ ubhatobhāge, ajjhattaṃ susamāhitaṃ.</gatha>
    <hangnum nr="1186"/>
    <gatha type="1"> ‘‘Visallaṃ khīṇasaṃyogaṃ, tevijjaṃ maccuhāyinaṃ;</gatha>
    <gatha type="last">Dakkhiṇeyyaṃ manussānaṃ, puññakkhettaṃ anuttaraṃ.</gatha>
    <paragraph nr="1187"> ‘‘Ete  sambahulā devā, iddhimanto yasassino.</paragraph>
    <gatha type="2">Dasa devasahassāni, sabbe brahmapurohitā;</gatha>
    <gatha type="last">Moggallānaṃ namassantā, tiṭṭhanti pañjalīkatā.</gatha>
    <hangnum nr="1188"/>
    <gatha type="1"> ‘‘Namo te purisājañña, namo te purisuttama;</gatha>
    <gatha type="last">Yassa te āsavā khīṇā, dakkhiṇeyyosi mārisa.</gatha>
    <hangnum nr="1189"/>
    <gatha type="1"> ‘‘Pūjito naradevena, uppanno maraṇābhibhū;</gatha>
    <gatha type="last">Puṇḍarīkaṃva toyena, saṅkhārenupalimpati.</gatha>
    <hangnum nr="1190"/>
    <gatha type="1"> ‘‘Yassa muhuttena sahassadhā loko, saṃvidito sabrahmakappo vasi;</gatha>
    <gatha type="last">Iddhiguṇe cutupapāte kāle, passati devatā sa bhikkhu.</gatha>
    <hangnum nr="1191"/>
    <gatha type="1"> ‘‘Sāriputtova  paññāya, sīlena upasamena ca;</gatha>
    <gatha type="last">Yopi pāraṅgato bhikkhu, etāvaparamo siyā.</gatha>
    <hangnum nr="1192"/>
    <gatha type="1"> ‘‘Koṭisatasahassassa, attabhāvaṃ khaṇena nimmine;</gatha>
    <gatha type="last">Ahaṃ vikubbanāsu kusalo, vasībhūtomhi iddhiyā.</gatha>
    <hangnum nr="1193"/>
    <gatha type="1"> ‘‘Samādhivijjāvasipāramīgato, moggallānagotto asitassa sāsane;</gatha>
    <gatha type="last">Dhīro samucchindi samāhitindriyo, nāgo yathā pūtilataṃva bandhanaṃ.</gatha>
    <hangnum nr="1194"/>
    <gatha type="1"> ‘‘Pariciṇṇo mayā satthā, kataṃ buddhassa sāsanaṃ;</gatha>
    <gatha type="last">Ohito garuko bhāro, bhavanetti samūhatā.</gatha>
    <hangnum nr="1195"/>
    <gatha type="1"> ‘‘Yassa catthāya pabbajito, agārasmānagāriyaṃ;</gatha>
    <gatha type="last">So me attho anuppatto, sabbasaṃyojanakkhayo.</gatha>
    <hangnum nr="1196"/>
    <gatha type="1"> ‘‘Kīdiso nirayo āsi, yattha dussī apaccatha;</gatha>
    <gatha type="last">Vidhuraṃ sāvakamāsajja, kakusandhañca brāhmaṇaṃ.</gatha>
    <hangnum nr="1197"/>
    <gatha type="1"> ‘‘Sataṃ āsi ayosaṅkū, sabbe paccattavedanā;</gatha>
    <gatha type="2">Īdiso nirayo āsi, yattha dussī apaccatha;</gatha>
    <gatha type="last">Vidhuraṃ sāvakamāsajja, kakusandhañca brāhmaṇaṃ.</gatha>
    <hangnum nr="1198"/>
    <gatha type="1"> ‘‘Yo etamabhijānāti, bhikkhu buddhassa sāvako;</gatha>
    <gatha type="last">Tādisaṃ bhikkhumāsajja, kaṇha dukkhaṃ nigacchasi.</gatha>
    <hangnum nr="1199"/>
    <gatha type="1"> ‘‘Majjhesarasmiṃ tiṭṭhanti, vimānā kappaṭhāyino;</gatha>
    <gatha type="2">Veḷuriyavaṇṇā rucirā, accimanto pabhassarā;</gatha>
    <gatha type="last">Accharā tattha naccanti, puthu nānattavaṇṇiyo.</gatha>
    <hangnum nr="1200"/>
    <gatha type="1"> ‘‘Yo etamabhijānāti…pe… kaṇha dukkhaṃ nigacchasi.</gatha>
    <hangnum nr="1201"/>
    <gatha type="1"> ‘‘Yo ve buddhena codito, bhikkhusaṅghassa pekkhato;</gatha>
    <gatha type="last">Migāramātupāsādaṃ, pādaṅguṭṭhena kampayi.</gatha>
    <hangnum nr="1202"/>
    <gatha type="1"> ‘‘Yo  etamabhijānāti…pe… kaṇha dukkhaṃ nigacchasi.</gatha>
    <hangnum nr="1203"/>
    <gatha type="1"> ‘‘Yo vejayantapāsādaṃ, pādaṅguṭṭhena kampayi;</gatha>
    <gatha type="last">Iddhibalenupatthaddho, saṃvejesi ca devatā.</gatha>
    <hangnum nr="1204"/>
    <gatha type="1"> ‘‘Yo etamabhijānāti…pe… kaṇha dukkhaṃ nigacchasi.</gatha>
    <hangnum nr="1205"/>
    <gatha type="1"> ‘‘Yo vejayantapāsāde, sakkaṃ so paripucchati;</gatha>
    <gatha type="2">Api āvuso jānāsi, taṇhakkhayavimuttiyo;</gatha>
    <gatha type="last">Tassa sakko viyākāsi, pañhaṃ puṭṭho yathātathaṃ.</gatha>
    <hangnum nr="1206"/>
    <gatha type="1"> ‘‘Yo  etamabhijānāti…pe… kaṇha dukkhaṃ nigacchasi.</gatha>
    <hangnum nr="1207"/>
    <gatha type="1"> ‘‘Yo brahmānaṃ paripucchati, sudhammāyaṃ ṭhito sabhaṃ;</gatha>
    <gatha type="2">Ajjāpi tyāvuso sā diṭṭhi, yā te diṭṭhi pure ahu;</gatha>
    <gatha type="last">Passasi vītivattantaṃ, brahmaloke pabhassaraṃ.</gatha>
    <hangnum nr="1208"/>
    <gatha type="1"> ‘‘Tassa brahmā viyākāsi, pañhaṃ puṭṭho yathātathaṃ;</gatha>
    <gatha type="last">Na me mārisa sā diṭṭhi, yā me diṭṭhi pure ahu.</gatha>
    <hangnum nr="1209"/>
    <gatha type="1"> ‘‘Passāmi vītivattantaṃ, brahmaloke pabhassaraṃ;</gatha>
    <gatha type="last">Sohaṃ ajja kathaṃ vajjaṃ, ahaṃ niccomhi sassato.</gatha>
    <hangnum nr="1210"/>
    <gatha type="1"> ‘‘Yo etamabhijānāti…pe… kaṇha dukkhaṃ nigacchasi.</gatha>
    <hangnum nr="1211"/>
    <gatha type="1"> ‘‘Yo mahāneruno kūṭaṃ, vimokkhena aphassayi;</gatha>
    <gatha type="last">Vanaṃ pubbavidehānaṃ, ye ca bhūmisayā narā.</gatha>
    <hangnum nr="1212"/>
    <gatha type="1"> ‘‘Yo etamabhijānāti, bhikkhu buddhassa sāvako;</gatha>
    <gatha type="last">Tādisaṃ bhikkhumāsajja, kaṇha dukkhaṃ nigacchasi.</gatha>
    <hangnum nr="1213"/>
    <gatha type="1"> ‘‘Na ve aggi cetayati, ahaṃ bālaṃ ḍahāmiti;</gatha>
    <gatha type="last">Bālova jalitaṃ aggiṃ, āsajja naṃ paḍayhati.</gatha>
    <hangnum nr="1214"/>
    <gatha type="1"> ‘‘Evameva  tuvaṃ māra, āsajja naṃ tathāgataṃ;</gatha>
    <gatha type="last">Sayaṃ ḍahissasi attānaṃ, bālo aggiṃva samphusaṃ.</gatha>
    <hangnum nr="1215"/>
    <gatha type="1"> ‘‘Apuññaṃ pasavī māro, āsajja naṃ tathāgataṃ;</gatha>
    <gatha type="last">Kinnu maññasi pāpima, na me pāpaṃ vipaccati.</gatha>
    <hangnum nr="1216"/>
    <gatha type="1"> ‘‘Karato te cīyate pāpaṃ, cirarattāya antaka;</gatha>
    <gatha type="last">Māra nibbinda buddhamhā, āsaṃ mākāsi bhikkhusu.</gatha>
    <hangnum nr="1217"/>
    <gatha type="1"> ‘‘Iti māraṃ atajjesi, bhikkhu bhesakaḷāvane;</gatha>
    <gatha type="last">Tato so dummano yakkho, tatthevantaradhāyathā’’ti. –</gatha>
    <paragraph type="unindented">Itthaṃ sudaṃ āyasmā mahāmoggallāno thero gāthāyo abhāsitthāti.</paragraph>
    <paragraph>Iminā anukkamena ekaccaṃ saṅgahaṃ āropetvā ṭhapitā.</paragraph>
    <paragraph>Tattha ‘‘āraññikā’’tiādikā catasso gāthā bhikkhūnaṃ ovādadānavasena bhāsitā. Āraññikāti gāmantasenāsanaṃ paṭikkhipitvā āraññakadhutaṅgasamādānena āraññikā. Saṅghabhattaṃ paṭikkhipitvā piṇḍapātikaṅgasamādānena piṇḍapātikā, ghare ghare laddhapiṇḍapātena yāpanakā. Uñchāpattāgateratāti uñchācariyāya patte āgate pattapariyāpanne ratā, teneva abhiratā santuṭṭhā. Dālemu maccuno senanti attānaṃ anatthajanane sahāyabhāvūpagamanato maccurājassa senābhūtaṃ kilesavāhiniṃ samucchindema. Ajjhattaṃ susamāhitāti gocarajjhattesu suṭṭhu samāhitā hutvā, etenassa padālanupāyamāha.</paragraph>
    <paragraph>Dhunāmāti niddhunāma viddhaṃsema.</paragraph>
    <paragraph>Sātatikāti sātaccakārino bhāvanāya satatapavattavīriyā.</paragraph>
    <paragraph>‘‘Aṭṭhikaṅkalakuṭike’’tiādikā catasso gāthā attānaṃ palobhetuṃ upagatāya gaṇikāya ovādavasena abhāsi. Tattha aṭṭhikaṅkalakuṭiketi aṭṭhisaṅkhalikāmayakuṭike. Nhārupasibbiteti navahi nhārusatehi samantato sibbite. Araññe kuṭiyo dārudaṇḍe ussāpetvā  valliādīhi bandhitvā kariyanti, tvaṃ pana paramajegucchena aṭṭhikaṅkalena paramajeguccheheva nhārūhi bandhitvā katā, ativiya jegucchā paṭikkūlā cāti dasseti. Dhiratthu pūre duggandheti kesalomādino nānappakārassa asucino pūre paripuṇṇe, tato eva duggandhe dhiratthu tava dhīkāro hotu. Paragatte mamāyaseti idañca te duggandhassa upari phoṭasamuṭṭhānaṃ parissayaṃ evaṃ asuciduggandhaṃ jegucchaṃ paṭikkūlasamādānaṃ tādise eva aññasmiṃ padese soṇasiṅgālakimikulādīnaṃ gattabhūte kaḷevare mamattaṃ karosi.</paragraph>
    <paragraph>Gūthabhasteti gūthabharitabhastasadise. Taconaddheti tacena onaddhe chavimattapaṭicchāditakibbise. Uragaṇḍipisācinīti ure ṭhitagaṇḍadvayavatī bhayānakabhāvato anatthāvahato ca pisācasadisī. Yāni sandanti sabbadāti yāni nava sotāni, nava vaṇamukhāni sabbadā rattindivaṃ sandanti, savanti, asuciṃ paggharanti.</paragraph>
    <paragraph>Paribandhanti sammāpaṭipattiparibandhabhūtaṃ. Bhikkhūti saṃsāre bhayaṃ ikkhanto bhinnakileso vā dūrato parivajjayateti mamattaṃ na karoti. Mīḷhañca yathā sucikāmoti ca-iti nipātamattaṃ. Yathā sucijātiko sucimeva icchanto sasīsaṃ nhāto mīḷhaṃ disvā dūratova parivajjesi, evamevaṃ bhikkhūti attho.</paragraph>
    <paragraph>Evañce taṃ jano jaññā, yathā jānāmi taṃ ahanti evaṃ sarīrasaññitaṃ asucipuñjaṃ yathā ahaṃ yathābhūtaṃ jānāmi, evameva mahājano jāneyya, taṃ ārakā dūratova parivajjeyya. Gūthaṭṭhānaṃvapāvuseti pāvusakāle kilinnāsuciṃ nirantaraṃ gūthaṭṭhānaṃ viya sucijātiko. Yasmā pana taṃ yathābhūtaṃ na jānāti, tasmā tattha nimuggo sīsaṃ na ukkhipatīti adhippāyo.</paragraph>
    <paragraph>Evaṃ  therena sarīre dose vibhāvite sā gaṇikā lajjāvanatamukhā there gāravaṃ paccupaṭṭhapetvā ‘‘evametaṃ mahāvīrā’’ti gāthaṃ vatvā theraṃ vanditvā aṭṭhāsi. Tattha ettha ceketi evaṃ pākaṭapaṭikkūlasabhāvepi etasmiṃ kāye ekacce sattā āsattibalavatāya visīdanti visādaṃ  āpajjanti. Paṅkamhiva jaraggavo mahākaddamakucchiyaṃ sampatitadubbalabalibaddo viya byasanameva pāpuṇantīti attho.</paragraph>
    <paragraph>Puna taṃ thero mādise evarūpā paṭipatti niratthakā vighātāvahā evāti dassento ‘‘ākāsamhī’’tiādinā gāthādvayamāha. Tassattho – yo puggalo haliddiyā aññena vā raṅgajātena ākāsaṃ rañjituṃ maññeyya, tassa taṃ kammaṃ vighātudayaṃ cittavighātāvahameva siyā, yathā taṃ avisaye yogo.</paragraph>
    <paragraph>Tadākāsasamaṃ cittanti tayidaṃ mama cittaṃ ākāsasamaṃ katthaci alaggabhāvena ajjhattaṃ suṭṭhu samāhitaṃ, tasmā mā pāpacitte āsādīti kāmesu nimuggatāya lāmakacitte nihīnacitte mādise mā āsādehi. Aggikhandhaṃva pakkhimāti pakkhimā salabho aggikkhandhaṃ āsādento anatthameva pāpuṇāti, evaṃ sampadamidaṃ tuyhanti dasseti.</paragraph>
    <paragraph>Passa cittakatantiādikā satta gāthā tameva gaṇikaṃ disvā vipallattacittānaṃ bhikkhūnaṃ ovādadānavasena vuttā. Taṃ sutvā sā gaṇikā maṅkubhūtā āgatamaggeneva palātā.</paragraph>
    <paragraph>Tadāsītiādikā catasso gāthā āyasmato sāriputtattherassa parinibbānaṃ ārabbha vuttā. Tattha anekākārasampanneti anekehi sīlasaṃvarādippakārehi paripuṇṇe.</paragraph>
    <paragraph>Sukhumaṃ te paṭivijjhantīti te yogino atisukhumaṃ paṭivijjhanti nāma. Yathā kiṃ? Vālaggaṃ usunā yathā yathā satadhābhinnassa vālassa ekaṃ aṃsu aggaṃ rattandhakāratimisāya vijjullatobhāsena vijjhantā viyāti attho. Ke pana teti āha ‘‘ye pañcakkhandhe passanti, parato no ca attato’’ti. Tattha paratoti anattato. Tassa attaggāhapaṭikkhepadassanañhetaṃ. Tenāha ‘‘no ca attato’’ti. Etena anattato abhivuṭṭhitassa ariyamaggassa vasena dukkhasacce  pariññābhisamayaṃ āha, tadavinābhāvato pana itaresampi abhisamayānaṃ suppaṭivijjhatā vuttā eva hotīti daṭṭhabbaṃ. Keci pana ‘‘anatthakārakato pare nāma pañcupādānakkhandhāti ‘parato passantī’ti iminā visesato sabbopi sammadeva vutto’’ti vadanti. Paccabyādhiṃsūti paṭivijjhiṃsu.</paragraph>
    <paragraph>Sattiyāviya omaṭṭhoti paṭhamagāthā tissattheraṃ ārabbha vuttā, dutiyā vaḍḍhamānattheraṃ. Tā heṭṭhā vuttatthāva.</paragraph>
    <paragraph>Coditobhāvitattenāti gāthā pāsādakampanasuttantaṃ ārabbha vuttā. Tattha bhāvitattena sarīrantimadhārināti bhagavantaṃ sandhāya vadati.</paragraph>
    <paragraph>Nayidaṃ sithilamārabbhātiādikā dve gāthā hīnavīriyaṃ vedanāmakaṃ daharabhikkhuṃ ārabbha vuttā. Tattha sithilamārabbhāti sithilaṃ katvā vīriyaṃ akatvā. Appena thāmasāti appakena vīriyabalena nayidaṃ nibbānaṃ adhigantabbaṃ, mahanteneva pana catubbidhasammappadhānavīriyena pattabbanti attho.</paragraph>
    <paragraph>Vivaramanupabhantītiādikā dve gāthā attano vivekabhāvaṃ ārabbha vuttā. Tattha brahmunā abhivanditoti mahābrahmunā sadevakena lokena ca abhimukhena hutvā thomito namassito ca.</paragraph>
    <paragraph>Upasantaṃ uparatantiādikā pañca gāthā rājagahaṃ piṇḍāya pavisantaṃ mahākassapattheraṃ disvā ‘‘kāḷakaṇṇī mayā diṭṭhā’’ti oloketvā ṭhitaṃ sāriputtattherassa bhāgineyyaṃ micchādiṭṭhibrāhmaṇaṃ disvā tassa anukampāya ‘‘ayaṃ brāhmaṇo mā nassī’’ti ariyūpavādapaṭighātatthaṃ ‘‘theraṃ vandāhī’’ti taṃ uyyojentena vuttā. Tattha jātisataṃ gaccheti jātīnaṃ sataṃ upagaccheyya. Sottiyoti sottiyajātiko. Vedasampannoti ñāṇasampanno. Etassāti therassa. Ayañhettha saṅkhepattho – yo puggalo uditoditā asambhinnā satabrāhmaṇajātiyo anupaṭipāṭiyā uppajjanavasena upagaccheyya, tattha ca brāhmaṇānaṃ vijjāsu nipphattiṃ gato tiṇṇaṃ vedānaṃ pāragū siyā brāhmaṇavattañca pūrento, tassetaṃ vijjādianuṭṭhānaṃ etassa mahākassapattherassa vandanāya vandanāmayapuññassa soḷasiṃ kalaṃ nāgghati, vandanāmayapuññameva tato mahantataranti.</paragraph>
    <paragraph>Aṭṭhavimokkhānīti rūpajjhānādike aṭṭha vimokkhe. Bhāvanāvasena hi laddhāni rūpajjhānāni paccanīkadhammehi suṭṭhu vimuttataṃ abhirativasena ārammaṇe nirāsaṅgañca pavattiṃ upādāya ‘‘vimokkhānī’’ti vuccanti. Nirodhasamāpatti pana paccanīkadhammehi vimuttattā eva. Idha pana jhānameva veditabbaṃ. Anulomaṃpaṭilomanti paṭhamajjhānato paṭṭhāya yāva nevasaññānāsaññāyatanā anulomaṃ, nevasaññānāsaññāyatanato paṭṭhāya yāva paṭhamajjhānā paṭilomaṃ. Purebhattanti bhattakiccato pureyeva. Aphassayīti anekākāravokārā samāpattiyo samāpajji. Tato piṇḍāya gacchatīti tato samāpattito vuṭṭhāya, tato vā samāpattisamāpajjitato pacchā idāni piṇḍāya gacchatīti tadahu pavattaṃ therassa paṭipattiṃ sandhāya vadati. Thero pana divase divase tatheva paṭipajjati.</paragraph>
    <paragraph>Tādisaṃbhikkhuṃ māsādīti yādisassa guṇā ekadesena vuttā, tādisaṃ tathārūpaṃ buddhānubuddhaṃ mahākhīṇāsavaṃ bhikkhuṃ mā āsādehi. Māttānaṃ khaṇi brāhmaṇāti āsādanena ca, brāhmaṇa, mā attānaṃ khaṇi, ariyūpavādena attano kusaladhammaṃ vā ummulehi. Abhippasādehi mananti ‘‘sādhurūpo vata ayaṃ samaṇo’’ti attano cittaṃ pasādehi. Mā te vijaṭi matthakanti tava matthakaṃ tasmiṃ katena aparādhena sattadhā mā phali. Tasmā tassa paṭikāratthaṃ khippameva pañjaliko vandāti. Brāhmaṇo taṃ sutvā bhīto saṃviggo lomahaṭṭhajāto tāvadeva theraṃ khamāpesi.</paragraph>
    <paragraph>Neso passatītiādikā dve gāthā poṭṭhilaṃ nāma bhikkhuṃ sammā apaṭipajjantaṃ micchājīvakataṃ disvā codanāvasena vuttā. Tattha neso passati saddhammanti eso poṭṭhilo bhikkhu sataṃ buddhādīnaṃ dhammaṃ maggaphalanibbānaṃ na passati. Kasmā? Saṃsārena purakkhato saṃsārabandhanaavijjādinā purakkhato apāyesu nibbattanato adhogamaṃ heṭṭhāgāmiṃ māyāsāṭheyyānugatattā jimhapathaṃ micchāmaggabhāvato kummaggabhūtaṃ micchājīvaṃ anudhāvati anuparivattati.</paragraph>
    <paragraph>Kimīva mīḷhasallittoti gūthakimī viya mīḷhena samantato litto kilesāsucivimissite saṅkhāre adhimucchito ajjhāpanno. Pagāḷho lābhasakkāreti lābhe ca sakkāre ca taṇhāvasena pakārato gāḷho ogāḷho. Tuccho gacchati poṭṭhiloti adhisīlasikkhābhāvato tuccho asāro hutvā poṭṭhilo bhikkhu gacchati pavattati.</paragraph>
    <paragraph>Imañcapassātiādikā dve gāthā āyasmantaṃ sāriputtaṃ pasaṃsantena vuttā. Tattha imañca passāti āyasmantaṃ sāriputtattheraṃ disvā pasannamānaso attano cittaṃ ālapati. Sudassananti asekkhānaṃ sīlakkhandhānañceva pāripūriyā sāvakapāramīñāṇassa ca pāripūriyā sundaradassanaṃ. Vimuttaṃ ubhatobhāgeti ubhatobhāgato vimuttattā ubhatobhāgavimuttaṃ ubhatobhāgeti arūpasamāpattiyā rūpakāyato, maggena nāmakāyato, yathārahaṃ tehiyeva vikkhambhanasamucchedabhāgehi vimuttanti attho. Sabbaso rāgasallādīnaṃ abhāvena visallaṃ kāmādiyogānaṃ sammadeva khīṇattā khīṇasaṃyogaṃ suparisuddhassa vijjāttayassa adhigatattā tevijjaṃ maccurājassa bhañjitattā maccuhāyinaṃ passāti yojanā.</paragraph>
    <paragraph>Ete sambahulātiādikā gāthā āyasmatā sāriputtattherena mahāmoggallānattheraṃ pasaṃsantena vuttā. Tattha pūjito naradevenāti narehi ca devehi ca paramāya pūjāya  pūjito. Uppanno maraṇābhibhūti loke uppanno hutvā maraṇaṃ abhibhavitvā ṭhito. Atha vā pūjito naradevena sammāsambuddhena kāraṇabhūtena ariyāya jātiyā uppanno. Sammāsambuddho hi paṭhamaṃ kammunā naro manusso hutvā pacchāpi ariyāya jātiyā uttamo devo devātidevo ahosi, tasmā ‘‘naradevo’’ti vuccati. Pūjito naradevena bhagavatā pasaṃsāvasena uppanno maraṇābhibhūte loke uppanno hutvā maraṇābhibhū maccuhāyī. Puṇḍarīkaṃva toyena udakena puṇḍarīkaṃ viya saṅkhāragate taṇhādiṭṭhilepena na upalimpati, katthacipi anissitoti attho.</paragraph>
    <paragraph>Yassāti yena. Muhutteti khaṇamatte kāle. Sahassadhāti sahassapakāro. Lokoti okāsaloko. Ayañhettha attho – yena mahiddhikena āyasmatā mahāmoggallānena sahassilokadhātu khaṇeneva sammadeva vidito, paccakkhato ñāto sabrahmakappo mahābrahmasadiso āvajjanādivasībhāvappattiyā iddhisampadāya cutūpapāte ca vasī. Kāle passatīti tadanurūpe kāle dibbena cakkhunā devatā passatīti.</paragraph>
    <paragraph>Sāriputtovātiādikā gāthā āyasmatā mahāmoggallānena attano guṇe pakāsentena vuttā. Tattha sāriputtovāti gāthāya  ayaṃ saṅkhepattho – paññāya paññāsampadāya, sīlena sīlasampattiyā, upasamena kilesavūpasamena, yo bhikkhu pāraṅgato pāraṃ pariyantaṃ ukkaṃsaṃ gato so sāriputto sāvakehi paññādīhi guṇehi paramukkaṃsagato. Paññāya sīlena hi paramukkaṃsagato. Etāvaparamo siyā etaparamo eva, natthi tato uttarīti. Imaṃ pana thero yathā sāriputto paññāya uttamo, tathā ahaṃ samādhinā uttamoti dīpetuṃ avoca. Tenevāha ‘‘koṭisatasahassassā’’tiādi.</paragraph>
    <paragraph>Tattha khaṇena nimmineti khaṇeneva koṭisatasahassaattabhāvaṃ nimmineyya nimmituṃ samattho. Tassa nimminane na mayhaṃ bhāro atthi. Vikubbanāsu kusalo, vasībhūtomhi iddhiyāti na kevalaṃ manomayavikubbanāsu eva, sabbāyapi iddhiyā vasībhāvappatto amhi.</paragraph>
    <paragraph>Samādhivijjāvasipāramīgatoti savitakkasavicārādisamādhīsu ceva pubbenivāsañāṇādivijjāsu ca vasībhāvena pāramiṃ koṭiṃ patto asi. Tassa taṇhānissayādirahitassa satthu sāsane yathāvuttehi guṇehi ukkaṃsagato. Dhitisampannatāya dhīro, moggallānagotto moggallāno, suṭṭhu ṭhapitaindriyatāya samāhitindriyo, yathā hatthināgo pūtilatābandhanaṃ sukheneva chindati, evaṃ sakalaṃ kilesabandhanaṃ samucchindi evāti.</paragraph>
    <paragraph>Kīdisonirayo āsītiādayo gāthā koṭṭhaṃ anupavisitvā nikkhamitvā ṭhitamāraṃ tajjentena therena vuttā. Tattha kīdisoti kiṃpakāro. Yattha dussīti yasmiṃ niraye ‘‘dussī’’ti evaṃnāmo māro. Apaccathāti nirayagginā apacci. Vidhuraṃ sāvakanti vidhuraṃ nāma kakusandhassa bhagavato aggasāvakaṃ. Āsajjāti ghaṭṭayitvā bādhitvā. Kakusandhañca brāhmaṇanti kakusandhañca sammāsambuddhaṃ āsajjāti attho. Bhagavantaṃ uddissa kumāraṃ āvisitvā mārena khittā sakkharā therassa sīse pati.</paragraph>
    <paragraph>Sataṃ āsi ayosaṅkūti tasmiṃ kira niraye upapannānaṃ tigāvuto attabhāvo hoti, dussīmārassāpi tādisova ahosi. Atha nirayapālā tālakkhandhappamāṇānaṃ ayosūlānaṃ ādittānaṃ sampajjalitānaṃ sajotibhūtānaṃ satameva gahetvā ‘‘imasmiṃva te ṭhāne ṭhitena  hadayena cintetvā pāpaṃ kata’’nti sudhādoṇiyaṃ sudhaṃ koṭṭentā viya hadayamajjhaṃ koṭṭetvā paṇṇāsa janā pādābhimukhā, paṇṇāsa janā sīsābhimukhā koṭṭentā gacchanti, evaṃ gacchantā ca pañcahi vassasatehi ubho ante patvā puna nivattamānā pañcahi vassasatehi hadayamajjhaṃ upagacchanti, taṃ sandhāya vuttaṃ ‘‘sataṃ āsi ayosaṅkū’’ti. Sabbe paccattavedanāti sayameva pāṭiyekkavedanājanakā. Sā kira vedanā mahānirayavedanāto dukkhatarā hoti, yathā hi sinehapānasattāhato parihārasattāhaṃ dukkhataraṃ, evaṃ mahānirayadukkhato ussade vuṭṭhānavedanā dukkhatarā. Īdiso nirayo āsīti imasmiṃ ṭhāne devadūtasuttena (a. ni. 3.36; ma. ni. 3.261) nirayo dīpetabbo.</paragraph>
    <paragraph>Yo etamabhijānātīti yo mahābhiñño etaṃ kammaphalañca hatthatale ṭhapitaāmalakaṃ viya abhimukhaṃ  katvā paccakkhato jānāti. Bhikkhu buddhassa sāvakoti bhinnakileso bhikkhu sammāsambuddhassa sāvako. Kaṇha, dukkhaṃ nigacchasīti ekantakāḷakehi pāpadhammehi samannāgatattā, kaṇha māra, dukkhaṃ vindissasi.</paragraph>
    <paragraph>Majjhesarasminti mahāsamuddassa majjhe kira udakaṃ vatthuṃ katvā nibbattavimānāni kappaṭṭhitikāni honti. Tenāha ‘‘vimānā kappaṭhāyino’’ti. Tesaṃ veḷuriyassa viya vaṇṇo hoti, pabbatamatthake jalitanaḷaggikhandho viya ca etesaṃ acciyo jotanti, tena te ativiya pabhassarā pabhāsampannā honti. Tenāha ‘‘veḷuriyavaṇṇā rucirā, accimanto pabhassarā’’ti. Puthunānattavaṇṇiyoti nīlādivasena nānattavaṇṇā bahū accharā tattha tesu vimānesu naccanti.</paragraph>
    <paragraph>Yo etamabhijānātīti yo etaṃ vimānaṃ vatthuṃ paccakkhaṃ katvā jānāti. Ayañhi attho vimānapetavatthūhi dīpetabbo.</paragraph>
    <paragraph>Buddhena coditoti sammāsambuddhena codito uyyojito. Bhikkhusaṅghassa pekkhatoti mahato bhikkhusaṅghassa passantassa. Migāramātupāsādaṃ pādaṅguṭṭhena kampayīti (ma. ni. 1.513) pubbārāme visākhāya mahāupāsikāya kāritaṃ sahassagabbhapaṭimaṇḍitaṃ mahāpāsādaṃ attano pādaṅguṭṭhena kampesiṃ. Ekasmiñhi samaye pubbārāme yathāvuttapāsāde bhagavati  viharante sambahulā navakatarā bhikkhū uparipāsāde nisinnā satthārampi acintetvā tiracchānakathaṃ kathetumāraddhā, taṃ sutvā bhagavā te saṃvejetvā attano dhammadesanāya bhājanabhūte kātukāmo āyasmantaṃ mahāmoggallānattheraṃ āmantesi – ‘‘passasi tvaṃ, moggallāna, nave bhikkhū tiracchānakathamanuyutte’’ti. Taṃ sutvā thero satthu ajjhāsayaṃ ñatvā abhiññāpādakaṃ āpokasiṇārammaṇaṃ catutthajjhānaṃ samāpajjitvā vuṭṭhāya ‘‘pāsādassa patiṭṭhitokāsaṃ udakaṃ hotū’’ti adhiṭṭhāya pāsādamatthake thūpikaṃ pādaṅguṭṭhena pahari, pāsādo onamitvā ekena passena aṭṭhāsi. Punapi pahari, aparena passena aṭṭhāsi. Te bhikkhū bhītā saṃviggā pāsādassa patanabhayena tato nikkhamitvā bhagavato samīpe aṭṭhaṃsu. Satthā tesaṃ ajjhāsayaṃ oloketvā dhammaṃ deseti. Taṃ sutvā tesu keci sotāpattiphale patiṭṭhahiṃsu, keci sakadāgāmiphale, keci anāgāmiphale, keci arahattaphale patiṭṭhahiṃsu. Svāyamattho pāsādakampanasuttena dīpetabbo.</paragraph>
    <paragraph>Vejayantapāsādanti so vejayantapāsādo tāvatiṃsabhavane yojanasahassubbedho anekasahassaniyyūhakūṭāgārapaṭimaṇḍito devāsurasaṅgāme asure jinitvā sakke devānaminde nagaramajjhe  ṭhite uṭṭhito vijayantena nibbattattā ‘‘vejayanto’’ti laddhanāmo pāsādo, taṃ sandhāyāha ‘‘vejayantapāsāda’’nti. Tampi hi ayaṃ thero pādaṅguṭṭhena kampesi. Ekasmiñhi samaye bhagavantaṃ pubbārāme viharantaṃ sakko devarājā upasaṅkamitvā taṇhāsaṅkhayavimuttiṃ pucchi. Tassa bhagavā vissajjeti. So taṃ sutvā attamano pamudito abhivādetvā padakkhiṇaṃ katvā attano devalokameva gato. Athāyasmā mahāmoggallāno evaṃ cintesi – ‘‘ayaṃ sakko bhagavantaṃ upasaṅkamitvā evarūpaṃ gambhīraṃ nibbānapaṭisaṃyuttaṃ pañhaṃ pucchi, bhagavatā ca pañho vissajjito, kinnu kho jānitvā gato, udāhu ajānitvā? Yaṃnūnāhaṃ  devalokaṃ gantvā tamatthaṃ jāneyya’’nti. So tāvadeva tāvatiṃsabhavanaṃ gantvā sakkaṃ devānamindaṃ tamatthaṃ pucchi. Sakko dibbasampattiyā pamatto hutvā vikkhepaṃ akāsi. Thero tassa saṃvegajananatthaṃ vejayantapāsādaṃ pādaṅguṭṭhena kampesi. Tena vuttaṃ –</paragraph>
    <gatha type="1">‘‘Yo  vejayantapāsādaṃ, pādaṅguṭṭhena kampayi;</gatha>
    <gatha type="last">Iddhibalenupatthaddho, saṃvejesi ca devatā’’ti. (ma. ni. 1.513)</gatha>
    <paragraph>Ayaṃ panattho cūḷataṇhāsaṅkhayavimuttisuttena (ma. ni. 1.390 ādayo) dīpetabbo. Kampitākāro heṭṭhā vuttoyeva.</paragraph>
    <paragraph>Sakkaṃ so paripucchatīti yathāvuttameva therassa taṇhāsaṅkhayavimuttipucchaṃ sandhāya vuttaṃ. Tenāha ‘‘api, āvuso, jānāsi, taṇhakkhayavimuttiyo’’ti. Tassa sakko viyākāsīti idaṃ therena pāsādakampane kate saṃviggahadayena pamādaṃ pahāya yoniso manasi karitvā pañhassa byākatabhāvaṃ sandhāya vuttaṃ. Satthārā desitaniyāmeneva hi so tadā kathesi. Tenāha ‘‘pañhaṃ puṭṭho yathātatha’’nti. Tattha sakkaṃ so paripucchatīti sakkaṃ devarājaṃ so moggallānatthero satthārā desitāya taṇhāsaṅkhayavimuttiyā sammadeva gahitabhāvaṃ pucchi. Atītatthe hi idaṃ vattamānavacanaṃ. Api, āvuso, jānāsīti, āvuso, api jānāsi, kiṃ jānāsi? Taṇhakkhayavimuttiyoti yathā taṇhāsaṅkhayavimuttiyo satthārā tuyhaṃ desitā, tathā kiṃ jānāsīti pucchi. Taṇhakkhayavimuttiyoti vā taṇhāsaṅkhayavimuttisuttassa desanaṃ pucchati.</paragraph>
    <paragraph>Brahmānanti mahābrahmānaṃ. Sudhammāyaṃ ṭhito sabhanti sudhammāya sabhāya. Ayaṃ pana brahmaloke sudhammasabhāva, na tāvatiṃsabhavane, sudhammasabhāvirahito devaloko nāma natthi. Ajjāpi tyāvuso, sā diṭṭhi, yā te diṭṭhi pure ahūti imaṃ brahmalokaṃ upagantuṃ samattho natthi koci  samaṇo vā brāhmaṇo vā, satthu idhāgamanato pubbe yā tuyhaṃ diṭṭhi ahosi, kiṃ ajjāpi idānipi sā diṭṭhi na vigatāti? Passasi vītivattantaṃ, brahmaloke pabhassaranti brahmaloke vītipatantaṃ mahākappinamahākassapādīhi sāvakehi parivāritassa tejodhātuṃ samāpajjitvā nisinnassa sasāvakassa bhagavato obhāsaṃ passasīti attho. Ekasmiñhi samaye bhagavā brahmaloke sudhammāya sabhāya sannipatitvā sannisinnassa – ‘‘atthi nu kho koci samaṇo vā brāhmaṇo vā evaṃmahiddhiko, yo idha āgantuṃ sakkuṇeyyā’’ti cintentassa brahmuno  cittamaññāya tattha gantvā brahmuno matthake ākāse nisinno tejodhātuṃ samāpajjitvā obhāsaṃ muñcanto mahāmoggallānādīnaṃ āgamanaṃ cintesi. Saha cintanena tepi tattha gantvā satthāraṃ vanditvā satthu ajjhāsayaṃ ñatvā tejodhātuṃ  samāpajjitvā paccekadisāsu nisīditvā obhāsaṃ vissajjitvā sakalabrahmaloko ekobhāso ahosi. Satthā brahmuno kallacittataṃ ñatvā catusaccapakāsanaṃ dhammaṃ desesi. Desanāpariyosāne anekāni brahmasahassāni maggaphalesu patiṭṭhahiṃsu, taṃ sandhāya codento ‘‘ajjāpi tyāvuso, sā diṭṭhī’’ti gāthamāha. Ayaṃ panattho bakabrahmasuttena dīpetabbo. Vuttañhetaṃ (saṃ. ni. 1.176) –</paragraph>
    <paragraph type="indent">‘‘Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa brahmuno evarūpaṃ pāpakaṃ diṭṭhigataṃ uppannaṃ hoti – ‘natthi so samaṇo vā brāhmaṇo vā, yo idha āgaccheyyā’ti. Atha kho bhagavā tassa brahmuno cetasā cetoparivitakkamaññāya seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya, evameva jetavane antarahito tasmiṃ brahmaloke pāturahosi. Atha kho bhagavā tassa brahmuno upari vehāsaṃ pallaṅkena nisīdi tejodhātuṃ samāpajjitvā.</paragraph>
    <paragraph type="indent">‘‘Atha kho āyasmato mahāmoggallānassa etadahosi – ‘kahaṃ nu kho bhagavā etarahi viharatī’ti? Addasā kho āyasmā mahāmoggallāno bhagavantaṃ dibbena cakkhunā visuddhena atikkantamānusakena tassa brahmuno uparivehāsaṃ pallaṅkena nisinnaṃ tejodhātuṃ samāpannaṃ. Disvāna seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya, evameva jetavane antarahito tasmiṃ brahmaloke pāturahosi. Atha kho āyasmā mahāmoggallāno puratthimaṃ disaṃ nissāya tassa brahmuno  uparivehāsaṃ pallaṅkena nisīdi tejodhātuṃ samāpajjitvā nīcataraṃ bhagavato.</paragraph>
    <paragraph type="indent">‘‘Atha  kho āyasmato mahākassapassa etadahosi – ‘kahaṃ nu kho bhagavā etarahi viharatī’ti? Addasā kho āyasmā mahākassapo bhagavantaṃ dibbena cakkhunā visuddhena atikkantamānusakena tassa brahmuno uparivehāsaṃ pallaṅkena nisinnaṃ tejodhātuṃ samāpannaṃ. Disvāna seyyathāpi nāma balavā puriso…pe… evameva jetavane antarahito tasmiṃ brahmaloke pāturahosi. Atha kho āyasmā mahākassapo dakkhiṇaṃ disaṃ nissāya tassa brahmuno uparivehāsaṃ pallaṅkena nisīdi tejodhātuṃ samāpajjitvā nīcataraṃ bhagavato.</paragraph>
    <paragraph type="indent">‘‘Atha kho āyasmato mahākappinassa etadahosi – ‘kahaṃ nu kho bhagavā etarahi viharatī’ti? Addasā kho āyasmā mahākappino bhagavantaṃ dibbena cakkhunā visuddhena atikkantamānusakena tassa brahmuno uparivehāsaṃ pallaṅkena nisinnaṃ tejodhātuṃ samāpannaṃ. Disvāna seyyathāpi nāma balavā puriso…pe… evameva jetavane antarahito tasmiṃ brahmaloke pāturahosi. Atha kho āyasmā mahākappino pacchimaṃ disaṃ nissāya tassa brahmuno. Uparivehāsaṃ pallaṅkena nisīdi tejodhātuṃ samāpajjitvā nīcataraṃ bhagavato.</paragraph>
    <paragraph type="indent">‘‘Atha kho āyasmato anuruddhassa etadahosi – ‘kahaṃ nu kho bhagavā etarahi viharatī’ti? Addasā kho āyasmā anuruddho bhagavantaṃ dibbena cakkhunā visuddhena atikkantamānusakena tassa brahmuno uparivehāsaṃ pallaṅkena nisinnaṃ tejodhātuṃ samāpannaṃ. Disvāna seyyathāpi nāma balavā puriso…pe… evameva jetavane antarahito tasmiṃ brahmaloke pāturahosi . Atha kho āyasmā anuruddho uttaraṃ disaṃ nissāya tassa brahmuno uparivehāsaṃ pallaṅkena nisīdi tejodhātuṃ samāpajjitvā nīcataraṃ bhagavato. Atha  kho āyasmā mahāmoggallāno taṃ brahmānaṃ gāthāya ajjhabhāsi –</paragraph>
    <gatha type="1">‘‘Ajjāpi te āvuso sā diṭṭhi, yā te diṭṭhi pure ahu;</gatha>
    <gatha type="last">Passasi vītivattantaṃ, brahmaloke pabhassaranti.</gatha>
    <gatha type="1">‘‘Na me mārisa sā diṭṭhi, yā me diṭṭhi pure ahu;</gatha>
    <gatha type="2">Passāmi vītivattantaṃ, brahmaloke pabhassaraṃ;</gatha>
    <gatha type="last">Svāhaṃ ajja kathaṃ vajjaṃ, ahaṃ niccomhi sassato’’ti.</gatha>
    <paragraph type="indent">‘‘Atha kho bhagavā taṃ brahmānaṃ saṃvejetvā seyyathāpi nāma balavā puriso…pe…  evameva tasmiṃ brahmaloke antarahito jetavane pāturahosi. Atha kho so brahmā aññataraṃ brahmapārisajjaṃ āmantesi – ‘ehi tvaṃ, mārisa, yenāyasmā mahāmoggallāno tenupasaṅkama, upasaṅkamitvā āyasmantaṃ mahāmoggallānaṃ evaṃ vadehi ‘atthi nu kho mārisa moggallāna, aññepi tassa bhagavato sāvakā evaṃmahiddhikā evaṃmahānubhāvā seyyathāpi bhavaṃ moggallāno, kassapo, kappino, anuruddho’’’ti. ‘‘Evaṃ, mārisā’’ti kho so brahmapārisajjo tassa brahmuno paṭissutvā yenāyasmā mahāmoggallāno tenupasaṅkami, upasaṅkamitvā āyasmantaṃ mahāmoggallānaṃ etadavoca – ‘‘atthi nu kho, mārisa moggallāna, aññepi tassa bhagavato sāvakā evaṃmahiddhikā evaṃmahānubhāvā seyyathāpi bhavaṃ moggallāno, kassapo, kappino, anuruddho’’ti. Atha kho āyasmā mahāmoggallāno taṃ brahmapārisajjaṃ gāthāya ajjhabhāsi –</paragraph>
    <gatha type="1">‘‘Tevijjā iddhipattā ca, cetopariyāyakovidā;</gatha>
    <gatha type="last">Khīṇāsavā arahanto, bahū buddhassa sāvakā’’ti.</gatha>
    <paragraph type="indent">‘‘Atha kho so brahmapārisajjo āyasmato mahāmoggallānassa bhāsitaṃ abhinanditvā anumoditvā yena so brahmā tenupasaṅkami, upasaṅkamitvā taṃ brahmānaṃ etadavoca – āyasmā, mārisa mahāmoggallāno evamāha –</paragraph>
    <gatha type="1">‘‘Tevijjā  iddhipattā ca, cetopariyāyakovidā;</gatha>
    <gatha type="last">Khīṇāsavā arahanto, bahū buddhassa sāvakā’’ti.</gatha>
    <paragraph type="indent">‘‘Idamavoca so brahmapārisajjo. Attamano ca so brahmā tassa brahmapārisajjassa bhāsitaṃ abhinandī’’ti.</paragraph>
    <paragraph>Idaṃ sandhāya vuttaṃ ‘‘ayaṃ panattho bakabrahmasuttena dīpetabbo’’ti.</paragraph>
    <paragraph>Mahāneruno kūṭanti kūṭasīsena sakalameva sinerupabbatarājaṃ vadati. Vimokkhena aphassayīti jhānavimokkhanissayena abhiññāṇena phassayīti adhippāyo. Vananti jambudīpaṃ. So hi vanabahulatāya ‘‘vana’’nti vutto. Tenāha ‘‘jambusaṇḍassa issaro’’ti. Pubbavidehānanti pubbavidehaṭṭhānaṃ, pubbavidehanti attho. Ye ca bhūmisayā narāti bhūmisayā narā nāma  aparagoyānakā ca uttarakurukā ca manussā. Te hi gehābhāvato ‘‘bhūmisayā’’ti vuttā. Tepi sabbe aphassayīti sambandho. Ayaṃ panattho nandopanandadamanena (visuddhi. 2.396 nandopanandanāgadamanakathā) dīpetabbo –</paragraph>
    <paragraph>‘‘Ekasmiṃ  kira samaye anāthapiṇḍiko gahapati bhagavato dhammadesanaṃ sutvā ‘sve, bhante, pañcahi bhikkhusatehi saddhiṃ mayhaṃ gehe bhikkhaṃ gaṇhathā’ti nimantetvā pakkāmi. Taṃdivasañca bhagavato paccūsasamaye dasasahassilokadhātuṃ olokentassa nandopanando nāma nāgarājā ñāṇamukhe āpāthaṃ āgacchi. Bhagavā ‘ayaṃ nāgarājā mayhaṃ ñāṇamukhe āpāthaṃ āgacchati, kiṃ nu kho bhavissatī’ti āvajjento saraṇagamanassa upanissayaṃ disvā ‘ayaṃ micchādiṭṭhiko tīsu ratanesu appasanno, ko nu kho imaṃ micchādiṭṭhito vimoceyyā’ti āvajjento mahāmoggallānattheraṃ addasa.</paragraph>
    <paragraph>‘‘Tato pabhātāya rattiyā sarīrapaṭijagganaṃ katvā āyasmantaṃ ānandaṃ āmantesi – ‘ānanda, pañcannaṃ bhikkhusatānaṃ ārocehi tathāgato devacārikaṃ gacchatī’ti. Taṃdivasañca nandopanandassa āpānabhūmiṃ sajjayiṃsu. So dibbaratanapallaṅke dibbena setacchattena dhāriyamāno tividhanāṭakehi ceva nāgaparisāya ca parivuto dibbabhājanesu upaṭṭhāpitaṃ annapānavidhiṃ  olokayamāno nisinno hoti. Atha kho bhagavā yathā nāgarājā passati, tathā katvā tassa vimānamatthakeneva pañcahi bhikkhusatehi saddhiṃ tāvatiṃsadevalokābhimukho pāyāsi.</paragraph>
    <paragraph>‘‘Tena kho pana samayena nandopanandassa nāgarājassa evarūpaṃ pāpakaṃ diṭṭhigataṃ uppannaṃ hoti – ‘ime hi nāma muṇḍakā samaṇakā amhākaṃ uparibhavanena devānaṃ tāvatiṃsānaṃ bhavanaṃ pavisantipi nikkhamantipi, na idāni ito paṭṭhāya imesaṃ amhākaṃ matthake pādapaṃsuṃ okirantānaṃ gantuṃ dassāmī’ti uṭṭhāya sinerupādaṃ gantvā taṃ attabhāvaṃ vijahitvā sineruṃ sattakkhattuṃ bhogehi parikkhipitvā upari phaṇaṃ katvā tāvatiṃsabhavanaṃ avakujjena phaṇena paṭiggahetvā adassanaṃ gamesi.</paragraph>
    <paragraph>‘‘Atha kho āyasmā raṭṭhapālo bhagavantaṃ etadavoca – ‘pubbe, bhante, imasmiṃ padese ṭhito sineruṃ passāmi, sineruparibhaṇḍaṃ passāmi, tāvatiṃsaṃ passāmi, vejayantaṃ passāmi, vejayantassa pāsādassa upari dhajaṃ passāmi. Ko nu kho, bhante, hetu ko paccayo, yaṃ etarahi neva sineruṃ passāmi…pe… na vejayantassa pāsādassa upari dhajaṃ passāmī’ti? Ayaṃ, raṭṭhapāla, nandopanando nāma nāgarājā tumhākaṃ kupito sineruṃ sattakkhattuṃ bhogehi parikkhipitvā upari phaṇena paṭicchādetvā andhakāraṃ katvā ṭhitoti. ‘Damemi  naṃ, bhante’ti. Na bhagavā naṃ anujāni. Atha kho āyasmā bhaddiyo āyasmā rāhuloti anukkamena sabbepi bhikkhū uṭṭhahiṃsu. Na bhagavā anujāni.</paragraph>
    <paragraph>‘‘Avasāne  mahāmoggallānatthero ‘ahaṃ, bhante, damemi na’nti āha. ‘Damehi, moggallānā’ti bhagavā anujāni. Thero attabhāvaṃ vijahitvā mahantaṃ nāgarājavaṇṇaṃ abhinimminitvā nandopanandaṃ cuddasakkhattuṃ bhogehi parikkhipitvā tassa phaṇassa matthake attano phaṇaṃ ṭhapetvā sinerunā saddhiṃ abhinippīḷesi. Nāgarājā dhūmāyi. Thero ‘na tuyhaṃyeva sarīre dhūmo atthi, mayhampi atthī’ti dhūmāyi. Nāgarājassa dhūmo theraṃ na bādhati. Therassa pana dhūmo nāgarājaṃ bādhati. Tato nāgarājā pajjali. Theropi ‘na tuyhaṃyeva sarīre aggi atthi, mayhampi atthī’ti pajjali. Nāgarājassa tejo theraṃ na bādhati, therassa pana tejo nāgarājaṃ bādhati. Nāgarājā ‘ayaṃ maṃ sinerunā abhinippīḷetvā dhūmāyati ceva  pajjalati cā’ti cintetvā, ‘bho, tuvaṃ kosī’ti paṭipucchi. Ahaṃ kho, nanda, moggallānoti. Bhante, attano bhikkhubhāvena tiṭṭhāhī’’ti.</paragraph>
    <paragraph>‘‘Thero taṃ attabhāvaṃ vijahitvā tassa dakkhiṇakaṇṇasotena pavisitvā vāmakaṇṇasotena nikkhami, vāmakaṇṇasotena pavisitvā dakkhiṇakaṇṇasotena nikkhami. Tathā dakkhiṇanāsasotena pavisitvā vāmanāsasotena nikkhami, vāmanāsasotena pavisitvā dakkhiṇanāsasotena nikkhami. Tato nāgarājā mukhaṃ vivari. Thero mukhena pavisitvā antokucchiyaṃ pācīnena ca pacchimena ca caṅkamati. Bhagavā ‘moggallāna, manasi karohi mahiddhiko nāgo’ti āha. Thero ‘mayhaṃ kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, tiṭṭhatu, bhante, nandopanando, ahaṃ nandopanandasadisānaṃ nāgarājānaṃ satampi sahassampi satasahassampi dameyya’nti āha.</paragraph>
    <paragraph>‘‘Nāgarājā cintesi – ‘pavisanto tāva me na diṭṭho, nikkhamanakāle dāni naṃ dāṭhāntare pakkhipitvā saṅkhādissāmī’ti cintetvā ‘nikkhamatha, bhante, mā maṃ antokucchiyaṃ aparāparaṃ caṅkamanto bādhayitthā’ti āha. Thero nikkhamitvā bahi aṭṭhāsi. Nāgarājā ‘ayaṃ so’ti disvā nāsavātaṃ vissajji. Thero catutthajjhānaṃ samāpajji, lomakūpampissa vāto cāletuṃ nāsakkhi. ‘Avasesā bhikkhū kira ādito paṭṭhāya sabbapāṭihāriyāni kātuṃ sakkuṇeyyuṃ, imaṃ pana ṭhānaṃ patvā evaṃ khippanisantino hutvā samāpajjituṃ nāsakkhissantī’ti nesaṃ bhagavā nāgarājadamanaṃ nānujāni.</paragraph>
    <paragraph>‘‘Nāgarājā  ‘ahaṃ imassa samaṇassa nāsavātena lomakūpampi cāletuṃ nāsakkhiṃ, mahiddhiko so samaṇo’ti cintesi. Thero attabhāvaṃ vijahitvā supaṇṇarūpaṃ nimminitvā supaṇṇavātaṃ  dassento nāgarājānaṃ anubandhi, nāgarājā taṃ attabhāvaṃ vijahitvā māṇavakavaṇṇaṃ abhinimminitvā, ‘bhante, tumhākaṃ saraṇaṃ gacchāmī’ti vadanto therassa pāde vandi. Thero ‘satthā, nando āgato, ehi tvaṃ, gamissāmā’ti nāgarājānaṃ dametvā nibbisaṃ katvā, gahetvā bhagavato  santikaṃ agamāsi. Nāgarājā bhagavantaṃ vanditvā ‘bhante, tumhākaṃ saraṇaṃ gacchāmī’ti āha. Bhagavā ‘sukhī hohi, nāgarājā’ti vatvā bhikkhusaṅghaparivuto anāthapiṇḍikassa nivesanaṃ agamāsi.</paragraph>
    <paragraph>‘‘Anāthapiṇḍiko ‘kiṃ, bhante, atidivā āgatatthā’ti āha. Moggallānassa ca nandopanandassa ca saṅgāmo ahosīti. Kassa pana, bhante, jayo, kassa parājayoti? Moggallānassa jayo, nandassa parājayoti. Anāthapiṇḍiko ‘adhivāsetu me, bhante, bhagavā sattāhaṃ ekapaṭipāṭiyā bhattaṃ, sattāhaṃ therassa sakkāraṃ karissāmī’ti vatvā sattāhaṃ buddhappamukhānaṃ pañcannaṃ bhikkhusatānaṃ mahāsakkāraṃ akāsi. Tena vuttaṃ – ‘nandopanandadamanena dīpetabbo’’’ti.</paragraph>
    <paragraph>Yo etamabhijānātīti etaṃ yathāvuttaṃ vimokkhaṃ phusanakaraṇavasena jānāti.</paragraph>
    <paragraph>Na ve aggi cetayati, ahaṃ bālaṃ ḍahāmīti evaṃ na aggi abhisaṃceteti, nāpi ḍahanāya payogaṃ parakkamaṃ karoti, bālo eva pana ‘‘ayaṃ mandāgatī’’ti anijalantaṃ viya jalitaṃ aggiṃ āsajja naṃ paḍayhati, evameva, māra, na mayaṃ ḍahitukāmā, bādhetukāmā, tvaññeva pana tathā āgamanādiatthena tathāgataṃ aggikhandhasadisaṃ ariyasāvakaṃ āsajja attānaṃ ḍahissasi, ḍahadukkhato na muñcissasi.</paragraph>
    <paragraph>Apuññaṃ pasavīti apuññaṃ paṭilabhati. Na me pāpaṃ vipaccatīti mama pāpaṃ na vipaccati, kiṃ nu, māra, evaṃ maññasi nayidamatthi.</paragraph>
    <paragraph>Karoto te cīyate pāpanti ekaṃsena karontassa te pāpaṃ cirarattāya cirakālaṃ anatthāya dukkhāya upacīyati. Māra, nibbinda buddhamhāti catusaccabuddhato buddhasāvakato nibbinda nibbijja parato kammaṃ. Āsaṃ mākāsi bhikkhusūti ‘‘bhikkhū virodhemi vihesemī’’ti etaṃ āsaṃ mākāsi.</paragraph>
    <paragraph>Itīti evaṃ. Māraṃ atajjesīti, ‘‘māra, nibbinda…pe… bhikkhusū’’ti āyasmā mahāmoggallāno. Bhesakaḷāvaneti  evaṃnāmake araññe. Tatoti  tajjanahetu. So dummano yakkhoti  so māro domanassiko hutvā tattheva tasmiṃyeva ṭhāne antaradhāyi, adassanaṃ agamāsi. Ayañca gāthā dhammasaṅgāyanakāle ṭhapitā. Yaṃ panettha antarantarā atthato na vibhattaṃ, taṃ heṭṭhā vuttanayattā uttānameva.</paragraph>
    <paragraph>Evamayaṃ mahāthero māraṃ tajjetvā devacārikānarakacārikādivasena aññehi sāvakehi asādhāraṇaṃ sattūpakāraṃ katvā āyupariyosāne parinibbāyi. Parinibbāyanto ca anomadassissa bhagavato pādamūle paṇidhānaṃ katvā tato paṭṭhāya tattha tattha bhave uḷārāni puññāni katvā sāvakapāramiyā matthake ṭhitopi antarā katassa pāpakammassa vasena uṭṭhitāya kammapilotikāya titthiyehi uyyojitehi corehi bādhito anappakaṃ sarīrakhedaṃ katvā parinibbāyi. Tena vuttaṃ apadāne (apa. thera 1.1.375, 380-397) –</paragraph>
    <gatha type="1">‘‘Anomadassī bhagavā, lokajeṭṭho narāsabho;</gatha>
    <gatha type="last">Vihāsi himavantamhi, devasaṅghapurakkhato.</gatha>
    <gatha type="1">‘‘Bhagavā tato otaritvā, vicari cārikaṃ jino;</gatha>
    <gatha type="last">Sattakāyaṃ anuggaṇhanto, bārāṇasiṃ upāgami.</gatha>
    <gatha type="1">‘‘Khīṇāsavasahassehi, parivuto lokanāyako;</gatha>
    <gatha type="last">Obhāsento disā sabbā, virocittha mahāmuni.</gatha>
    <gatha type="1">‘‘Tadāhaṃ gahapati hutvā, saradena mahiddhinā;</gatha>
    <gatha type="last">Uyyojito sahāyena, satthāraṃ upasaṅkamiṃ.</gatha>
    <gatha type="1">‘‘Upasaṅkamitvāna sambuddhaṃ, nimantetvā tathāgataṃ;</gatha>
    <gatha type="last">Attano bhavanaṃ nesi, mānayanto mahāmuniṃ.</gatha>
    <gatha type="1">‘‘Upaṭṭhitaṃ mahāvīraṃ, devadevaṃ narāsabhaṃ;</gatha>
    <gatha type="last">Sabhikkhusaṅghaṃ tappemi, annapānenahaṃ tadā.</gatha>
    <gatha type="1">‘‘Anumodi  mahāvīro, sayambhū aggapuggalo;</gatha>
    <gatha type="last">Bhikkhusaṅghe nisīditvā, imā gāthā abhāsatha.</gatha>
    <gatha type="1">‘‘Yaṃ so saṅghamapūjesi, buddhañca lokanāyakaṃ;</gatha>
    <gatha type="last">Tena cittappasādena, devalokaṃ gamissati.</gatha>
    <gatha type="1">‘‘Sattasattatikkhattuñca, devarajjaṃ karissati;</gatha>
    <gatha type="last">Pathabyā rajjaṃ aṭṭhasataṃ, vasudhaṃ āvasissati.</gatha>
    <gatha type="1">‘‘Pañcapaññāsakkhattuñca, cakkavattī bhavissati;</gatha>
    <gatha type="last">Bhogā asaṅkhiyā tassa, uppajjissanti tāvade.</gatha>
    <gatha type="1">‘‘Aparimeyye  ito kappe, okkākakulasambhavo;</gatha>
    <gatha type="last">Gotamo nāma gottena, satthā loke bhavissati.</gatha>
    <gatha type="1">‘‘Nirayā so cavitvāna, manussattaṃ gamissati;</gatha>
    <gatha type="last">Kolito nāma nāmena, brahmabandhu bhavissati.</gatha>
    <gatha type="1">‘‘So pacchā pabbajitvāna, kusalamūlena codito;</gatha>
    <gatha type="last">Gotamassa bhagavato, dutiyo hessati sāvako.</gatha>
    <gatha type="1">‘‘Āraddhavīriyo pahitatto, iddhiyā pāramiṃ gato;</gatha>
    <gatha type="last">Sabbāsave pariññāya, nibbāyissatināsavo.</gatha>
    <gatha type="1">‘‘Pāpamittopanissāya, kāmarāgavasaṃ gato;</gatha>
    <gatha type="last">Mātaraṃ pitarañcāpi, ghātayiṃ duṭṭhamānaso.</gatha>
    <gatha type="1">‘‘Yaṃ yaṃ yonupapajjāmi, nirayaṃ atha mānusaṃ;</gatha>
    <gatha type="last">Pāpakammasamaṅgitā, bhinnasīso marāmahaṃ.</gatha>
    <gatha type="1">‘‘Idaṃ pacchimakaṃ mayhaṃ, carimo vattate bhavo;</gatha>
    <gatha type="last">Idhāpi ediso mayhaṃ, maraṇakāle bhavissati.</gatha>
    <gatha type="1">‘‘Pavivekamanuyutto, samādhibhāvanārato;</gatha>
    <gatha type="last">Sabbāsave pariññāya, viharāmi anāsavo.</gatha>
    <gatha type="1">‘‘Dharaṇimpi sugambhīraṃ, bahalaṃ duppadhaṃsiyaṃ;</gatha>
    <gatha type="last">Vāmaṅguṭṭhena khobheyyaṃ, iddhiyā pāramiṃ gato.</gatha>
    <gatha type="1">‘‘Asmimānaṃ  na passāmi, māno mayhaṃ na vijjati;</gatha>
    <gatha type="last">Sāmaṇere upādāya, garucittaṃ karomahaṃ.</gatha>
    <gatha type="1">‘‘Aparimeyye ito kappe, yaṃ kammamabhinīhariṃ;</gatha>
    <gatha type="last">Tāhaṃ bhūmimanuppatto, pattomhi āsavakkhayaṃ.</gatha>
    <gatha type="1">‘‘Paṭisambhidā catasso…pe… kataṃ buddhassa sāsana’’nti.</gatha>
    <centered>Mahāmoggallānattheragāthāvaṇṇanā niṭṭhitā.</centered>
    <centered>Saṭṭhinipātavaṇṇanā niṭṭhitā.</centered>
  </text>
</tree>
