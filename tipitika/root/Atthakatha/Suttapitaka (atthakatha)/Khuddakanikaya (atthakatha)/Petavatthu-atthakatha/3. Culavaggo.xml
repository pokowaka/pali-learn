<?xml version='1.0' encoding='UTF-8'?>
<tree text="3. C&#x16B;&#x1E37;avaggo" target="text">
  <text>
    <subhead>1. Abhijjamānapetavatthuvaṇṇanā</subhead>
    <paragraph>Abhijjamānevārimhīti idaṃ satthari veḷuvane viharante aññataraṃ luddapetaṃ ārabbha vuttaṃ. Bārāṇasiyaṃ kira aparadisābhāge pāragaṅgāya vāsabhagāmaṃ atikkamitvā cundaṭṭhilanāmake gāme eko luddako ahosi. So araññe mige vadhitvā varamaṃsaṃ aṅgāre pacitvā khāditvā avasesaṃ paṇṇapuṭe bandhitvā kājena gahetvā gāmaṃ āgacchati. Taṃ bāladārakā gāmadvāre disvā ‘‘maṃsaṃ me dehi, maṃsaṃ me dehī’’ti hatthe pasāretvā upadhāvanti. So tesaṃ thokaṃ thokaṃ maṃsaṃ deti. Athekadivasaṃ maṃsaṃ alabhitvā  uddālakapupphaṃ piḷandhitvā bahuñca hatthena gahetvā gāmaṃ gacchantaṃ taṃ dārakā gāmadvāre disvā ‘‘maṃsaṃ me dehi, maṃsaṃ me dehī’’ti hatthe pasāretvā upadhāviṃsu. So tesaṃ ekekaṃ pupphamañjariṃ adāsi.</paragraph>
    <paragraph>Atha aparena samayena kālaṃ katvā petesu nibbatto naggo virūparūpo bhayānakadassano supinepi annapānaṃ ajānanto sīse ābandhitauddālakakusumamālākalāpo ‘‘cundaṭṭhilāyaṃ ñātakānaṃ santike kiñci labhissāmī’’ti gaṅgāya udake abhijjamāne paṭisotaṃ padasā gacchati. Tena ca samayena koliyo nāma rañño bimbisārassa mahāmatto kupitaṃ paccantaṃ vūpasametvā paṭinivattento hatthiassādiparivārabalaṃ thalapathena pesetvā sayaṃ gaṅgāya nadiyā anusotaṃ nāvāya āgacchanto taṃ petaṃ tathā gacchantaṃ disvā pucchanto –</paragraph>
    <hangnum nr="387"/>
    <gatha type="1"> ‘‘Abhijjamāne vārimhi, gaṅgāya idha gacchasi;</gatha>
    <gatha type="2">Naggo pubbaddhapetova, māladhārī alaṅkato;</gatha>
    <gatha type="last">Kuhiṃ gamissasi peta, kattha vāso bhavissatī’’ti. –</gatha>
    <paragraph type="unindented">Gāthamāha. Tattha abhijjamāneti padanikkhepena abhijjamāne saṅghāte, vārimhi gaṅgāyāti gaṅgāya nadiyā udake. Idhāti imasmiṃ ṭhāne. Pubbaddhapetovāti kāyassa purimaddhena apeto viya apetayoniko devaputto  viya. Kathaṃ? Māladhārī alaṅkatoti, mālāhi piḷandhitvā alaṅkatasīsaggoti  attho. Kattha vāso bhavissatīti katarasmiṃ gāme dese vā tuyhaṃ nivāso bhavissati, taṃ kathehīti attho.</paragraph>
    <paragraph>Idāni yaṃ tadā tena petena koliyena ca vuttaṃ, taṃ dassetuṃ saṅgītikārā –</paragraph>
    <hangnum nr="388"/>
    <gatha type="1"> ‘‘Cundaṭṭhilaṃ  gamissāmi, peto so iti bhāsati;</gatha>
    <gatha type="last">Antare vāsabhagāmaṃ, bārāṇasiñca santike.</gatha>
    <hangnum nr="389"/>
    <gatha type="1"> ‘‘Tañca disvā mahāmatto, koliyo iti vissuto;</gatha>
    <gatha type="last">Sattuṃ bhattañca petassa, pītakañca yugaṃ adā.</gatha>
    <hangnum nr="390"/>
    <gatha type="1"> ‘‘Nāvāya tiṭṭhamānāya, kappakassa adāpayi;</gatha>
    <gatha type="last">Kappakassa padinnamhi, ṭhāne petassa dissatha.</gatha>
    <hangnum nr="391"/>
    <gatha type="1"> ‘‘Tato suvatthavasano, māladhārī alaṅkato;</gatha>
    <gatha type="2">Ṭhāne ṭhitassa petassa, dakkhiṇā upakappatha;</gatha>
    <gatha type="last">Tasmā dajjetha petānaṃ, anukampāya punappuna’’nti. – gāthāyo avocuṃ;</gatha>
    <paragraph nr="388"> Tattha cundaṭṭhilanti evaṃnāmakaṃ gāmaṃ. Antare vāsabhagāmaṃ, bārāṇasiñca santiketi vāsabhagāmassa ca bārāṇasiyā ca vemajjhe. Antarā-saddayogena hetaṃ sāmyatthe upayogavacanaṃ. Bārāṇasiyā santike hi so gāmoti. Ayañhettha attho – antare vāsabhagāmassa ca bārāṇasiyā ca yo cundaṭṭhilanāmako gāmo bārāṇasiyā avidūre, taṃ gāmaṃ gamissāmīti.</paragraph>
    <paragraph nr="389">Koliyo iti vissutoti koliyoti evaṃpakāsitanāmo. Sattuṃ bhattañcāti sattuñceva bhattañca. Pītakañca yugaṃ adāti pītakaṃ suvaṇṇavaṇṇaṃ ekaṃ vatthayugañca adāsi.</paragraph>
    <paragraph nr="390"> Kadā adāsīti ce āha nāvāya tiṭṭhamānāya. Kappakassa adāpayīti gacchantiṃ nāvaṃ ṭhapetvā tattha ekassa nhāpitassa upāsakassa dāpesi , dinnamhi vatthayugeti yojanā. Ṭhāneti ṭhānaso taṅkhaṇaññeva. Petassa dissathāti petassa sarīre paññāyittha, tassa nivāsanapārupanavatthaṃ  sampajji. Tenāha ‘‘tato suvatthavasano, māladhārī alaṅkato’’ti, suvatthavasano  mālābharaṇehi sumaṇḍitapasādhito. Ṭhāne ṭhitassa petassa, dakkhiṇā upakappathāti dakkhiṇeyyaṭṭhāne ṭhitā panesā dakkhiṇā tassa petassa yasmā upakappati, viniyogaṃ agamāsi. Tasmā dajjetha petānaṃ, anukampāya punappunanti petānaṃ anukampāya pete uddissa punappunaṃ dakkhiṇaṃ dadeyyāti attho.</paragraph>
    <paragraph>Atha so koliyamahāmatto taṃ petaṃ anukampamāno dānavidhiṃ sampādetvā anusotaṃ āgantvā sūriye uggacchante bārāṇasiṃ sampāpuṇi. Bhagavā ca tesaṃ anuggahatthaṃ ākāsena āgantvā gaṅgātīre aṭṭhāsi. Koliyamahāmattopi nāvāto otaritvā haṭṭhapahaṭṭho bhagavantaṃ nimantesi – ‘‘adhivāsetha me, bhante, bhagavā ajjatanāya bhattaṃ anukampaṃ upādāyā’’ti. Adhivāsesi bhagavā tuṇhībhāvena. So bhagavato adhivāsanaṃ viditvā tāvadeva ramaṇīye bhūmibhāge mahantaṃ sākhāmaṇḍapaṃ upari catūsu ca passesu nānāvirāgavaṇṇavicittavividhavasanasamalaṅkataṃ kāretvā tattha bhagavato āsanaṃ paññāpetvā adāsi. Nisīdi bhagavā paññatte āsane.</paragraph>
    <paragraph>Atha so mahāmatto bhagavantaṃ upasaṅkamitvā gandhapupphādīhi pūjetvā vanditvā ekamantaṃ nisinno heṭṭhā attano vuttavacanaṃ petassa ca paṭivacanaṃ bhagavato ārocesi. Bhagavā ‘‘bhikkhusaṅgho āgacchatū’’ti cintesi. Cintitasamanantarameva buddhānubhāvasañcodito suvaṇṇahaṃsagaṇo viya dhataraṭṭhahaṃsarājaṃ bhikkhusaṅgho dhammarājaṃ samparivāresi. Tāvadeva mahājano sannipati ‘‘uḷārā dhammadesanā bhavissatī’’ti. Taṃ disvā pasannamānaso mahāmatto buddhappamukhaṃ bhikkhusaṅghaṃ paṇītena khādanīyena bhojanīyena santappesi. Bhagavā katabhattakicco mahājanassa anukampāya ‘‘bārāṇasisamīpagāmavāsino sannipatantū’’ti adhiṭṭhāsi. Sabbe ca te iddhibalena mahājanā sannipatiṃsu, uḷāre cassa pete pākaṭe akāsi. Tesu keci chinnabhinnapilotikakhaṇḍadharā, keci  attano keseheva  paṭicchāditakopinā, keci naggā yathājātarūpā khuppipāsābhibhūtā tacapariyonaddhā aṭṭhimattasarīrā ito cito ca paribbhamantā mahājanassa paccakkhato paññāyiṃsu.</paragraph>
    <paragraph>Atha bhagavā tathārūpaṃ iddhābhisaṅkhāraṃ abhisaṅkhāsi, yathā te ekajjhaṃ sannipatitvā attanā kataṃ pāpakammaṃ mahājanassa pavedesuṃ. Tamatthaṃ dīpentā saṅgītikārā –</paragraph>
    <hangnum nr="392"/>
    <gatha type="1"> ‘‘Sātunnavasanā  eke, aññe kesanivāsanā;</gatha>
    <gatha type="last">Petā bhattāya gacchanti, pakkamanti disodisaṃ.</gatha>
    <hangnum nr="393"/>
    <gatha type="1"> ‘‘Dūre eke padhāvitvā, aladdhāva nivattare;</gatha>
    <gatha type="last">Chātā pamucchitā bhantā, bhūmiyaṃ paṭisumbhitā.</gatha>
    <hangnum nr="394"/>
    <gatha type="1"> ‘‘Keci tattha papatitvā, bhūmiyaṃ paṭisumbhitā;</gatha>
    <gatha type="last">Pubbe akatakalyāṇā, aggidaḍḍhāva ātape.</gatha>
    <hangnum nr="395"/>
    <gatha type="1"> ‘‘Mayaṃ pubbe pāpadhammā, gharaṇī kulamātaro;</gatha>
    <gatha type="last">Santesu deyyadhammesu, dīpaṃ nākamha attano.</gatha>
    <hangnum nr="396"/>
    <gatha type="1"> ‘‘Pahūtaṃ annapānampi, apissu avakirīyati;</gatha>
    <gatha type="last">Sammaggate pabbajite, na ca kiñci adamhase.</gatha>
    <hangnum nr="397"/>
    <gatha type="1"> ‘‘Akammakāmā alasā, sādukāmā mahagghasā;</gatha>
    <gatha type="last">Ālopapiṇḍadātāro, paṭiggahe paribhāsimhase.</gatha>
    <hangnum nr="398"/>
    <gatha type="1"> ‘‘Te gharā tā ca dāsiyo, tānevābharaṇāni no;</gatha>
    <gatha type="last">Te aññe paricārenti, mayaṃ dukkhassa bhāgino.</gatha>
    <hangnum nr="399"/>
    <gatha type="1"> ‘‘Veṇī vā avaññā honti, rathakārī ca dubbhikā;</gatha>
    <gatha type="last">Caṇḍālī kapaṇā honti, kappakā ca punappunaṃ.</gatha>
    <hangnum nr="400"/>
    <gatha type="1"> ‘‘Yāni  yāni nihīnāni, kulāni kapaṇāni ca;</gatha>
    <gatha type="last">Tesu tesveva jāyanti, esā maccharino gati.</gatha>
    <hangnum nr="401"/>
    <gatha type="1"> ‘‘Pubbe  ca katakalyāṇā, dāyakā vītamaccharā;</gatha>
    <gatha type="last">Saggaṃ te paripūrenti, obhāsenti ca nandanaṃ.</gatha>
    <hangnum nr="402"/>
    <gatha type="1"> ‘‘Vejayante  ca pāsāde, ramitvā kāmakāmino;</gatha>
    <gatha type="last">Uccākulesu jāyanti, sabhogesu tato cutā.</gatha>
    <hangnum nr="403"/>
    <gatha type="1"> ‘‘Kūṭāgāre ca pāsāde, pallaṅke ponakatthate;</gatha>
    <gatha type="last">Bījitaṅgā morahatthehi, kule jātā yasassino.</gatha>
    <hangnum nr="404"/>
    <gatha type="1"> ‘‘Aṅkato aṅkaṃ gacchanti, māladhārī alaṅkatā;</gatha>
    <gatha type="last">Dhātiyo upatiṭṭhanti, sāyaṃ pātaṃ sukhesino.</gatha>
    <hangnum nr="405"/>
    <gatha type="1"> ‘‘Nayidaṃ akatapuññānaṃ, katapuññānamevidaṃ;</gatha>
    <gatha type="last">Asokaṃ nandanaṃ rammaṃ, tidasānaṃ mahāvanaṃ.</gatha>
    <hangnum nr="406"/>
    <gatha type="1"> ‘‘Sukhaṃ akatapuññānaṃ, idha natthi parattha ca;</gatha>
    <gatha type="last">Sukhañca katapuññānaṃ, idha ceva parattha ca.</gatha>
    <hangnum nr="407"/>
    <gatha type="1"> ‘‘Tesaṃ sahabyakāmānaṃ, kattabbaṃ kusalaṃ bahuṃ;</gatha>
    <gatha type="last">Katapuññā hi modanti, sagge bhogasamaṅgino’’ti. – gāthāyo avocuṃ;</gatha>
    <paragraph nr="392"> Tattha sātunnavasanāti chinnabhinnapilotikakhaṇḍanivāsanā. Eketi ekacce. Kesanivāsanāti keseheva paṭicchāditakopinā. Bhattāya gacchantīti ‘‘appeva nāma ito gatā yattha vā tattha vā kiñci ucchiṭṭhabhattaṃ vā vamitabhattaṃ vā gabbhamalādikaṃ vā labheyyāmā’’ti katthacideva aṭṭhatvā ghāsatthāya gacchanti. Pakkamanti disodisanti disato disaṃ anekayojanantarikaṃ ṭhānaṃ pakkamanti.</paragraph>
    <paragraph nr="393">Dūreti dūreva ṭhāne. Eketi ekacce petā. Padhāvitvāti ghāsatthāya upadhāvitvā. Aladdhāva nivattareti  kiñci ghāsaṃ vā pānīyaṃ vā alabhitvā eva nivattanti. Pamucchitāti khuppipāsādidukkhena sañjātamucchā. Bhantāti  paribbhamantā. Bhūmiyaṃ paṭisumbhitāti tāya eva mucchāya uppattiyā ṭhatvā avakkhittamattikāpiṇḍā viya vissussitvā pathaviyaṃ patitā.</paragraph>
    <paragraph nr="394">Tatthāti  gataṭṭhāne. Bhūmiyaṃ paṭisumbhitāti papāte patitā viya jighacchādidukkhena ṭhātuṃ asamatthabhāvena bhūmiyaṃ patitā, tattha vā gataṭṭhāne ghāsādīnaṃ alābhena chinnāsā hutvā kenaci paṭimukhaṃ sumbhitā pothitā viya bhūmiyaṃ patitā hontīti attho. Pubbe akatakalyāṇāti purimabhave akatakusalā. Aggidaḍḍhāva ātapeti nidāghakāle ātapaṭṭhāne agginā daḍḍhā viya, khuppipāsagginā ḍayhamānā mahādukkhaṃ anubhavantīti attho.</paragraph>
    <paragraph nr="395">Pubbeti atītabhave. Pāpadhammāti issukīmaccharīādibhāvena lāmakasabhāvā. Gharaṇīti gharasāminiyo. Kulamātaroti kuladārakānaṃ mātaro, kulapurisānaṃ vā mātaro. Dīpanti patiṭṭhaṃ, puññanti attho. Tañhi sattānaṃ sugatīsu patiṭṭhābhāvato ‘‘patiṭṭhā’’ti vuccati. Nākamhāti na karimha.</paragraph>
    <paragraph nr="396">Pahūtanti bahuṃ. Annapānampīti annañca pānañca. Apissu avakirīyatīti sūti nipātamattaṃ, api avakirīyati chaṭṭīyati. Sammaggateti sammā gate sammā paṭipanne sammā paṭipannāya. Pabbajiteti pabbajitāya. Sampadāne hi idaṃ bhummavacanaṃ. Sammaggate vā pabbajite sati labbhamāneti attho. Na ca kiñci adamhaseti ‘‘kiñcimattampi deyyadhammaṃ nādamhā’’ti vippaṭisārābhibhūtā vadanti.</paragraph>
    <paragraph nr="397">Akammakāmāti sādhūti akattabbaṃ kammaṃ akusalaṃ kāmentīti akammakāmā, sādhūhi vā kattabbaṃ kusalaṃ kāmentīti kammakāmā, na kammakāmāti akammakāmā , kusaladhammesu acchandikāti attho. Alasāti kusītā kusalakammakaraṇe nibbīriyā. Sādukāmāti sātamadhuravatthupiyā. Mahagghasāti mahābhojanā, ubhayenāpi sundarañca madhurañca bhojanaṃ labhitvā atthikānaṃ kiñci adatvā sayameva bhuñjitāroti  dasseti. Ālopapiṇḍadātāroti ālopamattassapi bhojanapiṇḍassa dāyakā. Paṭiggaheti tassa paṭiggaṇhanake. Paribhāsimhaseti paribhavaṃ karontā bhāsimha, avamaññimha uppaṇḍimhā cāti attho.</paragraph>
    <paragraph nr="398">Te gharāti yattha mayaṃ pubbe ‘‘amhākaṃ ghara’’nti mamattaṃ akarimhā, tāni gharāni yathāṭhitāni, idāni no na kiñci upakappatīti adhippāyo. Tā ca dāsiyo tānevābharaṇāni noti etthāpi eseva nayo. Tattha noti amhākaṃ. Teti te gharādike. Aññe paricārenti, paribhogādivasena viniyogaṃ karontīti attho. Mayaṃ dukkhassa bhāginoti mayaṃ pana pubbe kevalaṃ kīḷanappasutā hutvā sāpateyyaṃ pahāya gamanīyaṃ anugāmikaṃ kātuṃ ajānantā idāni khuppipāsādidukkhassa bhāgino bhavāmāti attānaṃ garahantā vadanti.</paragraph>
    <paragraph nr="399"> Idāni yasmā petayonito cavitvā manussesu uppajjantāpi sattā yebhuyyena tasseva kammassa vipākāvasesena hīnajātikā kapaṇavuttinova honti, tasmā tamatthaṃ dassetuṃ ‘‘veṇivā’’tiādinā dve gāthā vuttā. Tattha veṇivāti venajātikā, vilīvakārā naḷakārā hontīti attho. Vā-saddo aniyamattho. Avaññāti avaññeyyā, avajānitabbāti vuttaṃ hoti. ‘‘Vambhanā’’ti vā pāṭho, parehi bādhanīyāti attho. Rathakārīti cammakārino. Dubbhikāti mittadubbhikā mittānaṃ bādhikā. Caṇḍālīti caṇḍālajātikā. Kapaṇāti vanibbakā ativiya kāruññappattā . Kappakāti kappakajātikā, sabbattha ‘‘honti punappuna’’nti yojanā, aparāparampi imesu nihīnakulesu uppajjantīti vuttaṃ hoti.</paragraph>
    <paragraph nr="400">Tesu tesveva jāyantīti yāni yāni aññānipi nesādapukkusakulādīni kapaṇāni ativiya vambhaniyāni paramaduggatāni ca, tesu tesu eva nihīnakulesu macchariyamalena petesu nibbattitvā tato cutā nibbattanti. Tenāha ‘‘esā maccharino gatī’’ti.</paragraph>
    <paragraph nr="401"> Evaṃ  akatapuññānaṃ sattānaṃ gatiṃ dassetvā idāni katapuññānaṃ gatiṃ dassetuṃ ‘‘pubbe ca katakalyāṇā’’ti satta gāthā vuttā. Tattha saggaṃ te paripūrentīti ye pubbe purimajātiyaṃ katakalyāṇā dāyakā dānapuññābhiratā vigatamalamaccherā, te attano rūpasampattiyā ceva parivārasampattiyā ca saggaṃ devalokaṃ paripūrenti paripuṇṇaṃ karonti. Obhāsenti ca nandananti na kevalaṃ paripūrentiyeva, atha kho kapparukkhādīnaṃ pabhāhi sabhāveneva obhāsamānampi nandanavanaṃ attano vatthābharaṇajutīhi sarīrappabhāya ca abhibhavitvā ceva obhāsetvā ca jotenti.</paragraph>
    <paragraph nr="402">Kāmakāminoti yathicchitesu kāmaguṇesu yathākāmaṃ paribhogavanto. Uccākulesūti uccesu khattiyakulādīsu kulesu. Sabhogesūti mahāvibhavesu. Tato cutāti tato devalokato cutā.</paragraph>
    <paragraph nr="403">Kūṭāgāreca pāsādeti kūṭāgāre ca pāsāde ca. Bījitaṅgāti bījiyamānadehā. Morahatthehīti morapiñchapaṭimaṇḍitabījanīhatthehi. Yasassinoti parivāravanto ramantīti adhippāyo.</paragraph>
    <paragraph nr="404">Aṅkato aṅkaṃ gacchantīti dārakakālepi ñātīnaṃ dhātīnañca aṅkaṭṭhānato aṅkaṭṭhānameva gacchanti, na bhūmitalanti adhippāyo. Upatiṭṭhantīti upaṭṭhānaṃ karonti. Sukhesinoti sukhamicchantā, ‘‘mā sītaṃ  vā uṇhaṃ vā’’ti appakampi dukkhaṃ pariharantā upatiṭṭhantīti adhippāyo.</paragraph>
    <paragraph nr="405">Nayidaṃ akatapuññānanti idaṃ sokavatthuabhāvato asokaṃ rammaṃ ramaṇīyaṃ tidasānaṃ tāvatiṃsadevānaṃ mahāvanaṃ mahāupavanabhūtaṃ nandanaṃ nandanavanaṃ akatapuññānaṃ na hoti, tehi laddhuṃ na sakkāti attho.</paragraph>
    <paragraph nr="406">Idhāti imasmiṃ manussaloke visesato puññaṃ karīyati, taṃ sandhāyāha. Idhāti vā diṭṭhadhamme. Paratthāti samparāye.</paragraph>
    <paragraph nr="407">Tesanti tehi yathāvuttehi devehi. Sahabyakāmānanti sahabhāvaṃ icchantehi. Bhogasamaṅginoti bhogehi samannāgatā, dibbehi  pañcakāmaguṇehi samappitā modantīti attho. Sesaṃ uttānatthameva.</paragraph>
    <paragraph>Evaṃ tehi petehi sādhāraṇato attanā katakammassa ca gatiyā puññakammassa ca gatiyā paveditāya saṃviggamanassa koḷiyāmaccapamukhassa tattha sannipatitassa mahājanassa ajjhāsayānurūpaṃ bhagavā vitthārena dhammaṃ desesi. Desanāpariyosāne caturāsītiyā pāṇasahassānaṃ dhammābhisamayo ahosīti.</paragraph>
    <centered>Abhijjamānapetavatthuvaṇṇanā niṭṭhitā.</centered>
    <subhead>2. Sāṇavāsittherapetavatthuvaṇṇanā</subhead>
    <paragraph>Kuṇḍināgariyo theroti idaṃ satthari veḷuvane viharante āyasmato sāṇavāsittherassa ñātipete  ārabbha vuttaṃ. Atīte kira bārāṇasiyaṃ kitavassa nāma rañño putto uyyānakīḷaṃ kīḷitvā nivattanto sunettaṃ nāma paccekabuddhaṃ piṇḍāya caritvā nagarato nikkhamantaṃ disvā issariyamadamatto hutvā ‘‘kathañhi nāma mayhaṃ añjaliṃ  akatvā ayaṃ muṇḍako gacchatī’’ti paduṭṭhacitto hatthikkhandhato otaritvā ‘‘kacci te piṇḍapāto laddho’’ti ālapanto hatthato pattaṃ gahetvā pathaviyaṃ pātetvā bhindi. Atha naṃ sabbattha tādibhāvappattiyā nibbikāraṃ karuṇāvipphārasomanassanipātapasannacittameva olokentaṃ aṭṭhānāghātena dūsitacitto ‘‘kiṃ maṃ kitavassa rañño puttaṃ na jānāsi, tvaṃ olokayanto mayhaṃ kiṃ karissasī’’ti vatvā avahasanto pakkāmi. Pakkantamattasseva cassa narakaggidāhapaṭibhāgo balavasarīradāho uppajji. So tena mahāsantāpenābhibhūtakāyo atibāḷhaṃ dukkhavedanābhitunno kālaṃ katvā avīcīmahāniraye nibbatti.</paragraph>
    <paragraph>So tattha dakkhiṇapassena vāmapassena uttāno avakujjoti bahūhi pakārehi parivattitvā caturāsīti vassasahassāni paccitvā tato  cuto petesu apirimitakālaṃ khuppipāsādidukkhaṃ anubhavitvā tato cuto imasmiṃ buddhuppāde kuṇḍinagarassa samīpe kevaṭṭagāme nibbatti. Tassa jātissarañāṇaṃ uppajji, tena so pubbe attanā anubhūtapubbaṃ dukkhaṃ anussaranto vayappattopi pāpabhayena ñātakehipi saddhiṃ macchabandhanatthaṃ na gacchati. Tesu gacchantesu macche ghātetuṃ anicchanto nilīyati, gato ca jālaṃ bhindati, jīvante vā macche gahetvā udake vissajjeti, tassa taṃ kiriyaṃ arocantā ñātakā gehato taṃ nīhariṃsu. Eko panassa bhātā sinehabaddhahadayo ahosi.</paragraph>
    <paragraph>Tena ca samayena āyasmā ānando kuṇḍinagaraṃ upanissāya sāṇapabbate viharati. Atha so kevaṭṭaputto ñātakehi pariccatto hutvā ito cito ca paribbhamanto taṃ padesaṃ patto bhojanavelāya therassa santikaṃ upasaṅkami. Thero taṃ pucchitvā bhojanena atthikabhāvaṃ ñatvā tassa bhattaṃ datvā katabhattakicco sabbaṃ taṃ  pavattiṃ ñatvā dhammakathāya pasannamānasaṃ ñatvā ‘‘pabbajissasi, āvuso’’ti? ‘‘Āma, bhante, pabbajissāmī’’ti. Thero taṃ pabbājetvā tena saddhiṃ bhagavato santikaṃ agamāsi. Atha naṃ satthā āha – ‘‘ānanda, imaṃ sāmaṇeraṃ anukampeyyāsī’’ti. So ca akatakusalattā appalābho ahosi. Atha naṃ satthā anuggaṇhanto bhikkhūnaṃ paribhogatthāya pānīyaghaṭānaṃ paripūraṇe niyojesi. Taṃ disvā upāsakā tassa bahūni niccabhattāni paṭṭhapesuṃ.</paragraph>
    <paragraph>So  aparena samayena laddhūpasampado arahattaṃ patvā thero hutvā dvādasahi bhikkhūhi saddhiṃ sāṇapabbate vasi. Tassa pana ñātakā pañcasatamattā anupacitakusalakammā upacitamaccherādipāpadhammā kālaṃ katvā petesu nibbattiṃsu. Tassa pana mātāpitaro ‘‘esa amhehi pubbe gehato nikkaḍḍhito’’ti sārajjamānā taṃ anupasaṅkamitvā tasmiṃ baddhasinehaṃ bhātikaṃ pesesuṃ. So therassa gāmaṃ piṇḍāya paviṭṭhasamaye dakkhiṇajāṇumaṇḍalaṃ pathaviyaṃ patiṭṭhāpetvā katañjalī attānaṃ dassetvā ‘‘mātā pitā ca te, bhante’’tiādigāthā avoca. Kuṇḍināgariyo therotiādayo pana ādito pañca gāthā tāsaṃ sambandhadassanatthaṃ dhammasaṅgāhakehi ṭhapitā.</paragraph>
    <hangnum nr="408"/>
    <gatha type="1"> ‘‘Kuṇḍināgariyo thero, sāṇavāsinivāsiko;</gatha>
    <gatha type="last">Poṭṭhapādoti nāmena, samaṇo bhāvitindriyo.</gatha>
    <hangnum nr="409"/>
    <gatha type="1"> ‘‘Tassa mātā pitā bhātā, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā.</gatha>
    <hangnum nr="410"/>
    <gatha type="1"> ‘‘Te duggatā sūcikaṭṭā, kilantā naggino kisā;</gatha>
    <gatha type="last">Uttasantā mahattāsā, na dassenti kurūrino.</gatha>
    <hangnum nr="411"/>
    <gatha type="1"> ‘‘Tassa  bhātā vitaritvā, naggo ekapathekako;</gatha>
    <gatha type="last">Catukuṇḍiko bhavitvāna, therassa dassayītumaṃ.</gatha>
    <hangnum nr="412"/>
    <gatha type="1"> ‘‘Thero cāmanasikatvā, tuṇhībhūto atikkami;</gatha>
    <gatha type="last">So ca viññāpayī theraṃ, ‘bhātā petagato ahaṃ’.</gatha>
    <hangnum nr="413"/>
    <gatha type="1"> ‘‘Mātā pitā ca te bhante, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā.</gatha>
    <hangnum nr="414"/>
    <gatha type="1"> ‘‘Tena duggatā sūcikaṭṭā, kilantā naggino kisā;</gatha>
    <gatha type="last">Uttasantā mahattāsā, na dassenti kurūrino.</gatha>
    <hangnum nr="415"/>
    <gatha type="1"> ‘‘Anukampassu  kāruṇiko, datvā anvādisāhi no;</gatha>
    <gatha type="last">Tava dinnena dānena, yāpessanti kurūrino’’ti.</gatha>
    <paragraph nr="408-9"> Tattha kuṇḍināgariyo theroti evaṃnāmake nagare jātasaṃvaḍḍhatthero, ‘‘kuṇḍikanagaro thero’’tipi pāṭho, so evattho. Sāṇavāsinivāsikoti sāṇapabbatavāsī. Poṭṭhapādoti nāmenāti nāmena poṭṭhapādo nāma. Samaṇoti samitapāpo. Bhāvitindriyoti ariyamaggabhāvanāya bhāvitasaddhādiindriyo, arahāti attho. Tassāti tassa sāṇavāsittherassa. Duggatāti duggatigatā.</paragraph>
    <paragraph nr="410">Sūcikaṭṭāti  pūtinā lūkhagattā aṭṭakā, sūcikāti laddhanāmāya khuppipāsāya aṭṭā pīḷitā. ‘‘Sūcikaṇṭhā’’ti keci paṭhanti, sūcichiddasadisamukhadvārāti attho. Kilantāti kilantakāyacittā. Nagginoti naggarūpā niccoḷā. Kisāti aṭṭhittacamattasarīratāya kisadehā. Uttasantāti ‘‘ayaṃ samaṇo amhākaṃ putto’’ti ottappena utrāsaṃ āpajjantā . Mahattāsāti attanā pubbe katakammaṃ paṭicca sañjātamahābhayā. Na dassentīti attānaṃ na dassenti, sammukhībhāvaṃ na gacchanti. Kurūrinoti dāruṇakammantā.</paragraph>
    <paragraph nr="411">Tassa bhātāti sāṇavāsittherassa bhātā. Vitaritvāti vitiṇṇo hutvā, ottappasantāsabhayāti attho. Vituritvāti vā pāṭho, turito hutvā, taramānarūpo hutvāti vuttaṃ hoti. Ekapatheti ekapadikamagge. Ekakoti ekiko adutiyo. Catukuṇḍiko bhavitvānāti catūhi aṅgehi kuṇḍeti attabhāvaṃ pavattetīti catukuṇḍiko, dvīhi jāṇūhi dvīhi hatthehi gacchanto tiṭṭhanto ca, evaṃbhūto hutvāti attho. So hi evaṃ purato kopīnapaṭicchādanā hotīti tathā akāsi. Therassa dassayītumanti therassa attānaṃ uddisayi dassesi.</paragraph>
    <paragraph nr="412">Amanasikatvāti ‘‘ayaṃ nāma eso’’ti evaṃ manasi akaritvā anāvajjetvā. So cāti so peto. Bhātā petagato ahanti ‘‘ahaṃ atītattabhāve bhātā, idāni petabhūto idhāgato’’ti vatvā viññāpayi theranti yojanā.</paragraph>
    <paragraph nr="413-5"> Yathā pana viññāpayi, taṃ dassetuṃ ‘‘mātā pitā cā’’tiādinā tisso gāthā vuttā. Tattha mātā pitā ca teti tava mātā ca pitā ca. Anukampassūti anuggaṇha anudayaṃ  karohi. Anvādisāhīti ādisa. Noti amhākaṃ. Tava dinnenāti tayā dinnena.</paragraph>
    <paragraph>Taṃ  sutvā thero yathā paṭipajji, taṃ dassetuṃ –</paragraph>
    <hangnum nr="416"/>
    <gatha type="1"> ‘‘Thero caritvā piṇḍāya, bhikkhū aññe ca dvādasa;</gatha>
    <gatha type="last">Ekajjhaṃ sannipatiṃsu, bhattavissaggakāraṇā.</gatha>
    <hangnum nr="417"/>
    <gatha type="1"> ‘‘Thero sabbeva te āha, yathāladdhaṃ dadātha me;</gatha>
    <gatha type="last">Saṅghabhattaṃ karissāmi, anukampāya ñātinaṃ.</gatha>
    <hangnum nr="418"/>
    <gatha type="1"> ‘‘Niyyādayiṃsu  therassa, thero saṅghaṃ nimantayi;</gatha>
    <gatha type="2">Datvā anvādisi thero, mātu pitu ca bhātuno;</gatha>
    <gatha type="last">‘Idaṃ me ñātīnaṃ hotu, sukhitā hontu ñātayo’.</gatha>
    <hangnum nr="419"/>
    <gatha type="1"> ‘‘Samanantarānuddiṭṭhe, bhojanaṃ udapajjatha;</gatha>
    <gatha type="last">Suciṃ paṇītaṃ sampannaṃ, anekarasabyañjanaṃ.</gatha>
    <hangnum nr="420"/>
    <gatha type="1"> ‘‘Tato uddassayī bhātā, vaṇṇavā balavā sukhī;</gatha>
    <gatha type="2">Pahūtaṃ bhojanaṃ bhante, passa naggāmhase mayaṃ;</gatha>
    <gatha type="last">Tathā bhante parakkama, yathā vatthaṃ labhāmase.</gatha>
    <hangnum nr="421"/>
    <gatha type="1"> ‘‘Thero saṅkārakūṭamhā, uccinitvāna nantake;</gatha>
    <gatha type="last">Pilotikaṃ paṭaṃ katvā, saṅghe cātuddise adā.</gatha>
    <hangnum nr="422"/>
    <gatha type="1"> ‘‘Datvā anvādisī thero, mātu pitu ca bhātuno;</gatha>
    <gatha type="last">‘Idaṃ me ñātīnaṃ hotu, sukhitā hontu ñātayo’.</gatha>
    <hangnum nr="423"/>
    <gatha type="1"> ‘‘Samanantarānuddiṭṭhe, vatthāni udapajjisuṃ;</gatha>
    <gatha type="last">Tato suvatthavasano, therassa dassayītumaṃ.</gatha>
    <hangnum nr="424"/>
    <gatha type="1"> ‘‘Yāvatā  nandarājassa, vijitasmiṃ paṭicchadā;</gatha>
    <gatha type="last">Tato bahutarā bhante, vatthānacchādanāni no.</gatha>
    <hangnum nr="425"/>
    <gatha type="1"> ‘‘Koseyyakambalīyāni, khomakappāsikāni ca;</gatha>
    <gatha type="last">Vipulā ca mahagghā ca, tepākāsevalambare.</gatha>
    <hangnum nr="426"/>
    <gatha type="1"> ‘‘Te  mayaṃ paridahāma, yaṃ yañhi manaso piyaṃ;</gatha>
    <gatha type="last">Tathā bhante parakkama, yathā gehaṃ labhāmase.</gatha>
    <hangnum nr="427"/>
    <gatha type="1"> ‘‘Thero  paṇṇakuṭiṃ katvā, saṅghe cātuddise adā;</gatha>
    <gatha type="2">Datvā ca anvādisī thero, mātu pitu ca bhātuno;</gatha>
    <gatha type="last">‘Idaṃ me ñātīnaṃ hotu, sukhitā hontu ñātayo’.</gatha>
    <hangnum nr="428"/>
    <gatha type="1"> ‘‘Samanantarānuddiṭṭhe, gharāni udapajjisuṃ;</gatha>
    <gatha type="last">Kūṭāgāranivesanā, vibhattā bhāgaso mitā.</gatha>
    <hangnum nr="429"/>
    <gatha type="1"> ‘‘Na manussesu īdisā, yādisā no gharā idha;</gatha>
    <gatha type="last">Api dibbesu yādisā, tādisā no gharā idha.</gatha>
    <hangnum nr="430"/>
    <gatha type="1"> ‘‘Daddallamānā ābhenti, samantā caturo disā;</gatha>
    <gatha type="last">Tathā bhante parakkama, yathā pānīyaṃ labhāmase.</gatha>
    <hangnum nr="431"/>
    <gatha type="1"> ‘‘Thero karaṇaṃ pūretvā, saṅghe cātuddise adā;</gatha>
    <gatha type="2">Datvā anvādisī thero, mātu pitu ca bhātuno;</gatha>
    <gatha type="last">‘Idaṃ me ñātīnaṃ hotu, sukhitā hontu ñātayo’.</gatha>
    <hangnum nr="432"/>
    <gatha type="1"> ‘‘Samanantarānuddiṭṭhe, pānīyaṃ udapajjatha;</gatha>
    <gatha type="last">Gambhīrā caturassā ca, pokkharañño sunimmitā.</gatha>
    <hangnum nr="433"/>
    <gatha type="1"> ‘‘Sītodikā  suppatitthā, sītā appaṭigandhiyā;</gatha>
    <gatha type="last">Padumuppalasañchannā, vārikiñjakkhapūritā.</gatha>
    <hangnum nr="434"/>
    <gatha type="1"> ‘‘Tattha nhatvā pivitvā ca, therassa paṭidassayuṃ;</gatha>
    <gatha type="last">Pahūtaṃ pānīyaṃ bhante, pādā dukkhā phalanti no.</gatha>
    <hangnum nr="435"/>
    <gatha type="1"> ‘‘Āhiṇḍamānā khañjāma, sakkhare kusakaṇṭake;</gatha>
    <gatha type="last">Tathā bhante parakkama, yathā yānaṃ labhāmase.</gatha>
    <hangnum nr="436"/>
    <gatha type="1"> ‘‘Thero sipāṭikaṃ laddhā, saṅghe cātuddise adā;</gatha>
    <gatha type="2">Datvā anvādisī thero, mātu pitu ca bhātuno;</gatha>
    <gatha type="last">‘Idaṃ me ñātīnaṃ hotu, sukhitā hontu ñātayo’.</gatha>
    <hangnum nr="437"/>
    <gatha type="1"> ‘‘Samanantarānuddiṭṭhe , petā rathena māgamuṃ;</gatha>
    <gatha type="last">Anukampitamha bhadante, bhattenacchādanena ca.</gatha>
    <hangnum nr="438"/>
    <gatha type="1"> ‘‘Gharena  pānīyadānena, yānadānena cūbhayaṃ;</gatha>
    <gatha type="last">Muniṃ kāruṇikaṃ loke, bhante vanditumāgatā’’ti. – gāthāyo āhaṃsu;</gatha>
    <paragraph nr="416-7"> Tattha thero caritvā piṇḍāyāti thero piṇḍāpātacārikāya caritvā. Bhikkhū aññe ca dvādasāti therena saha vasantā aññe ca dvādasa bhikkhū ekajjhaṃ ekato sannipatiṃsu. Kasmāti ce? Bhattavissaggakāraṇāti bhattakiccakāraṇā bhuñjananimittaṃ. Teti te bhikkhū. Yathāladdhanti yaṃ yaṃ laddhaṃ. Dadāthāti detha.</paragraph>
    <paragraph nr="418">Niyyādayiṃsūti adaṃsu. Saṅghaṃ nimantayīti te eva dvādasa bhikkhū saṅghuddesavasena taṃ bhattaṃ dātuṃ nimantesi. Anvādisīti ādisi. Tattha yesaṃ anvādisi, te dassetuṃ ‘‘mātu pitu ca bhātuno, idaṃ me ñātīnaṃ hotu, sukhitā hontu ñātayo’’ti vuttaṃ.</paragraph>
    <paragraph nr="419">Samanantarānuddiṭṭheti uddiṭṭhasamanantarameva. Bhojanaṃ udapajjathāti tesaṃ petānaṃ bhojanaṃ  uppajji. Kīdisanti āha ‘‘suci’’ntiādi. Tattha anekarasabyañjananti nānārasehi byañjanehi yuttaṃ, atha vā anekarasaṃ anekabyañjanañca. Tatoti bhojanalābhato pacchā.</paragraph>
    <paragraph nr="420">Uddassayī bhātāti bhātikabhūto peto therassa attānaṃ dassesi. Vaṇṇavā balavā sukhīti tena bhojanalābhena tāvadeva rūpasampanno balasampanno sukhitova hutvā. Pahūtaṃ bhojanaṃ, bhanteti, bhante, tava dānānubhāvena pahūtaṃ anappakaṃ bhojanaṃ amhehi laddhaṃ. Passa naggāmhaseti olokehi, naggikā pana amha, tasmā tathā, bhante, parakkama payogaṃ karohi. Yathā vatthaṃ labhāmaseti yena pakārena yādisena payogena  sabbeva mayaṃ vatthāni labheyyāma, tathā vāyamathāti attho.</paragraph>
    <paragraph nr="421">Saṅkārakūṭamhāti tattha tattha saṅkāraṭṭhānato. Uccinitvānāti gavesanavasena gahetvā. Nantaketi chinnapariyante chaḍḍitadussakhaṇḍe . Te pana yasmā khaṇḍabhūtā pilotikā nāma honti, tāhi ca thero cīvaraṃ katvā saṅghassa adāsi, tasmā āha ‘‘pilotikaṃ paṭaṃ katvā, saṅghe cātuddise adā’’ti. Tattha saṅghe cātuddise adāti catūhipi disāhi āgatabhikkhusaṅghassa adāsi. Sampadānatthe hi idaṃ bhummavacanaṃ.</paragraph>
    <paragraph nr="423-4">Suvatthavasanoti sundaravatthavasano. Therassa dassayītumanti therassa attānaṃ dassayi dassesi, pākaṭo ahosi. Paṭicchādayati etthāti paṭicchadā.</paragraph>
    <paragraph nr="428-9">Kūṭāgāranivesanāti kūṭāgārabhūtā tadaññanivesanasaṅkhātā ca gharā. Liṅgavipallāsavasena hetaṃ vuttaṃ. Vibhattāti samacaturassaāyatavaṭṭasaṇṭhānādivasena vibhattā. Bhāgaso mitāti bhāgena paricchinnā. Noti amhākaṃ. Idhāti imasmiṃ petaloke. Api dibbesūti apīti nipātamattaṃ, devalokesūti attho.</paragraph>
    <paragraph nr="431">Karaṇanti dhamakaraṇaṃ. Pūretvāti udakassa pūretvā. Vārikiñjakkhapūritāti tattha tattha vārimatthake padumuppalādīnaṃ kesarabhārehi sañchāditavasena pūritā. Phalantīti pupphanti, paṇhikapariyantādīsu vidālentīti attho.</paragraph>
    <paragraph nr="435-6">Āhiṇḍamānāti vicaramānā. Khañjāmāti khañjanavasena  gacchāma. Sakkhare kusakaṇṭaketi  sakkharavati kusakaṇṭakavati ca bhūmibhāge, sakkhare kusakaṇṭake ca akkamantāti attho. Yānanti rathavayhādikaṃ yaṃkiñci yānaṃ. Sipāṭikanti ekapaṭalaupāhanaṃ.</paragraph>
    <paragraph nr="437-8">Rathena māgamunti makāro padasandhikaro, rathena āgamaṃsu. Ubhayanti ubhayena dānena, yānadānena ceva bhattādicatupaccayadānena ca. Pānīyadānena hettha bhesajjadānampi saṅgahitaṃ. Sesaṃ heṭṭhā vuttanayattā uttānamevāti.</paragraph>
    <paragraph>Thero  taṃ pavattiṃ bhagavato ārocesi. Bhagavā tamatthaṃ aṭṭhuppattiṃ katvā ‘‘yathā ime etarahi, evaṃ tvampi ito anantarātīte attabhāve peto hutvā mahādukkhaṃ anubhavī’’ti vatvā therena yācito suttapetavatthuṃ kathetvā sampattaparisāya dhammaṃ desesi. Taṃ sutvā mahājano sañjātasaṃvego dānasīlādipuññakammanirato ahosīti.</paragraph>
    <centered>Sāṇavāsittherapetavatthuvaṇṇanā niṭṭhitā.</centered>
    <subhead>3. Rathakārapetivatthuvaṇṇanā</subhead>
    <paragraph>Veḷuriyathambhaṃ ruciraṃ pabhassaranti idaṃ satthari sāvatthiyaṃ viharante aññataraṃ petiṃ ārabbha vuttaṃ. Atīte kira kassapassa bhagavato kāle aññatarā itthī sīlācārasampannā kalyāṇamittasannissayena sāsane abhippasannā suvibhattavicitrabhittithambhasopānabhūmitalaṃ ativiya dassanīyaṃ ekaṃ āvāsaṃ katvā tattha bhikkhū nisīdāpetvā paṇītena āhārena parivisitvā bhikkhusaṅghassa niyyādesi. Sā aparena samayena kālaṃ katvā aññassa pāpakammassa vasena himavati pabbatarāje rathakāradahaṃ nissāya vimānapetī hutvā nibbatti. Tassā saṅghassa āvāsadānapuññānubhāvena sabbaratanamayaṃ uḷāraṃ ativiya samantato pāsādikaṃ manoharaṃ ramaṇīyaṃ pokkharaṇiyaṃ  nandanavanasadisaṃ upasobhitaṃ vimānaṃ nibbatti, sayañca suvaṇṇavaṇṇā abhirūpā dassanīyā pāsādikā ahosi.</paragraph>
    <paragraph>Sā tattha purisehi vināva dibbasampattiṃ anubhavantī viharati. Tassā tattha dīgharattaṃ nippurisāya vasantiyā anabhirati uppannā. Sā ukkaṇṭhitā hutvā ‘‘attheso upāyo’’ti cintetvā dibbāni ambapakkāni nadiyaṃ pakkhipati. Sabbaṃ kaṇṇamuṇḍapetivatthusmiṃ āgatanayeneva veditabbaṃ. Idha pana bārāṇasivāsī eko māṇavo gaṅgāya tesu ekaṃ ambaphalaṃ disvā  tassa pabhavaṃ gavesanto anukkamena taṃ ṭhānaṃ gantvā nadiṃ disvā tadanusārena tassā vasanaṭṭhānaṃ gato. Sā taṃ disvā attano vasanaṭṭhānaṃ  netvā paṭisanthāraṃ karontī nisīdi. So tassā vasanaṭṭhānasampattiṃ disvā pucchanto –</paragraph>
    <hangnum nr="439"/>
    <gatha type="1"> ‘‘Veḷuriyathambhaṃ ruciraṃ pabhassaraṃ, vimānamāruyha anekacittaṃ;</gatha>
    <gatha type="last">Tatthacchasi devi mahānubhāve, pathaddhani pannaraseva cando.</gatha>
    <hangnum nr="440"/>
    <gatha type="1"> ‘‘Vaṇṇo ca te kanakassa sannibho, uttattarūpo bhusa dassaneyyo;</gatha>
    <gatha type="last">Pallaṅkaseṭṭhe atule nisinnā, ekā tuvaṃ natthi ca tuyha sāmiko.</gatha>
    <hangnum nr="441"/>
    <gatha type="1"> ‘‘Imā ca te pokkharaṇī samantā, pahūtamalyā bahupuṇḍarīkā;</gatha>
    <gatha type="last">Suvaṇṇacuṇṇehi samantamotthatā, na tattha paṅko paṇako ca vijjati.</gatha>
    <hangnum nr="442"/>
    <gatha type="1"> ‘‘Haṃsā cime dassanīyā manoramā, udakasmimanupariyanti  sabbadā;</gatha>
    <gatha type="last">Samayya vaggūpanadanti sabbe, bindussarā dundubhīnaṃva ghoso.</gatha>
    <hangnum nr="443"/>
    <gatha type="1"> ‘‘Daddallamānā yasasā yasassinī, nāvāya ca tvaṃ avalamba tiṭṭhasi;</gatha>
    <gatha type="last">Āḷārapamhe hasite piyaṃvade, sabbaṅgakalyāṇi bhusaṃ virocasi.</gatha>
    <hangnum nr="444"/>
    <gatha type="1"> ‘‘Idaṃ vimānaṃ virajaṃ same ṭhitaṃ, uyyānavantaṃ ratinandivaḍḍhanaṃ;</gatha>
    <gatha type="last">Icchāmahaṃ nāri anomadassane, tayā saha nandane idha moditu’’nti. –</gatha>
    <paragraph type="unindented">Imā gāthā abhāsi.</paragraph>
    <paragraph nr="439"> Tattha tatthāti tasmiṃ vimāne. Acchasīti icchiticchitakāle nisīdasi. Devīti taṃ ālapati. Mahānubhāveti mahatā dibbānubhāvena samannāgate. Pathaddhanīti attano pathabhūte addhani, gaganatalamaggeti attho. Pannaraseva candoti puṇṇamāsiyaṃ paripuṇṇamaṇḍalo cando viya vijjotamānāti attho.</paragraph>
    <paragraph nr="440">Vaṇṇoca te kanakassa sannibhoti tava vaṇṇo ca uttattasiṅgīsuvaṇṇena sadiso ativiya manoharo. Tenāha ‘‘uttattarūpo bhusa dassaneyyo’’ti. Atuleti mahārahe. Atuleti vā devatāya ālapanaṃ, asadisarūpeti attho. Natthi ca tuyha sāmikoti tuyhaṃ sāmiko ca natthi.</paragraph>
    <paragraph nr="441">Pahūtamalyāti kamalakuvalayādibahuvidhakusumavatiyo . Suvaṇṇacuṇṇehīti suvaṇṇavālukāhi. Samantamotthatāti samantato okiṇṇā. Tatthāti tāsu pokkharaṇīsu. Paṅko paṇako cāti kaddamo vā udakapicchillo vā na vijjati.</paragraph>
    <paragraph nr="442">Haṃsā cime dassanīyā manoramāti ime haṃsā ca dassanasukhā manoramā ca. Anupariyantīti anuvicaranti. Sabbadāti sabbesu utūsu. Samayyāti saṅgamma. Vaggūti madhuraṃ. Upanadantīti vikūjanti. Bindussarāti avisaṭassarā sampiṇḍitassarā. Dundubhīnaṃva ghosoti vaggubindussarabhāvena dundubhīnaṃ viya tava pokkharaṇiyaṃ haṃsānaṃ ghosoti attho.</paragraph>
    <paragraph nr="443">Daddallamānāti ativiya abhijalantī. Yasasāti deviddhiyā. Nāvāyāti doṇiyaṃ. Pokkharaṇiyañhi paduminiyaṃ suvaṇṇanāvāya mahārahe pallaṅke nisīditvā udakakīḷaṃ kīḷantiṃ petiṃ disvā evamāha. Avalambāti avalambitvā apassenaṃ apassāya. Tiṭṭhasīti idaṃ ṭhānasaddassa gatinivatti atthattā gatiyā paṭikkhepavacanaṃ. ‘‘Nisajjasī’’ti vā pāṭho, nisīdasiccevassa attho daṭṭhabbo. Āḷārapamheti vellitadīghanīlapakhume. Hasiteti hasitamahāhasitamukhe. Piyaṃvadeti piyabhāṇinī. Sabbaṅgakalyāṇīti sabbehi aṅgehi sundare, sobhanasabbaṅgapaccaṅgīti attho. Virocasīti virājesi.</paragraph>
    <paragraph nr="444">Virajanti  vigatarajaṃ niddosaṃ. Same ṭhitanti same bhūmibhāge ṭhitaṃ, caturassasobhitatāya vā samabhāge ṭhitaṃ, samantabhaddakanti attho. Uyyānavantanti nandanavanasahitaṃ. Ratinandivaḍḍhananti ratiñca  nandiñca vaḍḍhetīti ratinandivaḍḍhanaṃ, sukhassa ca pītiyā ca saṃvaḍḍhananti attho. Nārīti tassā ālapanaṃ. Anomadassaneti paripuṇṇaaṅgapaccaṅgatāya aninditadassane. Nandaneti nandanakare. Idhāti nandanavane, vimāne vā. Moditunti abhiramituṃ icchāmīti yojanā.</paragraph>
    <paragraph>Evaṃ  tena māṇavena vutte sā vimānapetidevatā tassa paṭivacanaṃ dentī –</paragraph>
    <hangnum nr="445"/>
    <gatha type="1"> ‘‘Karohi kammaṃ idha vedanīyaṃ, cittañca te idha nihitaṃ bhavatu;</gatha>
    <gatha type="last">Katvāna kammaṃ idha vedanīyaṃ, evaṃ mamaṃ lacchasi kāmakāmini’’nti. –</gatha>
    <paragraph type="unindented">Gāthamāha. Tattha karohi kammaṃ idha vedanīyanti idha imasmiṃ dibbaṭṭhāne vipaccanakaṃ vipākadāyakaṃ kusalakammaṃ karohi pasaveyyāsi. Idha nihitanti idhūpanītaṃ, ‘‘idha ninna’’nti vā pāṭho, imasmiṃ ṭhāne ninnaṃ poṇaṃ pabbhāraṃ tava cittaṃ bhavatu hotu. Mamanti maṃ. Lacchasīti labhissasi.</paragraph>
    <paragraph>So māṇavo tassā vimānapetiyā vacanaṃ sutvā tato manussapathaṃ gato tattha cittaṃ paṇidhāya tajjaṃ puññakammaṃ katvā nacirasseva kālaṃ katvā tattha nibbatti tassā petiyā sahabyataṃ. Tamatthaṃ pakāsentā saṅgītikārā –</paragraph>
    <hangnum nr="446"/>
    <gatha type="1"> ‘‘Sādhūti so tassā paṭissuṇitvā,</gatha>
    <gatha type="2">Akāsi kammaṃ tahiṃ vedanīyaṃ;</gatha>
    <gatha type="3">Katvāna kammaṃ tahiṃ vedanīyaṃ,</gatha>
    <gatha type="last">Upapajji so māṇavo tassā sahabyata’’nti. –</gatha>
    <paragraph type="unindented">Osānagāthamāhaṃsu. Tattha sādhūti sampaṭicchane nipāto. Tassāti tassā vimānapetiyā. Paṭissuṇitvāti tassā vacanaṃ sampaṭicchitvā. Tahiṃ vedanīyanti  tasmiṃ vimāne tāya saddhiṃ veditabbasukhavipākaṃ kusalakammaṃ. Sahabyatanti sahabhāvaṃ. So māṇavo tassā sahabyataṃ upapajjīti yojanā. Sesaṃ uttānameva.</paragraph>
    <paragraph>Evaṃ tesu tattha cirakālaṃ dibbasampattiṃ anubhavantesu puriso kammassa parikkhayena kālamakāsi, itthī pana attano puññakammassa khettaṅgatabhāvena ekaṃ buddhantaraṃ tattha paripuṇṇaṃ katvā vasi. Atha amhākaṃ bhagavati loke uppajjitvā pavattitavaradhammacakke anukkamena jetavane viharante āyasmā mahāmoggallāno ekadivasaṃ pabbatacārikaṃ caramāno taṃ vimānañca vimānapetiñca disvā ‘‘veḷuriyathambhaṃ ruciraṃ pabhassara’’ntiādikāhi gāthāhi pucchi. Sā cassa  ādito paṭṭhāya sabbaṃ attano pavattiṃ ārocesi. Taṃ sutvā thero sāvatthiṃ āgantvā bhagavato ārocesi. Bhagavā tamatthaṃ aṭṭhuppattiṃ katvā sampattaparisāya dhammaṃ desesi. Taṃ sutvā mahājano dānādipuññadhammanirato ahosīti.</paragraph>
    <centered>Rathakārapetivatthuvaṇṇanā niṭṭhitā.</centered>
    <subhead>4. Bhusapetavatthuvaṇṇanā</subhead>
    <paragraph>Bhusāni eko sāliṃ punāparoti idaṃ satthari sāvatthiyaṃ viharante cattāro pete ārabbha vuttaṃ. Sāvatthiyā kira avidūre aññatarasmiṃ gāmake eko kūṭavāṇijo kūṭamānādīhi jīvikaṃ kappesi. So sālipalāpe gahetvā tambamattikāya paribhāvetvā garutare katvā rattasālihi saddhiṃ missetvā vikkiṇi. Tassa putto ‘‘gharaṃ āgatānaṃ mama mittasuhajjānaṃ sammānaṃ na karotī’’ti kupito yugacammaṃ gahetvā mātusīse pahāramadāsi. Tassa suṇisā  sabbesaṃ atthāya ṭhapitamaṃsaṃ corikāya khāditvā puna tehi anuyuñjiyamānā ‘‘sace mayā taṃ maṃsaṃ khāditaṃ, bhave bhave attano piṭṭhimaṃsaṃ kantitvā khādeyya’’nti sapathamakāsi. Bhariyā panassa kiñcideva upakaraṇaṃ yācantānaṃ ‘‘natthī’’ti vatvā tehi nippīḷiyamānā ‘‘sace santaṃ natthīti vadāmi, jātajātaṭṭhāne gūthabhakkhā bhaveyya’’nti musāvādena sapathamakāsi.</paragraph>
    <paragraph>Te  cattāropi janā aparena samayena kālaṃ katvā viñjhāṭaviyaṃ petā hutvā nibbattiṃsu. Tattha kūṭavāṇijo kammaphalena pajjalantaṃ bhusaṃ ubhohi hatthehi gahetvā attano matthake ākiritvā mahādukkhaṃ anubhavati, tassa putto ayomayehi muggarehi sayameva attano sīsaṃ bhinditvā anappakaṃ dukkhaṃ paccanubhoti. Tassa suṇisā kammaphalena sunisitehi ativiya vipulāyatehi nakhehi attano piṭṭhimaṃsāni kantitvā khādantī aparimitaṃ dukkhaṃ anubhavati, tassa bhariyāya sugandhaṃ suvisuddhaṃ apagatakāḷakaṃ sālibhattaṃ upanītamattameva nānāvidhakimikulākulaṃ paramaduggandhajegucchaṃ gūthaṃ sampajjati, taṃ sā ubhohi hatthehi pariggahetvā bhuñjantī mahādukkhaṃ paṭisaṃvedeti.</paragraph>
    <paragraph>Evaṃ tesu catūsu janesu petesu nibbattitvā mahādukkhaṃ anubhavantesu āyasmā mahāmoggalāno pabbatacārikaṃ caranto ekadivasaṃ taṃ ṭhānaṃ gato. Te pete disvā –</paragraph>
    <hangnum nr="447"/>
    <gatha type="1"> ‘‘Bhusāni  eko sāliṃ punāparo, ayañca nārī sakamaṃsalohitaṃ;</gatha>
    <gatha type="last">Tuvañca gūthaṃ asuciṃ akantaṃ, paribhuñjasi kissa ayaṃ vipāko’’ti. –</gatha>
    <paragraph type="unindented">Imāya gāthāya tehi katakammaṃ pucchi. Tattha bhusānīti palāpāni. Ekoti ekako. Sālinti sālino. Sāmiatthe hetaṃ upayogavacanaṃ, sālino palāpāni  pajjalantāni attano sīse avakiratīti adhippāyo. Punāparoti puna aparo. Yo hi so mātusīsaṃ pahari, so ayomuggarehi attano sīsaṃ paharitvā sīsabhedaṃ pāpuṇāti, taṃ sandhāya vadati. Sakamaṃsalohitanti attano piṭṭhimaṃsaṃ lohitañca paribhuñjatīti yojanā. Akantanti amanāpaṃ jegucchaṃ. Kissa ayaṃ vipākoti katamassa pāpakammassa idaṃ phalaṃ, yaṃ idāni tumhehi paccanubhavīyatīti attho.</paragraph>
    <paragraph>Evaṃ therena tehi katakamme pucchite kūṭavāṇijassa bhariyā sabbehi tehi katakammaṃ ācikkhantī –</paragraph>
    <hangnum nr="448"/>
    <gatha type="1"> ‘‘Ayaṃ  pure mātaraṃ hiṃsati, ayaṃ pana kūṭavāṇijo;</gatha>
    <gatha type="last">Ayaṃ maṃsāni khāditvā, musāvādena vañceti.</gatha>
    <hangnum nr="449"/>
    <gatha type="1"> ‘‘Ahaṃ manussesu manussabhūtā, agārinī sabbakulassa issarā;</gatha>
    <gatha type="last">Santesu pariguhāmi, mā ca kiñci ito adaṃ.</gatha>
    <hangnum nr="450"/>
    <gatha type="1"> ‘‘Musāvādena chādemi, natthi etaṃ mama gehe;</gatha>
    <gatha type="last">Sace santaṃ niguhāmi, gūtho me hotu bhojanaṃ.</gatha>
    <hangnum nr="451"/>
    <gatha type="1"> ‘‘Tassa kammassa vipākena, musāvādassa cūbhayaṃ;</gatha>
    <gatha type="last">Sugandhaṃ sālino bhattaṃ, gūthaṃ me parivattati.</gatha>
    <hangnum nr="452"/>
    <gatha type="1"> ‘‘Avañjhāni ca kammāni, na hi kammaṃ vinassati;</gatha>
    <gatha type="last">Duggandhaṃ kiminaṃ mīḷhaṃ, bhuñjāmi ca pivāmi cā’’ti. – gāthā abhāsi;</gatha>
    <paragraph nr="448"> Tattha ayanti puttaṃ dassenti vadati. Hiṃsatīti thāmena paribādheti, muggarena paharatīti attho. Kūṭavāṇijoti khalavāṇijo, vañcanāya vaṇijjakārakoti attho . Maṃsāni khāditvāti parehi sādhāraṇamaṃsaṃ khāditvā ‘‘na khādāmī’’ti musāvādena te vañceti.</paragraph>
    <paragraph nr="449-50">Agārinīti gehasāminī. Santesūti vijjamānesveva parehi yācitaupakaraṇesu. Pariguhāmīti paṭicchādesiṃ. Kālavipallāsena hetaṃ vuttaṃ. Mā ca kiñci ito adanti ito mama santakato kiñcimattampi atthikassa parassa na adāsiṃ. Chādemiti ‘‘natthi etaṃ mama gehe’’ti musāvādena chādesiṃ.</paragraph>
    <paragraph nr="451-2">Gūthaṃ me parivattatīti sugandhaṃ sālibhattaṃ mayhaṃ kammavasena gūthabhāvena parivattati pariṇamati. Avañjhānīti amoghāni anipphalāni. Na hi kammaṃ vinassatīti yathūpacitaṃ kammaṃ phalaṃ adatvā na hi vinassati. Kiminanti  kimivantaṃ sañjātakimikulaṃ. Mīḷhanti gūthaṃ. Sesaṃ heṭṭhā vuttanayattā uttānameva.</paragraph>
    <paragraph>Evaṃ thero tassā petiyā vacanaṃ sutvā taṃ pavattiṃ bhagavato ārocesi. Bhagavā tamatthaṃ aṭṭhuppattiṃ katvā sampattaparisāya dhammaṃ desesi. Sā desanā mahājanassa sātthikā ahosīti.</paragraph>
    <centered>Bhusapetavatthuvaṇṇanā niṭṭhitā.</centered>
    <subhead>5. Kumārapetavatthuvaṇṇanā</subhead>
    <paragraph>Accherarūpaṃ sugatassa ñāṇanti idaṃ kumārapetavatthu. Tassa kā uppatti? Sāvatthiyaṃ kira bahū upāsakā dhammagaṇā hutvā nagare mahantaṃ maṇḍapaṃ kāretvā taṃ nānāvaṇṇehi vatthehi alaṅkaritvā kālasseva satthāraṃ bhikkhusaṅghañca nimantetvā mahārahavarapaccattharaṇatthatesu āsanesu buddhappamukhaṃ bhikkhusaṅghaṃ nisīdāpetvā gandhapupphādīhi pūjetvā  mahādānaṃ pavattenti. Taṃ disvā aññataro maccheramalapariyuṭṭhitacitto puriso taṃ sakkāraṃ asahamāno evamāha – ‘‘varametaṃ sabbaṃ saṅkārakūṭe chaḍḍitaṃ, na tveva imesaṃ muṇḍakānaṃ dinna’’nti. Taṃ sutvā upāsakā saṃviggamānasā ‘‘bhāriyaṃ vata iminā purisena pāpaṃ pasutaṃ, yena evaṃ buddhappamukhe bhikkhusaṅghe aparaddha’’nti tamatthaṃ tassa mātuyā ārocetvā ‘‘gaccha, tvaṃ sasāvakasaṅghaṃ bhagavantaṃ khamāpehī’’ti āhaṃsu. Sā ‘‘sādhū’’ti paṭissuṇitvā puttaṃ santajjentī saññāpetvā bhagavantaṃ bhikkhusaṅghañca  upasaṅkamitvā puttena kataaccayaṃ desentī khamāpetvā bhagavato bhikkhusaṅghassa ca sattāhaṃ yāgudānena pūjaṃ akāsi. Tassā putto nacirasseva kālaṃ katvā kiliṭṭhakammūpajīviniyā gaṇikāya kucchiyaṃ nibbatti. Sā ca naṃ jātamattaṃyeva ‘‘dārako’’ti ñatvā susāne chaḍḍāpesi. So tattha attano puññabaleneva gahitārakkho kenaci anupadduto mātu-aṅke viya sukhaṃ supi. Devatā tassa ārakkhaṃ gaṇhiṃsūti ca vadanti.</paragraph>
    <paragraph>Atha  bhagavā paccūsasamaye mahākaruṇāsamāpattito vuṭṭhāya buddhacakkhunā lokaṃ volokento taṃ dārakaṃ sivathikāya chaḍḍitaṃ disvā sūriyuggamanavelāya sivathikaṃ agamāsi. ‘‘Satthā idhāgato, kāraṇenettha bhavitabba’’nti mahājano sannipati. Bhagavā sannipatitaparisāya ‘‘nāyaṃ dārako oññātabbo, yadipi idāni susāne chaḍḍito anātho ṭhito, āyatiṃ pana diṭṭheva dhamme abhisamparāyañca uḷārasampattiṃ paṭilabhissatī’’ti vatvā tehi manussehi ‘‘kiṃ nu kho, bhante, iminā purimajātiyaṃ kataṃ kamma’’nti puṭṭho –</paragraph>
    <gatha type="1">‘‘Buddhapamukhassa bhikkhusaṅghassa, pūjaṃ akāsi janatā uḷāraṃ;</gatha>
    <gatha type="last">Tatrassa cittassahu aññathattaṃ, vācaṃ abhāsi pharusaṃ asabbha’’nti. –</gatha>
    <paragraph type="unindented">Ādinā nayena dārakena katakammaṃ āyatiṃ pattabbaṃ sampattiñca pakāsetvā sannipatitāya parisāya ajjhāsayānurūpaṃ dhammaṃ kathetvā upari sāmukkaṃsikaṃ dhammadesanaṃ akāsi. Saccapariyosāne caturāsītiyā  pāṇasahassānaṃ dhammābhisamayo ahosi, tañca dārakaṃ asītikoṭivibhavo eko kuṭumbiko bhagavato sammukhāva ‘‘mayhaṃ putto’’ti aggahesi. Bhagavā ‘‘ettakena ayaṃ dārako rakkhito, mahājanassa ca anuggaho kato’’ti vihāraṃ agamāsi.</paragraph>
    <paragraph>So aparena samayena tasmiṃ kuṭumbike kālakate tena niyyāditaṃ dhanaṃ paṭipajjitvā kuṭumbaṃ saṇṭhapento tasmiṃ nagareyeva mahāvibhavo gahapati hutvā dānādinirato ahosi. Athekadivasaṃ bhikkhū dhammasabhāyaṃ kathaṃ samuṭṭhāpesuṃ – ‘‘aho nūna satthā sattesu anukampako, sopi nāma dārako tadā anātho ṭhito etarahi mahatiṃ sampattiṃ paccanubhavati, uḷārāni ca puññāni karotī’’ti. Taṃ sutvā satthā ‘‘na, bhikkhave, tassa ettakāva sampatti, atha kho āyupariyosāne tāvatiṃsabhavane sakkassa devarañño putto hutvā nibbattissati, mahatiṃ dibbasampattiñca  paṭilabhissatī’’ti byākāsi. Taṃ sutvā bhikkhū ca mahājano  ca ‘‘idaṃ kira kāraṇaṃ disvā dīghadassī bhagavā jātamattassevassa āmakasusāne chaḍḍitassa tattha gantvā saṅgahaṃ akāsī’’ti satthu ñāṇavisesaṃ thometvā tasmiṃ attabhāve tassa pavattiṃ kathesuṃ. Tamatthaṃ dīpentā saṅgītikārā –</paragraph>
    <hangnum nr="453"/>
    <gatha type="1"> ‘‘Accherarūpaṃ sugatassa ñāṇaṃ, satthā yathā puggalaṃ byākāsi;</gatha>
    <gatha type="last">Ussannapuññāpi bhavanti heke, parittapuññāpi bhavanti heke.</gatha>
    <hangnum nr="454"/>
    <gatha type="1"> ‘‘Ayaṃ kumāro sīvathikāya chaḍḍito, aṅguṭṭhasnehena yāpeti rattiṃ;</gatha>
    <gatha type="last">Na yakkhabhūtā na sarīsapā vā, viheṭhayeyyuṃ katapuññaṃ kumāraṃ.</gatha>
    <hangnum nr="455"/>
    <gatha type="1"> ‘‘Sunakhāpimassa palihiṃsu pāde, dhaṅkā siṅgālā parivattayanti;</gatha>
    <gatha type="last">Gabbhāsayaṃ  pakkhigaṇā haranti, kākā pana akkhimalaṃ haranti.</gatha>
    <hangnum nr="456"/>
    <gatha type="1"> ‘‘Nayimassa rakkhaṃ vidahiṃsu keci, na osadhaṃ sāsapadhūpanaṃ vā;</gatha>
    <gatha type="last">Nakkhattayogampi na aggahesuṃ, na sabbadhaññānipi ākiriṃsu.</gatha>
    <hangnum nr="457"/>
    <gatha type="1"> ‘‘Etādisaṃ uttamakicchapattaṃ, rattābhataṃ sīvathikāya chaḍḍitaṃ;</gatha>
    <gatha type="last">Nonītapiṇḍaṃva pavedhamānaṃ, sasaṃsayaṃ jīvitasāvasesaṃ.</gatha>
    <hangnum nr="458"/>
    <gatha type="1"> ‘‘Tamaddasā devamanussapūjito, disvā ca taṃ byākari bhūripañño;</gatha>
    <gatha type="last">‘Ayaṃ kumāro nagarassimassa, aggakuliko bhavissati bhogato ca’.</gatha>
    <hangnum nr="459"/>
    <gatha type="1"> ‘‘Kissa  vataṃ kiṃ pana brahmacariyaṃ, kissa suciṇṇassa ayaṃ vipāko;</gatha>
    <gatha type="last">Etādisaṃ byasanaṃ pāpuṇitvā, taṃ tādisaṃ paccanubhossatiddhi’’nti. –</gatha>
    <paragraph type="unindented">Cha gāthā avocuṃ.</paragraph>
    <paragraph nr="453"> Tattha accherarūpanti acchariyasabhāvaṃ. Sugatassa ñāṇanti aññehi asādhāraṇaṃ sammāsambuddhassa  ñāṇaṃ, āsayānusayañāṇādisabbaññutaññāṇameva sandhāya vuttaṃ. Tayidaṃ aññesaṃ avisayabhūtaṃ kathaṃ ñāṇanti āha ‘‘satthā yathā puggalaṃ byākāsī’’ti. Tena satthu desanāya eva ñāṇassa acchariyabhāvo viññāyatīti dasseti.</paragraph>
    <paragraph>Idāni byākaraṇaṃ dassento ‘‘ussannapuññāpi bhavanti heke, parittapuññāpi bhavanti heke’’ti āha. Tassattho – ussannakusaladhammāpi idhekacce puggalā laddhapaccayassa  apuññassa vasena jātiādinā nihīnā bhavanti, parittapuññāpi appatarapuññadhammāpi eke sattā khettasampattiādinā tassa puññassa mahājutikatāya uḷārā bhavantīti.</paragraph>
    <paragraph nr="454">Sīvathikāyāti susāne. Aṅguṭṭhasnehenāti aṅguṭṭhato pavattasnehena, devatāya aṅguṭṭhato paggharitakhīrenāti attho. Na yakkhabhūtā na sarīsapā vāti pisācabhūtā vā yakkhabhūtā vā sarīsapā vā ye keci sarantā gacchantā vā na viheṭhayeyyuṃ na bādheyyuṃ.</paragraph>
    <paragraph nr="455">Palihiṃsu pādeti attano jivhāya pāde lihisuṃ. Dhaṅkāti kākā. Parivattayantīti ‘‘mā naṃ kumāraṃ keci viheṭheyyu’’nti rakkhantā nirogabhāvajānanatthaṃ aparāparaṃ parivattanti. Gabbhāsayanti gabbhamalaṃ. Pakkhigaṇāti gijjhakulalādayo sakuṇagaṇā. Harantīti apanenti. Akkhimalanti akkhigūthaṃ.</paragraph>
    <paragraph nr="456">Kecīti  keci manussā, amanussā pana rakkhaṃ saṃvidahiṃsu. Osadhanti tadā āyatiñca ārogyāvahaṃ agadaṃ. Sāsapadhūpanaṃ vāti yaṃ jātassa dārakassa rakkhaṇatthaṃ sāsapena dhūpanaṃ karonti, tampi tassa karontā nāhesunti dīpenti. Nakkhattayogampi na aggahesunti nakkhattayuttampi na gaṇhiṃsu. ‘‘Asukamhi nakkhatte tithimhi muhutte ayaṃ jāto’’ti evaṃ jātakammampissa na keci akaṃsūti attho. Na sabbadhaññānipi ākiriṃsūti maṅgalaṃ karontā agadavasena yaṃ sāsapatelamissitaṃ sāliādidhaññaṃ ākiranti, tampissa nākaṃsūti attho.</paragraph>
    <paragraph nr="457">Etādisanti evarūpaṃ . Uttamakicchapattanti paramakicchaṃ āpannaṃ ativiya dukkhappattaṃ. Rattābhatanti rattiyaṃ ābhataṃ. Nonītapiṇḍaṃ viyāti navanītapiṇḍasadisaṃ, maṃsapesimattatā evaṃ vuttaṃ. Pavedhamānanti dubbalabhāvena pakampamānaṃ. Sasaṃsayanti ‘‘jīvati nu kho na nu kho jīvatī’’ti saṃsayitatāya saṃsayavantaṃ. Jīvitasāvasesanti jīvitaṭṭhitiyā hetubhūtānaṃ  sādhanānaṃ abhāvena kevalaṃ jīvitamattāvasesakaṃ.</paragraph>
    <paragraph nr="458">Aggakuliko bhavissati bhogato cāti bhoganimittaṃ bhogassa vasena aggakuliko seṭṭhakuliko bhavissatīti attho.</paragraph>
    <paragraph nr="459"> ‘‘Kissa vata’’nti ayaṃ gāthā satthu santike ṭhitehi upāsakehi tena katakammassa pucchāvasena vuttā. Sā ca kho sivathikāya sannipatitehīti veditabbā. Tattha kissāti kiṃ assa. Vatanti vatasamādānaṃ. Puna kissāti kīdisassa suciṇṇassa vatassa brahmacariyassa cāti vibhattiṃ vipariṇāmetvā yojanā. Etādisanti gaṇikāya kucchiyā nibbattanaṃ, susāne chaḍḍananti evarūpaṃ. Byasananti anatthaṃ. Tādisanti tathārūpaṃ, ‘‘aṅguṭṭhasnehena yāpeti ratti’’ntiādinā, ‘‘ayaṃ kumāro nagarassimassa aggakuliko bhavissatī’’tiādinā ca vuttappakāranti attho. Iddhinti deviddhiṃ, dibbasampattinti vuttaṃ hoti.</paragraph>
    <paragraph>Idāni tehi upāsakehi puṭṭho bhagavā yathā tadā byākāsi, taṃ dassentā saṅgītikārā –</paragraph>
    <hangnum nr="460"/>
    <gatha type="1"> ‘‘Buddhapamukhassa  bhikkhusaṅghassa, pūjaṃ akāsi janatā uḷāraṃ;</gatha>
    <gatha type="last">Tatrassa cittassahu aññathattaṃ, vācaṃ abhāsi pharusaṃ asabbhaṃ.</gatha>
    <hangnum nr="461"/>
    <gatha type="1"> ‘‘So taṃ vitakkaṃ pavinodayitvā, pītiṃ pasādaṃ paṭiladdhā pacchā;</gatha>
    <gatha type="last">Tathāgataṃ  jetavane vasantaṃ, yāguyā upaṭṭhāsi sattarattaṃ.</gatha>
    <hangnum nr="462"/>
    <gatha type="1"> ‘‘Tassa vataṃ taṃ pana brahmacariyaṃ, tassa suciṇṇassa ayaṃ vipāko;</gatha>
    <gatha type="last">Etādisaṃ byasanaṃ pāpuṇitvā, taṃ tādisaṃ paccanubhossatiddhiṃ.</gatha>
    <hangnum nr="463"/>
    <gatha type="1"> ‘‘Ṭhatvāna so vassasataṃ idheva, sabbehi kāmehi samaṅgibhūto;</gatha>
    <gatha type="last">Kāyassa bhedā abhisamparāyaṃ, sahabyataṃ gacchati vāsavassā’’ti. –</gatha>
    <paragraph type="unindented">Catasso gāthā avocuṃ.</paragraph>
    <paragraph nr="460"> Tattha janatāti janasamūho, upāsakagaṇoti adhippāyo. Tatrāti tassaṃ pūjāyaṃ. Assāti tassa dārakassa. Cittassahu aññathattanti purimabhavasmiṃ cittassa aññathābhāvo anādaro agāravo apaccayo ahosi. Asabbhanti sādhusabhāya sāvetuṃ ayuttaṃ pharusaṃ vācaṃ abhāsi.</paragraph>
    <paragraph nr="461">Soti so ayaṃ. Taṃ vitakkanti taṃ pāpakaṃ vitakkaṃ. Pavinodayitvāti mātarā katāya saññattiyā vūpasametvā. Pītiṃ pasādaṃ paṭiladdhāti pītiṃ pasādañca paṭilabhitvā uppādetvā. Yāguyā upaṭṭhāsīti yāgudānena upaṭṭhahi. Sattarattanti sattadivasaṃ.</paragraph>
    <paragraph nr="462">Tassavataṃ taṃ pana brahmacariyanti taṃ mayā heṭṭhā vuttappakāraṃ attano cittassa pasādanaṃ dānañca imassa puggalassa vataṃ taṃ brahmacariyañca, aññaṃ kiñci natthīti attho.</paragraph>
    <paragraph nr="463">Ṭhatvānāti yāva āyupariyosānā idheva manussaloke ṭhatvā. Abhisamparāyanti punabbhave. Sahabyataṃ gacchati vāsavassāti sakkassa devānamindassa  puttabhāvena sahabhāvaṃ gamissati. Anāgatatthe hi idaṃ paccuppannakālavacanaṃ. Sesaṃ sabbattha uttānamevāti.</paragraph>
    <centered>Kumārapetavatthuvaṇṇanā niṭṭhitā.</centered>
    <subhead>6. Seriṇīpetivatthuvaṇṇanā</subhead>
    <paragraph>Naggā dubbaṇṇarūpāsīti idaṃ satthari jetavane viharante seriṇīpetiṃ ārabbha vuttaṃ. Kururaṭṭhe kira hatthinipure seriṇī nāma ekā rūpūpajīvinī ahosi. Tattha ca uposathakaraṇatthāya tato tato bhikkhū sannipatiṃsu. Puna mahābhikkhusannipāto ahosi. Taṃ disvā manussā tilataṇḍulādiṃ sappinavanītamadhuādiñca bahuṃ dānūpakaraṇaṃ sajjetvā mahādānaṃ pavattesuṃ. Tena ca samayena sā gaṇikā assaddhā appasannā maccheramalapariyuṭṭhitacittā tehi manussehi ‘‘ehi tāva idaṃ dānaṃ anumodāhī’’ti ussāhitāpi ‘‘kiṃ tena muṇḍakānaṃ samaṇānaṃ dinnenā’’ti appasādameva nesaṃ sampavedesi, kuto appamattakassa pariccāgo.</paragraph>
    <paragraph>Sā aparena samayena kālaṃ katvā aññatarassa paccantanagarassa parikhāpiṭṭhe petī hutvā nibbatti. Atha hatthinipuravāsī aññataro upāsako vaṇijjāya taṃ nagaraṃ gantvā rattiyā paccūsasamaye  parikhāpiṭṭhaṃ gato tādisena payojanena. Sā tattha taṃ disvā sañjānitvā naggā aṭṭhittacamattāvasesasarīrā ativiya bībhacchadassanā avidūre ṭhatvā attānaṃ dassesi. So taṃ disvā –</paragraph>
    <hangnum nr="464"/>
    <gatha type="1"> ‘‘Naggā  dubbaṇṇarūpāsi, kisā dhamanisanthatā;</gatha>
    <gatha type="last">Upphāsulike kisike, kā nu tvaṃ idha tiṭṭhasī’’ti. –</gatha>
    <paragraph type="unindented">Gāthāya pucchi. Sāpissa –</paragraph>
    <hangnum nr="465"/>
    <gatha type="1"> ‘‘Ahaṃ bhadante petīmhi, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā’’ti. –</gatha>
    <paragraph type="unindented">Gāthāya attānaṃ pakāsesi. Puna tena –</paragraph>
    <hangnum nr="466"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissakammavipākena, petalokaṃ ito gatā’’ti. –</gatha>
    <paragraph type="unindented">Gāthāya katakammaṃ pucchitā –</paragraph>
    <hangnum nr="467"/>
    <gatha type="1"> ‘‘Anāvaṭesu  titthesu, viciniṃ aḍḍhamāsakaṃ;</gatha>
    <gatha type="last">Santesu deyyadhammesu, dīpaṃ nākāsimattano.</gatha>
    <hangnum nr="468"/>
    <gatha type="1"> ‘‘Nadiṃ upemi tasitā, rittakā parivattati;</gatha>
    <gatha type="last">Chāyaṃ upemi uṇhesu, ātapo parivattati.</gatha>
    <hangnum nr="469"/>
    <gatha type="1"> ‘‘Aggivaṇṇo ca me vāto, ḍahanto upavāyati;</gatha>
    <gatha type="last">Etañca bhante arahāmi, aññañca pāpakaṃ tato.</gatha>
    <hangnum nr="470"/>
    <gatha type="1"> ‘‘Gantvāna  hatthiniṃ puraṃ, vajjesi mayha mātaraṃ;</gatha>
    <gatha type="2">‘Dhītā ca te mayā diṭṭhā, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā’.</gatha>
    <hangnum nr="471"/>
    <gatha type="1"> ‘‘Atthi me ettha nikkhittaṃ, anakkhātañca taṃ mayā;</gatha>
    <gatha type="last">Cattāri satasahassāni, pallaṅkassa ca heṭṭhato.</gatha>
    <hangnum nr="472"/>
    <gatha type="1"> ‘‘Tato me dānaṃ dadatu, tassā ca hotu jīvikā;</gatha>
    <gatha type="2">Dānaṃ datvā ca me mātā, dakkhiṇaṃ anudicchatu;</gatha>
    <gatha type="last">Tadāhaṃ sukhitā hessaṃ, sabbakāmasamiddhinī’’ti. –</gatha>
    <paragraph type="unindented">Imāhi  chahi gāthāhi attanā katakammañceva puna tena attano kātabbaṃ atthañca ācikkhi.</paragraph>
    <paragraph nr="467"> Tattha anāvaṭesu titthesūti kenaci anivāritesu nadītaḷākādīnaṃ titthapadesesu, yattha manussā nhāyanti, udakakiccaṃ karonti, tādisesu ṭhānesu. Viciniṃ aḍḍhamāsakanti ‘‘manussehi ṭhapetvā vissaritaṃ apināmettha kiñci labheyya’’nti lobhābhibhūtā aḍḍhamāsakamattampi viciniṃ gavesiṃ. Atha vā anāvaṭesu titthesūti upasaṅkamanena kenaci anivāritesu sattānaṃ payogāsayasuddhiyā kāraṇabhāvena titthabhūtesu samaṇabrāhmaṇesu vijjamānesu. Viciniṃ aḍḍhamāsakanti maccheramalapariyuṭṭhitacittā kassaci kiñci adentī aḍḍhamāsakampi visesena ciniṃ, na sañciniṃ puññaṃ. Tenāha ‘‘santesu deyyadhammesu, dīpaṃ nākāsimattano’’ti.</paragraph>
    <paragraph nr="468">Tasitāti pipāsitā. Rittakāti kākapeyyā sandamānāpi nadī mama pāpakammena udakena rittā tucchā vālikamattā  hutvā parivattati. Uṇhesūti uṇhasamayesu. Ātapo parivattatīti chāyāṭṭhānaṃ mayi upagatāya ātapo sampajjati.</paragraph>
    <paragraph nr="469-70">Aggivaṇṇoti samphassena aggisadiso. Tena vuttaṃ ‘‘ḍahanto upavāyatī’’ti. Etañca, bhante, arahāmīti, bhanteti taṃ upāsakaṃ garukārena vadati. Bhante, etañca yathāvuttaṃ pipāsādidukkhaṃ, aññañca tato pāpakaṃ dāruṇaṃ dukkhaṃ anubhavituṃ arahāmi tajjassa  pāpassa katattāti adhippāyo. Vajjesīti vadeyyāsi.</paragraph>
    <paragraph nr="471-72">Ettha nikkhittaṃ, anakkhātanti ‘‘ettakaṃ ettha nikkhitta’’nti anācikkhitaṃ. Idāni tassa parimāṇaṃ ṭhapitaṭṭhānañca dassentī ‘‘cattāri satasahassāni, pallaṅkassa ca heṭṭhato’’ti āha. Tattha pallaṅkassāti pubbe attano sayanapallaṅkassa. Tatoti nihitadhanato ekadesaṃ gahetvā mamaṃ uddissa dānaṃ detu. Tassāti mayhaṃ mātuyā.</paragraph>
    <paragraph>Evaṃ  tāya petiyā vutte so upāsako tassā vacanaṃ sampaṭicchitvā tattha attano karaṇīyaṃ tīretvā hatthinipuraṃ gantvā tassā mātuyā tamatthaṃ ārocesi. Tamatthaṃ dassetuṃ –</paragraph>
    <hangnum nr="473"/>
    <gatha type="1"> Sādhūti so paṭissutvā, gantvāna hatthiniṃ puraṃ;</gatha>
    <paragraph>Avoca tassā mātaraṃ –</paragraph>
    <gatha type="1">‘‘Dhītā ca te mayā diṭṭhā, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā.</gatha>
    <hangnum nr="474"/>
    <gatha type="1"> ‘‘Sā maṃ tattha samādapesi, vajjesi mayha mātaraṃ;</gatha>
    <gatha type="2">‘Dhītā ca te mayā diṭṭhā, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā.</gatha>
    <hangnum nr="475"/>
    <gatha type="1"> ‘‘‘Atthi ca me ettha nikkhittaṃ, anakkhātañca taṃ mayā;</gatha>
    <gatha type="last">Cattāri satasahassāni, pallaṅkassa ca heṭṭhato.</gatha>
    <hangnum nr="476"/>
    <gatha type="1"> ‘‘‘Tato  me dānaṃ dadatu, tassā ca hotu jīvikā;</gatha>
    <gatha type="2">Dānaṃ datvā ca me mātā, dakkhiṇaṃ anudicchatu;</gatha>
    <gatha type="last">Tadāhaṃ sukhitā hessaṃ, sabbakāmasamiddhinī’.</gatha>
    <hangnum nr="477"/>
    <gatha type="1"> ‘‘Tato hi sā dānamadā, tassā dakkhiṇamādisī;</gatha>
    <gatha type="last">Petī ca sukhitā āsi, tassā cāsi sujīvikā’’ti. –</gatha>
    <paragraph type="unindented">Saṅgītikārā  āhaṃsu. Tā suviññeyyāva.</paragraph>
    <paragraph>Taṃ sutvā tassā mātā bhikkhusaṅghassa dānaṃ datvā tassā ādisi. Tena sā paṭiladdhūpakaraṇasampattiyaṃ ṭhitā mātu attānaṃ dassetvā taṃ kāraṇaṃ ācikkhi, mātā bhikkhūnaṃ ārocesi, bhikkhū taṃ pavattiṃ bhagavato ārocesuṃ. Bhagavā tamatthaṃ aṭṭhuppattiṃ katvā sampattaparisāya dhammaṃ desesi. Sā desanā mahājanassa sātthikā ahosīti.</paragraph>
    <centered>Seriṇīpetivatthuvaṇṇanā niṭṭhitā.</centered>
    <subhead>7. Migaluddakapetavatthuvaṇṇanā</subhead>
    <paragraph>Naranāripurakkhatoyuvāti idaṃ bhagavati veḷuvane viharante migaluddakapetaṃ ārabbha vuttaṃ. Rājagahe kira aññataro luddako rattindivaṃ mige vadhitvā jīvikaṃ kappesi. Tasseko upāsako mitto ahosi, so taṃ sabbakālaṃ pāpato nivattetuṃ asakkonto ‘‘ehi, samma, rattiyaṃ pāṇātipātā viramāhī’’ti rattiyaṃ puññe samādapesi. So rattiyaṃ viramitvā divā eva pāṇātipātaṃ karoti.</paragraph>
    <paragraph>So aparena samayena kālaṃ katvā rājagahasamīpe vemānikapeto hutvā nibbatto, divasabhāgaṃ mahādukkhaṃ anubhavitvā rattiyaṃ pañcahi kāmaguṇehi samappitā samaṅgībhūto paricāresi. Taṃ disvā āyasmā nārado –</paragraph>
    <hangnum nr="478"/>
    <gatha type="1"> ‘‘Naranāripurakkhato  yuvā, rajanīyehi kāmaguṇehi sobhasi;</gatha>
    <gatha type="last">Divasaṃ anubhosi kāraṇaṃ, kimakāsi purimāya jātiyā’’ti. –</gatha>
    <paragraph type="unindented">Imāya gāthāya paṭipucchi. Tattha naranāripurakkhatoti paricārakabhūtehi devaputtehi devadhītāhi ca purakkhato payirupāsito. Yuvāti taruṇo. Rajanīyehīti kamanīyehi rāguppattihetubhūtehi. Kāmaguṇehīti kāmakoṭṭhāsehi. Sobhasīti samaṅgibhāvena virocasi rattiyanti adhippāyo. Tenāha ‘‘divasaṃ anubhosi kāraṇa’’nti, divasabhāge pana nānappakāraṃ kāraṇaṃ ghātanaṃ paccanubhavasi. Rajanīti vā rattīsu. Yehīti nipātamattaṃ. Kimakāsi purimāya jātiyāti evaṃ sukhadukkhasaṃvattaniyaṃ kiṃ nāma kammaṃ ito purimāya jātiyā tvaṃ akattha, taṃ kathehīti attho .</paragraph>
    <paragraph>Taṃ sutvā peto therassa attanā katakammaṃ ācikkhanto –</paragraph>
    <hangnum nr="479"/>
    <gatha type="1"> ‘‘Ahaṃ rājagahe ramme, ramaṇīye giribbaje;</gatha>
    <gatha type="last">Migaluddo pure āsiṃ, lohitapāṇi dāruṇo.</gatha>
    <hangnum nr="480"/>
    <gatha type="1"> ‘‘Avirodhakaresu  pāṇisu, puthusattesu paduṭṭhamānaso;</gatha>
    <gatha type="last">Vicariṃ atidāruṇo sadā, parahiṃsāya rato asaññato.</gatha>
    <hangnum nr="481"/>
    <gatha type="1"> ‘‘Tassa me sahāyo suhadayo, saddho āsi upāsako;</gatha>
    <gatha type="last">Sopi maṃ anukampanto, nivāresi punappunaṃ.</gatha>
    <hangnum nr="482"/>
    <gatha type="1"> ‘‘‘Mākāsi pāpakaṃ kammaṃ, mā tāta duggatiṃ agā;</gatha>
    <gatha type="last">Sace icchasi pecca sukhaṃ, virama pāṇavadhā asaṃyamā.</gatha>
    <hangnum nr="483"/>
    <gatha type="1"> ‘‘Tassāhaṃ vacanaṃ sutvā, sukhakāmassa hitānukampino;</gatha>
    <gatha type="last">Nākāsiṃ sakalānusāsaniṃ, cirapāpābhirato abuddhimā.</gatha>
    <hangnum nr="484"/>
    <gatha type="1"> ‘‘So maṃ puna bhūrisumedhaso, anukampāya saṃyame nivesayi;</gatha>
    <gatha type="last">Sace divā hanasi pāṇino, atha te rattiṃ bhavatu saṃyamo.</gatha>
    <hangnum nr="485"/>
    <gatha type="1"> ‘‘Svāhaṃ  divā hanitvā pāṇino, virato rattimahosi saññato;</gatha>
    <gatha type="last">Rattāhaṃ paricāremi, divā khajjāmi duggato.</gatha>
    <hangnum nr="486"/>
    <gatha type="1"> ‘‘Tassa kammassa kusalassa, anubhomi rattiṃ amānusiṃ;</gatha>
    <gatha type="last">Divā paṭihatāva kukkurā, upadhāvanti samantā khādituṃ.</gatha>
    <hangnum nr="487"/>
    <gatha type="1"> ‘‘Ye  ca te satatānuyogino, dhuvaṃ payuttā sugatassa sāsane;</gatha>
    <gatha type="last">Maññāmi te amatameva kevalaṃ, adhigacchanti padaṃ asaṅkhata’’nti. –</gatha>
    <paragraph type="unindented">Imā gāthā abhāsi.</paragraph>
    <paragraph nr="479-80"> Tattha luddoti dāruṇo. Lohitapāṇīti abhiṇhaṃ pāṇaghātena lohitamakkhitapāṇī. Dāruṇoti kharo, sattānaṃ hiṃsanakoti attho. Avirodhakaresūti kenaci virodhaṃ akarontesu migasakuṇādīsu.</paragraph>
    <paragraph nr="482-83">Asaṃyamāti asaṃvarā dussīlyā. Sakalānusāsaninti sabbaṃ anusāsaniṃ, sabbakālaṃ pāṇātipātato paṭiviratinti attho. Cirapāpābhiratoti cirakālaṃ pāpe abhirato.</paragraph>
    <paragraph nr="484">Saṃyameti sucarite. Nivesayīhi nivesesi. Sace divā hanasi pāṇino, atha te rattiṃ bhavatu saṃyamoti nivesitākāradassanaṃ. So kira sallapāsasajjanādinā rattiyampi pāṇavadhaṃ anuyutto ahosi.</paragraph>
    <paragraph nr="485">Divā khajjāmi duggatoti idāni duggatiṃ gato mahādukkhappatto divasabhāge khādiyāmi. Tassa kira divā sunakhehi migānaṃ khādāpitattā kammasarikkhakaṃ phalaṃ hoti, divasabhāge mahantā sunakhā upadhāvitvā aṭṭhisaṅghātamattāvasesaṃ sarīraṃ karonti. Rattiyā pana upagatāya taṃ pākatikameva hoti, dibbasampattiṃ anubhavati. Tena vuttaṃ –</paragraph>
    <hangnum nr="486"/>
    <gatha type="1"> ‘‘Tassa  kammassa kusalassa, anubhomi rattiṃ amānusiṃ;</gatha>
    <gatha type="last">Divā paṭihatāva kukkurā, upadhāvanti samantā khāditu’’nti.</gatha>
    <paragraph>Tattha paṭihatāti paṭihatacittā baddhāghātā viya hutvā. Samantā khāditunti mama sarīraṃ samantato khādituṃ upadhāvanti. Idañca nesaṃ ativiya attano bhayāvahaṃ upagamanakālaṃ gahetvā vuttaṃ. Te pana upadhāvitvā aṭṭhimattāvasesaṃ sarīraṃ katvā gacchanti.</paragraph>
    <paragraph nr="487">Ye ca te satatānuyoginoti osānagāthāya ayaṃ saṅkhepattho – ahampi nāma rattiyaṃ  pāṇavadhamattato virato evarūpaṃ sampattiṃ  anubhavāmi. Ye pana te purisā sugatassa buddhassa bhagavato sāsane adhisīlādike dhuvaṃ payuttā daḷhaṃ payuttā satataṃ sabbakālaṃ anuyogavantā, te puññavanto kevalaṃ lokiyasukhena asammissaṃ ‘‘asaṅkhataṃ pada’’nti laddhanāmaṃ amatameva adhigacchanti maññe, natthi tesaṃ tadadhigame koci vibandhoti.</paragraph>
    <paragraph>Evaṃ tena petena vutte thero taṃ pavattiṃ satthu ārocesi. Satthā tamatthaṃ aṭṭhuppattiṃ katvā sampattaparisāya dhammaṃ desesi. Sabbampi vuttanayameva.</paragraph>
    <centered>Migaluddakapetavatthuvaṇṇanā niṭṭhitā.</centered>
    <subhead>8. Dutiyamigaluddakapetavatthuvaṇṇanā</subhead>
    <paragraph>Kūṭāgāre ca pāsādeti idaṃ bhagavati veḷuvane viharante aparaṃ migaluddakapetaṃ ārabbha vuttaṃ. Rājagahe kira aññataro māgaviko māṇavo vibhavasampannopi samāno bhogasukhaṃ pahāya rattindivaṃ mige hananto vicarati. Tassa sahāyabhūto eko upāsako anuddayaṃ paṭicca – ‘‘sādhu, samma, pāṇātipātato viramāhi, mā te ahosi dīgharattaṃ ahitāya dukkhāyā’’ti ovādaṃ adāsi. So  taṃ anādiyi. Atha so upāsako aññataraṃ attano manobhāvanīyaṃ khīṇāsavattheraṃ yāci – ‘‘sādhu, bhante, asukapurisassa tathā dhammaṃ desetha, yathā so pāṇātipātato virameyyā’’ti.</paragraph>
    <paragraph>Athekadivasaṃ so thero rājagahe piṇḍāya caranto tassa gehadvāre aṭṭhāsi. Taṃ disvā so māgaviko sañjātabahumāno paccuggantvā gehaṃ pavesetvā āsanaṃ paññāpetvā adāsi. Nisīdi thero paññatte āsane, sopi theraṃ upasaṅkamitvā nisīdi. Tassa thero pāṇātipāte ādīnavaṃ, tato viratiyā ānisaṃsañca pakāsesi. So taṃ sutvāpi tato viramituṃ na icchi. Atha naṃ thero āha – ‘‘sace, tvaṃ āvuso, sabbena sabbaṃ viramituṃ na sakkosi, rattimpi tāva viramassū’’ti, so ‘‘sādhu, bhante, viramāmi ratti’’nti tato virami. Sesaṃ anantaravatthusadisaṃ. Gāthāsu pana –</paragraph>
    <hangnum nr="488"/>
    <gatha type="1"> ‘‘Kūṭāgāre  ca pāsāde, pallaṅke gonakatthate;</gatha>
    <gatha type="last">Pañcaṅgikena turiyena, ramasi suppavādite.</gatha>
    <hangnum nr="489"/>
    <gatha type="1"> ‘‘Tato  ratyā vivasāne, sūriyuggamanaṃ pati;</gatha>
    <gatha type="last">Apaviddho susānasmiṃ, bahudukkhaṃ nigacchasi.</gatha>
    <hangnum nr="490"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissakammavipākena, idaṃ dukkhaṃ nigacchasī’’ti. –</gatha>
    <paragraph type="unindented">Tīhi gāthāhi nāradatthero naṃ paṭipucchi. Athassa peto –</paragraph>
    <hangnum nr="491"/>
    <gatha type="1"> ‘‘Ahaṃ rājagahe ramme, ramaṇīye giribbaje;</gatha>
    <gatha type="last">Migaluddo pure āsiṃ, luddo cāsimasaññato.</gatha>
    <hangnum nr="492"/>
    <gatha type="1"> ‘‘Tassa me sahāyo suhadayo, saddho āsi upāsako;</gatha>
    <gatha type="2">Tassa  kulūpako bhikkhu, āsi gotamasāvako;</gatha>
    <gatha type="last">Sopi maṃ anukampanto, nivāresi punappunaṃ.</gatha>
    <hangnum nr="493"/>
    <gatha type="1"> ‘‘‘Mākāsi pāpakaṃ kammaṃ, mā tāta duggatiṃ agā;</gatha>
    <gatha type="last">Sace icchasi pecca sukhaṃ, virama pāṇavadhā asaṃyamā’.</gatha>
    <hangnum nr="494"/>
    <gatha type="1"> ‘‘Tassāhaṃ vacanaṃ sutvā, sukhakāmassa hitānukampino;</gatha>
    <gatha type="last">Nākāsiṃ sakalānusāsaniṃ, cirapāpābhirato abuddhimā.</gatha>
    <hangnum nr="495"/>
    <gatha type="1"> ‘‘So maṃ puna bhūrisumedhaso, anukampāya saṃyame nivesayi;</gatha>
    <gatha type="last">‘Sace divā hanasi pāṇino, atha te rattiṃ bhavatu saṃyamo’.</gatha>
    <hangnum nr="496"/>
    <gatha type="1"> ‘‘Svāhaṃ divā hanitvā pāṇino, virato rattimahosi saññato;</gatha>
    <gatha type="last">Rattāhaṃ paricāremi, divā khajjāmi duggato.</gatha>
    <hangnum nr="497"/>
    <gatha type="1"> ‘‘Tassa  kammassa kusalassa, anubhomi rattiṃ amānusiṃ;</gatha>
    <gatha type="last">Divā paṭihatāva kukkurā, upadhāvanti samantā khādituṃ.</gatha>
    <hangnum nr="498"/>
    <gatha type="1"> ‘‘Ye  ca te satatānuyogino, dhuvaṃ payuttā sugatassa sāsane;</gatha>
    <gatha type="last">Maññāmi te amatameva kevalaṃ, adhigacchanti padaṃ asaṅkhata’’nti. –</gatha>
    <paragraph type="unindented">Tamatthaṃ ācikkhi. Tāsaṃ attho heṭṭhā vuttanayova.</paragraph>
    <centered>Dutiyamigaluddakapetavatthuvaṇṇanā niṭṭhitā.</centered>
    <subhead>9. Kūṭavinicchayikapetavatthuvaṇṇanā</subhead>
    <paragraph>Mālī kiriṭī kāyūrīti idaṃ satthari veḷuvane viharante kūṭavinicchayikapetaṃ ārabbha vuttaṃ. Tadā bimbisāro rājā māsassa chasu divasesu uposathaṃ upavasati, taṃ anuvattantā bahū manussā uposathaṃ upavasanti. Rājā attano santikaṃ āgatāgate manusse pucchati – ‘‘kiṃ tumhehi uposatho upavuttho, udāhu na upavuttho’’ti? Tatreko adhikaraṇe niyuttakapuriso pisuṇavāco nekatiko lañjagāhako ‘‘na upavutthomhī’’ti vattuṃ asahanto ‘‘upavutthomhi, devā’’ti āha. Atha naṃ rājasamīpato nikkhantaṃ sahāyo āha – ‘‘kiṃ, samma, ajja tayā upavuttho’’ti? ‘‘Bhayenāhaṃ, samma, rañño sammukhā evaṃ avocaṃ, nāhaṃ uposathiko’’ti.</paragraph>
    <paragraph>Atha naṃ sahāyo āha – ‘‘yadi evaṃ upaḍḍhuposathopi tāva te ajja hotu, uposathaṅgāni samādiyāhī’’ti. So tassa vacanaṃ ‘‘sādhū’’ti sampaṭicchitvā gehaṃ gantvā abhutvāva mukhaṃ vikkhāletvā uposathaṃ adhiṭṭhāya rattiyaṃ vāsūpagato rittāsayasambhūtena  balavavātahetukena sūlena upacchinnāyusaṅkhāro cutianantaraṃ pabbatakucchiyaṃ vemānikapeto  hutvā nibbatti. So hi ekarattiṃ uposatharakkhaṇamattena vimānaṃ paṭilabhi dasakaññāsahassaparivāraṃ mahatiñca dibbasampattiṃ. Kūṭavinicchayikatāya pana pesuṇikatāya ca attano piṭṭhimaṃsāni sayameva okkantitvā khādati. Taṃ āyasmā nārado gijjakūṭato otaranto disvā –</paragraph>
    <hangnum nr="499"/>
    <gatha type="1"> ‘‘Mālī kiriṭī kāyūrī, gattā te candanussadā;</gatha>
    <gatha type="last">Pasannamukhavaṇṇosi, sūriyavaṇṇova sobhasi.</gatha>
    <hangnum nr="500"/>
    <gatha type="1"> ‘‘Amānusā  pārisajjā, ye teme paricārakā;</gatha>
    <gatha type="2">Dasa kaññāsahassāni, yā temā paricārikā;</gatha>
    <gatha type="last">Tā kambukāyūradharā, kañcanāveḷabhūsitā.</gatha>
    <hangnum nr="501"/>
    <gatha type="1"> ‘‘Mahānubhāvosi tuvaṃ, lomahaṃsanarūpavā;</gatha>
    <gatha type="last">Piṭṭhimaṃsāni attano, sāmaṃ ukkacca khādasi.</gatha>
    <hangnum nr="502"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="2">Kissakammavipākena, piṭṭhimaṃsāni attano;</gatha>
    <gatha type="last">Sāmaṃ ukkacca khādasīti.</gatha>
    <hangnum nr="503"/>
    <gatha type="1"> ‘‘Attanohaṃ anatthāya, jīvaloke acārisaṃ;</gatha>
    <gatha type="last">Pesuññamusāvādena, nikativañcanāya ca.</gatha>
    <hangnum nr="504"/>
    <gatha type="1"> ‘‘Tatthāhaṃ parisaṃ gantvā, saccakāle upaṭṭhite;</gatha>
    <gatha type="last">Atthaṃ dhammaṃ nirākatvā, adhammamanuvattisaṃ.</gatha>
    <hangnum nr="505"/>
    <gatha type="1"> ‘‘Evaṃ so khādatattānaṃ, yo hoti piṭṭhimaṃsiko;</gatha>
    <gatha type="last">Yathāhaṃ ajja khādāmi, piṭṭhimaṃsāni attano.</gatha>
    <hangnum nr="506"/>
    <gatha type="1"> ‘‘Tayidaṃ  tayā nārada sāmaṃ diṭṭhaṃ, anukampakā ye kusalā vadeyyuṃ;</gatha>
    <gatha type="last">Mā pesuṇaṃ mā ca musā abhāṇi, mā khosi piṭṭhimaṃsiko tuva’’nti. –</gatha>
    <paragraph type="unindented">Thero  catūhi gāthāhi pucchi, sopi tassa catūhi gāthāhi etamatthaṃ vissajjesi.</paragraph>
    <paragraph nr="499"> Tattha mālīti māladhārī, dibbapupphehi paṭimaṇḍitoti adhippāyo. Kiriṭīti veṭhitasīso. Kāyūrīti keyūravā, bāhālaṅkārapaṭimaṇḍitoti attho. Gattāti sarīrāvayavā. Candanussadāti candanasārānulittā. Sūriyavaṇṇova sobhasīti bālasūriyasadisavaṇṇo eva hutvā virocasi. ‘‘Araṇavaṇṇī pabhāsasī’’tipi pāḷi, araṇanti araṇiyehi devehi sadisavaṇṇo ariyāvakāsoti  attho.</paragraph>
    <paragraph nr="500">Pārisajjāti parisapariyāpannā, upaṭṭhākāti attho. Tuvanti tvaṃ. Lomahaṃsanarūpavāti passantānaṃ lomahaṃsajananarūpayutto. Mahānubhāvatāsamaṅgitāya hetaṃ vuttaṃ. Ukkaccāti ukkantitvā, chinditvāti attho.</paragraph>
    <paragraph nr="503">Acārisanti acariṃ paṭipajjiṃ. Pesuññamusāvādenāti pesuññena ceva musāvādena ca. Nikativañcanāya cāti nikatiyā vañcanāya ca patirūpadassanena paresaṃ vikārena vañcanāya ca.</paragraph>
    <paragraph nr="504">Saccakāleti saccaṃ vattuṃ yuttakāle. Atthanti diṭṭhadhammikādibhedaṃ hitaṃ. Dhammanti kāraṇaṃ ñāyaṃ. Nirākatvāti chaḍḍetvā pahāya. Soti yo pesuññādiṃ ācarati, so satto. Sesaṃ sabbaṃ heṭṭhā vuttanayameva.</paragraph>
    <centered>Kūṭavinicchayikapetavatthuvaṇṇanā niṭṭhitā.</centered>
    <subhead>10. Dhātuvivaṇṇapetavatthuvaṇṇanā</subhead>
    <paragraph>Antalikkhasmiṃtiṭṭhantoti idaṃ dhātuvivaṇṇapetavatthu. Bhagavati kusinārāyaṃ upavattane mallānaṃ sālavane yamakasālānamantare parinibbute dhātuvibhāge ca kate rājā ajātasattu attanā laddhadhātubhāgaṃ gahetvā satta vassāni satta ca māse satta ca divase buddhaguṇe anussaranto uḷārapūjaṃ pavattesi. Tattha asaṅkheyyā appameyyā manussā cittāni pasādetvā  saggūpagā ahesuṃ, chaḷāsītimattāni pana purisasahassāni cirakālabhāvitena assaddhiyena micchādassanena ca vipallatthacittā pasādanīyepi ṭhāne attano cittāni padosetvā petesu uppajjiṃsu. Tasmiṃyeva rājagahe aññatarassa vibhavasampannassa kuṭumbikassa bhariyā dhītā suṇisā ca pasannacittā ‘‘dhātupūjaṃ karissāmā’’ti gandhapupphādīni gahetvā dhātuṭṭhānaṃ gantuṃ āraddhā. So kuṭumbiko ‘‘kiṃ aṭṭhikānaṃ pūjanenā’’ti tā paribhāsetvā dhātupūjaṃ vivaṇṇesi. Tāpi tassa vacanaṃ anādiyitvā tattha gantvā dhātupūjaṃ katvā gehaṃ āgatā tādisena rogena abhibhūtā nacirasseva kālaṃ katvā devaloke nibbattiṃsu. So pana kodhena abhibhūto nacirasseva kālaṃ katvā tena pāpakammena petesu nibbatti.</paragraph>
    <paragraph>Athekadivasaṃ  āyasmā mahākassapo sattesu anukampāya tathārūpaṃ iddhābhisaṅkhāraṃ abhisaṅkhāsi, yathā manussā te pete tā ca devatāyo passanti. Tathā pana katvā cetiyaṅgaṇe ṭhito taṃ dhātuvivaṇṇakaṃ petaṃ tīhi gāthāhi pucchi. Tassa so peto byākāsi –</paragraph>
    <hangnum nr="507"/>
    <gatha type="1"> ‘‘Antalikkhasmiṃ tiṭṭhanto, duggandho pūti vāyasi;</gatha>
    <gatha type="last">Mukhañca te kimayo pūtigandhaṃ, khādanti kiṃ kammamakāsi pubbe.</gatha>
    <hangnum nr="508"/>
    <gatha type="1"> ‘‘Tato satthaṃ gahetvāna, okkantanti punappunaṃ;</gatha>
    <gatha type="last">Khārena paripphositvā, okkantanti punappunaṃ.</gatha>
    <hangnum nr="509"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissakammavipākena, idaṃ dukkhaṃ nigacchasī’’ti.</gatha>
    <hangnum nr="510"/>
    <gatha type="1"> ‘‘Ahaṃ  rājagahe ramme, ramaṇīye giribbaje;</gatha>
    <gatha type="last">Issaro dhanadhaññassa, supahūtassa mārisa.</gatha>
    <hangnum nr="511"/>
    <gatha type="1"> ‘‘Tassāyaṃ me bhariyā ca, dhītā ca suṇisā ca me;</gatha>
    <gatha type="2">Tā mālaṃ uppalañcāpi, paccagghañca vilepanaṃ;</gatha>
    <gatha type="last">Thūpaṃ harantiyo vāresiṃ, taṃ pāpaṃ pakataṃ mayā.</gatha>
    <hangnum nr="512"/>
    <gatha type="1"> ‘‘Chaḷāsītisahassāni , mayaṃ paccattavedanā;</gatha>
    <gatha type="last">Thūpapūjaṃ vivaṇṇetvā, paccāma niraye bhusaṃ.</gatha>
    <hangnum nr="513"/>
    <gatha type="1"> ‘‘Ye ca kho thūpapūjāya, vattante arahato mahe;</gatha>
    <gatha type="last">Ādīnavaṃ pakāsenti, vivecayetha ne tato.</gatha>
    <hangnum nr="514"/>
    <gatha type="1"> ‘‘Imā ca passa ayantiyo, māladhārī alaṅkatā;</gatha>
    <gatha type="last">Mālāvipākaṃnubhontiyo, samiddhā ca tā yasassiniyo.</gatha>
    <hangnum nr="515"/>
    <gatha type="1"> ‘‘Tañca  disvāna accheraṃ, abbhutaṃ lomahaṃsanaṃ;</gatha>
    <gatha type="last">Namo karonti sappaññā, vandanti taṃ mahāmuniṃ.</gatha>
    <hangnum nr="516"/>
    <gatha type="1"> ‘‘Sohaṃ nūna ito gantvā, yoniṃ laddhāna mānusiṃ;</gatha>
    <gatha type="last">Thūpapūjaṃ karissāmi, appamatto punappuna’’nti.</gatha>
    <paragraph nr="507-8"> Tattha duggandhoti aniṭṭhagandho, kuṇapagandhagandhīti attho. Tenāha ‘‘pūti vāyasī’’ti. Tatoti duggandhavāyanato kimīhi khāyitabbato ca upari. Sattaṃ gahetvāna, okkantanti punappunanti kammasañcoditā sattā nisitadhāraṃ satthaṃ gahetvā punappunaṃ taṃ vaṇamukhaṃ avakantanti. Khārena paripphositvā, okkantanti punappunanti avakantitaṭṭhāne khārodakena āsiñcitvā punappunampi avakantanti.</paragraph>
    <paragraph nr="510">Issaro dhanadhaññassa, supahūtassāti ativiya pahūtassa  dhanassa dhaññassa ca issaro sāmī, aḍḍho mahaddhanoti attho.</paragraph>
    <paragraph nr="511">Tassāyaṃ me bhariyā ca, dhītā ca suṇisā cāti tassa mayhaṃ ayaṃ purimattabhāve bhariyā, ayaṃ dhītā, ayaṃ suṇisā. Tā devabhūtā ākāse ṭhitāti dassento vadati. Paccagghanti abhinavaṃ. Thūpaṃ harantiyo vāresinti thūpaṃ pūjetuṃ upanentiyo dhātuṃ vivaṇṇento paṭikkhipiṃ. Taṃ pāpaṃ pakataṃ mayāti taṃ dhātuvivaṇṇanapāpaṃ kataṃ samācaritaṃ mayāti vippaṭisārappatto vadati.</paragraph>
    <paragraph nr="512">Chaḷāsītisahassānīti  chasahassādhikā asītisahassamattā. Mayanti te pete attanā saddhiṃ saṅgahetvā vadati. Paccattavedanāti visuṃ visuṃ anubhuyyamānadukkhavedanā. Nirayeti baladukkhatāya pettivisayaṃ nirayasadisaṃ katvā āha.</paragraph>
    <paragraph nr="513">Ye ca kho thūpapūjāya, vattante arahato maheti arahato sammāsambuddhassa thūpaṃ uddissa pūjāmahe pavattamāne ahaṃ viya ye thūpapūjāya ādīnavaṃ dosaṃ pakāsenti. Te puggale tato puññato vivecayetha vivecāpayetha, paribāhire janayethāti aññāpadesena attano mahājāniyataṃ vibhāveti.</paragraph>
    <paragraph nr="514">Āyantiyoti  ākāsena āgacchantiyo. Mālāvipākanti thūpe katamālāpūjāya vipākaṃ phalaṃ. Samiddhāti dibbasampattiyā samiddhā. Tā yasassiniyoti tā parivāravantiyo.</paragraph>
    <paragraph nr="515">Tañca disvānāti tassa atiparittassa pūjāpuññassa acchariyaṃ abbhutaṃ lomahaṃsanaṃ atiuḷāraṃ vipākavisesaṃ disvā. Namo karonti sappaññā, vandanti taṃ mahāmuninti, bhante kassapa, imā itthiyo taṃ uttamapuññakkhettabhūtaṃ vandanti abhivādenti, namo karonti namakkārañca karontīti attho.</paragraph>
    <paragraph nr="516"> Atha  so peto saṃviggamānaso saṃvegānurūpaṃ āyatiṃ attanā kātabbaṃ dassento ‘‘sohaṃ nūnā’’ti gāthamāha. Taṃ uttānatthameva.</paragraph>
    <paragraph>Evaṃ petena vutto mahākassapo taṃ aṭṭhuppattiṃ katvā sampattaparisāya dhammaṃ desesi.</paragraph>
    <centered>Dhātuvivaṇṇapetavatthuvaṇṇanā niṭṭhitā.</centered>
    <centered>Iti khuddaka-aṭṭhakathāya petavatthusmiṃ</centered>
    <paragraph>Dasavatthupaṭimaṇḍitassa</paragraph>
    <centered>Tatiyassa cūḷavaggassa atthasaṃvaṇṇanā niṭṭhitā.</centered>
  </text>
</tree>
