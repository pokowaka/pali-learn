<?xml version='1.0' encoding='UTF-8'?>
<tree text="4. Mah&#x101;vaggo" target="text">
  <text>
    <subhead>1. Ambasakkarapetavatthuvaṇṇanā</subhead>
    <paragraph>Vesālīnāma nagaratthi vajjīnanti idaṃ ambasakkarapetavatthu. Tassa kā uppatti? Bhagavati jetavane viharante ambasakkaro nāma licchavirājā micchādiṭṭhiko natthikavādo vesāliyaṃ rajjaṃ kāresi. Tena ca samayena vesālinagare aññatarassa vāṇijassa āpaṇasamīpe cikkhallaṃ hoti, tattha bahū janā uppatitvā atikkamantā kilamanti, keci kaddamena limpanti. Taṃ disvā so vāṇijo ‘‘mā ime manussā kalalaṃ akkamiṃsū’’ti apagataduggandhaṃ saṅkhavaṇṇapaṭibhāgaṃ gosīsaṭṭhiṃ āharāpetvā nikkhipāpesi. Pakatiyā ca sīlavā ahosi akkodhano saṇhavāco, paresañca yathābhūtaṃ guṇaṃ kitteti.</paragraph>
    <paragraph>So ekasmiṃ divase attano sahāyassa nhāyantassa pamādena anolokentassa nivāsanavatthaṃ kīḷādhippāyena apanidhāya taṃ dukkhāpetvā adāsi. Bhāgineyyo panassa corikāya paragehato bhaṇḍaṃ āharitvā tasseva āpaṇe nikkhipi. Bhaṇḍasāmikā vīmaṃsantā bhaṇḍena saddhiṃ tassa bhāgineyyaṃ tañca rañño dassesuṃ. Rājā ‘‘imassa sīsaṃ chindatha, bhāgineyyaṃ panassa sūle āropethā’’ti āṇāpesi. Rājapurisā tathā akaṃsu. So kālaṃ katvā bhummadevesu uppajji. So gosīsena setuno katattā setavaṇṇaṃ  dibbaṃ manojavaṃ assājānīyaṃ paṭilabhi, guṇavantānaṃ vaṇṇakathanena tassa gattato dibbagandho vāyati, sāṭakassa pana apanihitattā naggo ahosi. So attanā pubbe katakammaṃ olokento tadanusārena attano bhāgineyyaṃ sūle āropitaṃ disvā karuṇāya codiyamāno manojavaṃ assaṃ abhiruhitvā aḍḍharattisamaye tassa sūlā ropitaṭṭhānaṃ gantvā avidūre ṭhito ‘‘jīva, bho, jīvitameva seyyo’’ti divase divase vadati.</paragraph>
    <paragraph>Tena ca samayena ambasakkaro rājā hatthikkhandhavaragato nagaraṃ padakkhiṇaṃ karonto aññatarasmiṃ gehe vātapānaṃ vivaritvā rājavibhūtiṃ passantiṃ  ekaṃ itthiṃ disvā paṭibaddhacitto hutvā pacchāsane nisinnassa purisassa ‘‘imaṃ gharaṃ imañca itthiṃ upadhārehī’’ti saññaṃ datvā anukkamena  attano rājagehaṃ paviṭṭho taṃ purisaṃ pesesi – ‘‘gaccha, bhaṇe, tassā itthiyā sasāmikabhāvaṃ vā asāmikabhāvaṃ vā jānāhī’’ti. So gantvā tassā sasāmikabhāvaṃ ñatvā rañño ārocesi. Rājā tassā itthiyā pariggahaṇūpāyaṃ cintento tassā sāmikaṃ pakkosāpetvā ‘‘ehi, bhaṇe, maṃ upaṭṭhāhī’’ti āha. So anicchantopi ‘‘rājā attano vacanaṃ akaronte mayi rājadaṇḍaṃ kareyyā’’ti bhayena rājupaṭṭhānaṃ sampaṭicchitvā divase divase rājupaṭṭhānaṃ gacchati. Rājāpi tassa bhattavetanaṃ dāpetvā katipayadivasātikkamena pātova upaṭṭhānaṃ āgataṃ evamāha – ‘‘gaccha, bhaṇe, amumhi ṭhāne ekā pokkharaṇī atthi, tato aruṇavaṇṇamattikaṃ rattuppalāni ca ānehi, sace ajjeva nāgaccheyyāsi, jīvitaṃ te natthī’’ti. Tasmiñca gate dvārapālaṃ āha – ‘‘ajja anatthaṅgate eva sūriye sabbadvārāni thaketabbānī’’ti.</paragraph>
    <paragraph>Sā ca pokkharaṇī vesāliyā tiyojanamatthake hoti, tathāpi so puriso maraṇabhayatajjito vātavegena pubbaṇheyeva taṃ pokkharaṇiṃ sampāpuṇi. ‘‘Sā ca pokkharaṇī amanussapariggahitā’’ti pageva sutattā bhayena so ‘‘atthi nu kho ettha koci parissayo’’ti samantato  anupariyāyati. Taṃ disvā pokkharaṇipālako amanusso karuṇāyamānarūpo manussarūpena upasaṅkamitvā ‘‘kimatthaṃ, bho purisa, idhāgatosī’’ti āha. So tassa taṃ pavattiṃ kathesi. So ‘‘yadi evaṃ yāvadatthaṃ gaṇhāhī’’ti attano dibbarūpaṃ dassetvā antaradhāyi.</paragraph>
    <paragraph>So tattha aruṇavaṇṇamattikaṃ rattuppalāni ca gahetvā anatthaṅgateyeva sūriye nagaradvāraṃ sampāpuṇi. Taṃ disvā dvārapālo tassa viravantasseva dvāraṃ thakesi. So thakite dvāre pavesanaṃ alabhanto dvārasamīpe sūle āropitaṃ purisaṃ disvā ‘‘ete mayi anatthaṅgate eva sūriye āgate viravante evaṃ dvāraṃ thakesuṃ. ‘Ahaṃ kāleyeva āgato, mama dāso natthī’ti tayāpi ñātaṃ hotū’’ti  sakkhimakāsi. Taṃ sutvā so āha ‘‘ahaṃ sūle āvuto vajjho maraṇābhimukho, kathaṃ tava sakkhi homi. Eko panettha peto mahiddhiko mama samīpaṃ āgamissati, taṃ sakkhiṃ karohī’’ti. ‘‘Kathaṃ pana so mayā daṭṭhabbo’’ti? Idheva tvaṃ tiṭṭha, ‘‘sayameva dakkhissasī’’ti. So tattha ṭhito majjhimayāme taṃ petaṃ āgataṃ disvā sakkhiṃ akāsi. Vibhātāya ca rattiyā raññā ‘‘mama āṇā tayā atikkantā, tasmā rājadaṇḍaṃ te karissāmī’’ti vutte, deva, mayā tava āṇā nātikkantā, anatthaṅgate eva sūriye ahaṃ idhāgatoti. Tattha ko te sakkhīti? So  tassa sūlāvutassa purisassa santike āgacchantaṃ naggapetaṃ ‘‘sakkhī’’ti niddisitvā ‘‘kathametaṃ amhehi saddhātabba’’nti raññā vutte ‘‘ajja rattiyaṃ tumhehi saddhātabbaṃ purisaṃ mayā saddhiṃ pesethā’’ti āha. Taṃ sutvā rājā sayameva tena saddhiṃ tattha gantvā ṭhito petena ca tatthāgantvā ‘‘jīva, bho, jīvitameva seyyo’’ti vutte taṃ ‘‘seyyā nisajjā nayimassa atthī’’tiādinā pañcahi gāthāhi paṭipucchi. Idāni ādito pana ‘‘vesāli nāma nagaratthi vajjīna’’nti gāthā tāsaṃ sambandhadassanatthaṃ saṅgītikārehi ṭhapitā –</paragraph>
    <hangnum nr="517"/>
    <gatha type="1"> ‘‘Vesālī  nāma nagaratthi vajjīnaṃ, tattha ahu licchavi ambasakkaro;</gatha>
    <gatha type="last">Disvāna petaṃ nagarassa bāhiraṃ, tattheva pucchittha taṃ kāraṇatthiko.</gatha>
    <hangnum nr="518"/>
    <gatha type="1"> ‘‘Seyyā nisajjā nayimassa atthi, abhikkamo natthi paṭikkamo ca;</gatha>
    <gatha type="last">Asitapītakhāyitavatthabhogā, paricāraṇā sāpi imassa natthi.</gatha>
    <hangnum nr="519"/>
    <gatha type="1"> ‘‘Ye ñātakā diṭṭhasutā suhajjā, anukampakā yassa ahesuṃ pubbe;</gatha>
    <gatha type="last">Daṭṭhumpi te dāni na taṃ labhanti, virājitato hi janena tena.</gatha>
    <hangnum nr="520"/>
    <gatha type="1"> ‘‘Na  oggatattassa bhavanti mittā, jahanti mittā vikalaṃ viditvā;</gatha>
    <gatha type="last">Atthañca disvā parivārayanti, bahū mittā uggatattassa honti.</gatha>
    <hangnum nr="521"/>
    <gatha type="1"> ‘‘Nihīnatto sabbabhogehi kiccho, sammakkhito samparibhinnagatto;</gatha>
    <gatha type="last">Ussāvabindūva palimpamānā, ajja suve jīvitassūparodho.</gatha>
    <hangnum nr="522"/>
    <gatha type="1"> ‘‘Etādisaṃ uttamakicchappattaṃ,</gatha>
    <gatha type="2">Uttāsitaṃ pucimandassa sūle;</gatha>
    <gatha type="3">Atha tvaṃ kena vaṇṇena vadesi yakkha,</gatha>
    <gatha type="last">‘Jīva bho jīvitameva seyyo’’’ti.</gatha>
    <paragraph nr="517"> Tattha tatthāti tassaṃ vesāliyaṃ. Nagarassa bāhiranti nagarassa bahi bhavaṃ, vesālinagarassa bahi eva  jātaṃ pavattaṃ sambandhaṃ. Tatthevāti yattha taṃ passi, tattheva ṭhāne. Tanti  taṃ petaṃ. Kāraṇatthikoti ‘‘jīva, bho, jīvitameva seyyo’’ti vuttaatthassa kāraṇena atthiko hutvā.</paragraph>
    <paragraph nr="518">Seyyā nisajjā nayimassa atthīti piṭṭhipasāraṇalakkhaṇā seyyā, pallaṅkābhujanalakkhaṇā nisajjā ca imassa sūle āropitapuggalassa natthi. Abhikkamo natthi paṭikkamo cāti abhikkamādilakkhaṇaṃ appamattakampi gamanaṃ imassa natthi. Paricārikā sāpīti yā asitapītakhāyitavatthaparibhogādilakkhaṇā indriyānaṃ paricāraṇā, sāpi imassa natthi. ‘‘Pariharaṇā sāpī’’ti vā pāṭho, asitādiparibhogavasena indriyānaṃ pariharaṇā, sāpi imassa natthi vigatajīvitattāti attho. ‘‘Paricāraṇā sāpī’’ti keci paṭhanti.</paragraph>
    <paragraph nr="519">Diṭṭhasutā suhajjā, anukampakā yassa ahesuṃ pubbeti sandiṭṭhasahāyā ceva adiṭṭhasahāyā ca yassa mittā anuddayāvanto ye  assa imassa pubbe ahesuṃ. Daṭṭhumpīti passitumpi na labhanti, kuto saha vasitunti attho. Virājitattoti pariccattasabhāvo. Janena tenāti tena ñātiādijanena.</paragraph>
    <paragraph nr="520">Na oggatattassa bhavanti mittāti apagataviññāṇassa matassa mittā nāma na honti tassa mittehi kātabbakiccassa atikkantattā. Jahanti mittā vikalaṃ viditvāti mato tāva tiṭṭhatu, jīvantampi bhogavikalaṃ purisaṃ viditvā ‘‘na ito kiñci gayhūpaga’’nti mittā pajahanti. Atthañca disvā parivārayantīti tassa pana santakaṃ atthaṃ dhanaṃ disvā piyavādino mukhullokikā hutvā taṃ parivārenti. Bahū mittā uggatattassa hontīti vibhavasampattiyā  uggatasabhāvassa samiddhassa bahū anekā mittā honti, ayaṃ lokiyasabhāvoti attho.</paragraph>
    <paragraph nr="521">Nihīnatto sabbabhogehīti sabbehi upabhogaparibhogavatthūhi parihīnatto. Kicchoti dukkhito. Sammakkhitoti ruhirehi sammakkhitasarīro. Samparibhinnagattoti sūlena abbhantare vidālitagatto. Ussāvabindūva palimpamānoti tiṇagge limpamānaussāvabindusadiso. Ajja suveti ajja vā suve vā imassa nāma purisassa jīvitassa uparodho nirodho, tato uddhaṃ nappavattatīti attho.</paragraph>
    <paragraph nr="522">Uttāsitanti āvutaṃ āropitaṃ. Pucimandassa sūleti nimbarukkhassa daṇḍena katasūle . Kena vaṇṇenāti kena kāraṇena. Jīva, bho, jīvitameva seyyoti, bho purisa, jīva. Kasmā? Sūlaṃ āropitassāpi hi te idha jīvitameva ito cutassa jīvitato satabhāgena sahassabhāgena seyyo sundarataroti.</paragraph>
    <paragraph>Evaṃ tena raññā pucchito so peto attano adhippāyaṃ pakāsento –</paragraph>
    <hangnum nr="523"/>
    <gatha type="1"> ‘‘Sālohito esa ahosi mayhaṃ, ahaṃ sarāmi purimāya jātiyā;</gatha>
    <gatha type="last">Disvā ca me kāruññamahosi rāja, mā pāpadhammo nirayaṃ patāyaṃ.</gatha>
    <hangnum nr="524"/>
    <gatha type="1"> ‘‘Ito  cuto licchavi esa poso, satthussadaṃ nirayaṃ ghorarūpaṃ;</gatha>
    <gatha type="last">Upapajjati dukkaṭakammakārī, mahābhitāpaṃ kaṭukaṃ bhayānakaṃ.</gatha>
    <hangnum nr="525"/>
    <gatha type="1"> ‘‘Anekabhāgena guṇena seyyo, ayameva sūlo nirayena tena;</gatha>
    <gatha type="last">Ekantadukkhaṃ kaṭukaṃ bhayānakaṃ, ekantatibbaṃ nirayaṃ patāyaṃ.</gatha>
    <hangnum nr="526"/>
    <gatha type="1"> ‘‘Idañca  sutvā vacanaṃ mameso, dukkhūpanīto vijaheyya pāṇaṃ;</gatha>
    <gatha type="last">Tasmā ahaṃ santike na bhaṇāmi, mā mekato jīvitassūparodho’’ti. –</gatha>
    <paragraph type="unindented">Catasso gāthā abhāsi.</paragraph>
    <paragraph nr="523"> Tattha sālohito samānalohito yonisambandhena sambandho, ñātakoti attho. Purimāya jātiyāti purimattabhāve. Mā pāpadhammo nirayaṃ patāyanti ayaṃ pāpadhammo puriso nirayaṃ mā pati, mā nirayaṃ upapajjīti imaṃ disvā me kāruññaṃ ahosīti yojanā.</paragraph>
    <paragraph nr="524">Sattussadanti pāpakārīhi sattehi ussannaṃ, atha vā pañcavidhabandhanaṃ, mukhe tattalohasecanaṃ, aṅgārapabbatāropanaṃ, lohakumbhipakkhepanaṃ, asipattavanappavesanaṃ, vettaraṇiyaṃ samotaraṇaṃ, mahāniraye pakkhepoti. Imehi sattahi pañcavidhabandhanādīhi dāruṇakāraṇehi ussannaṃ, uparūpari nicitanti attho. Mahābhitāpanti mahādukkhaṃ, mahāaggisantāpaṃ vā. Kaṭukanti aniṭṭhaṃ. Bhayānakanti bhayajanakaṃ.</paragraph>
    <paragraph nr="525">Anekabhāgenaguṇenāti anekakoṭṭhāsena ānisaṃsena. Ayameva sūlo nirayena tenāti tato imassa uppattiṭṭhānabhūtato nirayato ayameva sūlo seyyoti. Nissakke hi  idaṃ karaṇavacanaṃ. Ekanta tibbanti ekanteneva tikhiṇadukkhaṃ, niyatamahādukkhanti attho.</paragraph>
    <paragraph nr="526">Idañca sutvā vacanaṃ mamesoti ‘‘ito cuto’’tiādinā vuttaṃ mama vacanaṃ sutvā eso puriso dukkhūpanīto mama vacanena nirayadukkhaṃ upanīto viya hutvā. Vijaheyya pāṇanti attano jīvitaṃ pariccajeyya. Tasmāti tena kāraṇena. Mā mekatoti ‘‘mayā ekato imassa purisassa jīvitassa uparodho mā hotū’’ti imassa santike idaṃ vacanaṃ ahaṃ na bhaṇāmi, atha kho  ‘‘jīva, bho, jīvitameva seyyo’’ti idameva bhaṇāmīti adhippāyo.</paragraph>
    <paragraph>Evaṃ petena attano adhippāye pakāsite puna rājā petassa pavattiṃ pucchituṃ okāsaṃ karonto imaṃ gāthamāha –</paragraph>
    <hangnum nr="527"/>
    <gatha type="1"> ‘‘Aññāto eso purisassa attho, aññampi icchāmase pucchituṃ tuvaṃ;</gatha>
    <gatha type="last">Okāsakammaṃ sace no karosi, pucchāma taṃ no na ca kujjhitabba’’nti.</gatha>
    <hangnum nr="528"/>
    <gatha type="1"> ‘‘Addhā paṭiññā me tadā ahu, nācikkhaṇā appasannassa hoti;</gatha>
    <gatha type="last">Akāmā saddheyyavacoti katvā, pucchassu maṃ kāmaṃ yathā visayha’’nti. –</gatha>
    <paragraph type="unindented">Imā rañño petassa ca vacanapaṭivacanagāthā.</paragraph>
    <paragraph nr="527"> Tattha aññātoti avagato. Icchāmaseti icchāma. Noti amhākaṃ. Na ca kujjhitabbanti ‘‘ime manussā yaṃkiñci pucchantī’’ti kodho na kātabbo.</paragraph>
    <paragraph nr="528">Addhāti ekaṃsena. Paṭiññā meti ñāṇavasena mayhaṃ ‘‘pucchassū’’ti paṭiññā, okāsadānanti attho. Tadā ahūti tasmiṃ kāle  paṭhamadassane ahosi. Nācikkhaṇā appasannassa hotīti akathanā appasannassa hoti. Pasanno eva hi pasannassa kiñci katheti. Tvaṃ pana tadā mayi appasanno, ahañca tayi, tena paṭijānitvā kathetukāmo nāhosi. Idāni panāhaṃ tuyhaṃ akāmā saddheyyavaco akāmo eva saddhātabbavacano iti katvā iminā kāraṇena . Pucchassumaṃ kāmaṃ yathā visayhanti tvaṃ yathā icchasi, tamatthaṃ maṃ pucchassu. Ahaṃ pana yathā visayhaṃ yathā mayhaṃ sahituṃ sakkā, tathā attano ñāṇabalānurūpaṃ kathessāmīti adhippāyo.</paragraph>
    <paragraph>Evaṃ petena pucchanāya okāse kate rājā –</paragraph>
    <hangnum nr="529"/>
    <gatha type="1"> ‘‘Yaṃ kiñcahaṃ cakkhunā passisāmi,</gatha>
    <gatha type="2">Sabbampi tāhaṃ abhisaddaheyyaṃ;</gatha>
    <gatha type="3">Disvāva taṃ nopi ce saddaheyyaṃ,</gatha>
    <gatha type="last">Kareyyāsi me yakkha niyassakamma’’nti. –</gatha>
    <paragraph type="unindented">Gāthamāha. Tassattho – ahaṃ yaṃ kiñcideva cakkhunā passissāmi, taṃ sabbampi tatheva ahaṃ abhisaddaheyyaṃ, taṃ pana disvāva taṃ vacanaṃ nopi ce saddaheyyaṃ. Yakkha, mayhaṃ niyassakammaṃ niggahakammaṃ kareyyāsīti. Atha vā yaṃ kiñcahaṃ cakkhunā passissāmīti ahaṃ yaṃ kiñcideva cakkhunā passissāmi acakkhugocarassa adassanato. Sabbampi tāhaṃ abhisaddaheyyanti sabbampi te ahaṃ diṭṭhaṃ sutaṃ aññaṃ vā abhisaddaheyyaṃ. Tādiso hi mayhaṃ tayi abhippasādoti adhippāyo. Pacchimapadassa pana yathāvuttova attho.</paragraph>
    <paragraph>Taṃ sutvā peto –</paragraph>
    <hangnum nr="530"/>
    <gatha type="1"> ‘‘Saccappaṭiññā tava mesā hotu, sutvāna dhammaṃ labha suppasādaṃ;</gatha>
    <gatha type="2">Aññatthiko no ca paduṭṭhacitto, yaṃ te sutaṃ asutañcāpi dhammaṃ;</gatha>
    <gatha type="last">Sabbampi akkhissaṃ yathā pajāna’’nti. – gāthamāha ; Ito paraṃ –</gatha>
    <hangnum nr="531"/>
    <gatha type="1"> ‘‘Setena  assena alaṅkatena, upayāsi sūlāvutakassa santike;</gatha>
    <gatha type="last">Yānaṃ idaṃ abbhutaṃ dassaneyyaṃ, kissetaṃ kammassa ayaṃ vipākoti.</gatha>
    <hangnum nr="532"/>
    <gatha type="1"> ‘‘Vesāliyā nagarassa majjhe, cikkhallamagge narakaṃ ahosi;</gatha>
    <gatha type="last">Gosīsamekāhaṃ pasannacitto, setaṃ gahetvā narakasmiṃ nikkhipiṃ.</gatha>
    <hangnum nr="533"/>
    <gatha type="1"> ‘‘Etasmiṃ  pādāni patiṭṭhapetvā, mayañca aññe ca atikkamimhā;</gatha>
    <gatha type="last">Yānaṃ idaṃ abbhutaṃ dassaneyyaṃ, tasseva kammassa ayaṃ vipākoti.</gatha>
    <hangnum nr="534"/>
    <gatha type="1"> ‘‘Vaṇṇo ca te sabbadisā pabhāsati, gandho ca te sabbadisā pavāyati;</gatha>
    <gatha type="last">Yakkhiddhipattosi mahānubhāvo, naggo cāsi kissa ayaṃ vipākoti.</gatha>
    <hangnum nr="535"/>
    <gatha type="1"> ‘‘Akkodhano niccapasannacitto, saṇhāhi vācāhi janaṃ upemi;</gatha>
    <gatha type="last">Tasseva kammassa ayaṃ vipāko, dibbo me vaṇṇo satataṃ pabhāsati.</gatha>
    <hangnum nr="536"/>
    <gatha type="1"> ‘‘Yasañca kittiñca dhamme ṭhitānaṃ, disvāna mantemi pasannacitto;</gatha>
    <gatha type="last">Tasseva kammassa ayaṃ vipāko, dibbo me gandho satataṃ pavāyati.</gatha>
    <hangnum nr="537"/>
    <gatha type="1"> ‘‘Sahāyānaṃ  titthasmiṃ nhāyantānaṃ, thale gahetvā nidahissa dussaṃ;</gatha>
    <gatha type="last">Khiḍḍatthiko no ca paduṭṭhacitto, tenamhi naggo kasirā ca vuttīti.</gatha>
    <hangnum nr="538"/>
    <gatha type="1"> ‘‘Yo  kīḷamāno pakaroti pāpaṃ, tassedisaṃ kammavipākamāhu;</gatha>
    <gatha type="last">Akīḷamāno pana yo karoti, kiṃ tassa kammassa vipākamāhūti.</gatha>
    <hangnum nr="539"/>
    <gatha type="1"> ‘‘Ye duṭṭhasaṅkappamanā manussā, kāyena vācāya ca saṃkiliṭṭhā;</gatha>
    <gatha type="last">Kāyassa bhedā abhisamparāyaṃ, asaṃsayaṃ te nirayaṃ upenti.</gatha>
    <hangnum nr="540"/>
    <gatha type="1"> ‘‘Apare pana sugatimāsamānā, dāne ratā saṅgahitattabhāvā;</gatha>
    <gatha type="last">Kāyassa bhedā abhisamparāyaṃ, asaṃsayaṃ te sugatiṃ upentī’’ti. –</gatha>
    <paragraph type="unindented">Tesaṃ ubhinnaṃ vacanapaṭivacanagāthā honti.</paragraph>
    <paragraph nr="530"> Tattha saccappaṭiññā tava mesā hotūti ‘‘sabbampi tāhaṃ abhisaddaheyya’’nti tava esā paṭiññā mayhaṃ saccaṃ hotu. Sutvāna dhammaṃ labha suppasādanti mayā vuccamānaṃ dhammaṃ sutvā sundaraṃ pasādaṃ labhassu. Aññatthikoti ājānanatthiko. Yathā pajānanti yathā aññopi  pajānanto, ‘‘yathāpi ñāta’’nti vā mayā yathā ñātanti attho.</paragraph>
    <paragraph nr="531">Kissetaṃ kammassa ayaṃ vipākoti kissetaṃ kissa nāma etaṃ, kissa kammassa ayaṃ vipāko. Etanti vā nipātamattaṃ, kissa kammassāti yojanā. ‘‘Kissa te’’ti ca keci paṭhanti.</paragraph>
    <paragraph nr="532-33">Cikkhallamaggeti  cikkhallavati pathamhi. Narakanti āvāṭaṃ. Ekāhanti ekaṃ ahaṃ. Narakasmiṃ nikkhipinti yathā kaddamo na akkamīyati, evaṃ tasmiṃ cikkhallāvāṭe ṭhapesiṃ. Tassāti tassa gosīsena setukaraṇassa.</paragraph>
    <paragraph nr="536-7">Dhamme ṭhitānanti dhammacārīnaṃ samacārīnaṃ. Mantemīti kathemi kittayāmi. Khiḍḍatthikoti  hasādhippāyo. No ca paduṭṭhacittoti dussasāmike na dūsitacitto, na avaharaṇādhippāyo nāpi vināsādhippāyoti attho.</paragraph>
    <paragraph nr="538">Akīḷamānoti akhiḍḍādhippāyo, lobhādīhi dūsitacitto. Kiṃ tassa kammassa vipākamāhūti tassa tathā katassa pāpakammassa kīva kaṭukaṃ dukkhavipākaṃ paṇḍitā āhu.</paragraph>
    <paragraph nr="539-40">Duṭṭhasaṅkappamanāti kāmasaṅkappādivasena dūsitamanovitakkā, etena manoduccaritamāha. Kāyena vācāya ca saṃkiliṭṭhāti pāṇātipātādivasena kāyavācāhi malinā. Āsamānāti āsīsamānā patthayamānā.</paragraph>
    <paragraph>Evaṃ petena saṅkhepeneva kammaphalesu vibhajitvā dassitesu taṃ asaddahanto rājā –</paragraph>
    <hangnum nr="541"/>
    <gatha type="1"> ‘‘Taṃ kinti jāneyyamahaṃ avecca, kalyāṇapāpassa ayaṃ vipāko;</gatha>
    <gatha type="last">Kiṃ vāhaṃ disvā abhisaddaheyyaṃ, ko vāpi maṃ saddahāpeyya eta’’nti. –</gatha>
    <paragraph type="unindented">Gāthamāha. Tattha taṃ kinti jāneyyamahaṃ aveccāti yoyaṃ tayā ‘‘ye duṭṭhasaṅkappamanā manussā, kāyena vācāya ca saṃkiliṭṭhā’’tiādinā. ‘‘Apare pana sugatimāsamānā’’tiādinā ca kalyāṇassa pāpassa ca kammassa vipāko vibhajitvā vutto, taṃ kinti kena kāraṇena ahaṃ avecca  aparapaccayabhāvena saddaheyyaṃ. Kiṃ vāhaṃ disvā abhisaddaheyyanti kīdisaṃ vā panāhaṃ paccakkhabhūtaṃ nidassanaṃ disvā paṭisaddaheyyaṃ. Ko vāpi maṃ saddahāpeyya etanti ko vā viññū puriso paṇḍito etamatthaṃ maṃ saddahāpeyya, taṃ kathehīti  attho.</paragraph>
    <paragraph>Taṃ sutvā peto kāraṇena tamatthaṃ tassa pakāsento –</paragraph>
    <hangnum nr="542"/>
    <gatha type="1"> ‘‘Disvā ca sutvā abhisaddahassu, kalyāṇapāpassa ayaṃ vipāko;</gatha>
    <gatha type="last">Kalyāṇapāpe ubhaye asante, siyā nu sattā sugatā duggatā vā.</gatha>
    <hangnum nr="543"/>
    <gatha type="1"> ‘‘No cettha kammāni kareyyuṃ maccā, kalyāṇapāpāni manussaloke;</gatha>
    <gatha type="last">Nāhesuṃ sattā sugatā duggatā vā, hīnā paṇītā ca manussaloke.</gatha>
    <hangnum nr="544"/>
    <gatha type="1"> ‘‘Yasmā ca kammāni karonti maccā, kalyāṇapāpāni manussaloke;</gatha>
    <gatha type="last">Tasmā hi sattā sugatā duggatā vā, hīnā paṇītā ca manussaloke.</gatha>
    <hangnum nr="545"/>
    <gatha type="1"> ‘‘Dvayajja kammānaṃ vipākamāhu, sukhassa dukkhassa ca vedanīyaṃ;</gatha>
    <gatha type="last">Tā devatāyo paricārayanti, paccenti bālā dvayataṃ apassino’’ti. –</gatha>
    <paragraph type="unindented">Gāthā abhāsi.</paragraph>
    <paragraph nr="542"> Tattha disvā cāti paccakkhato disvāpi. Sutvāti dhammaṃ sutvā tadanusārena nayaṃ nento anuminanto. Kalyāṇapāpassāti kusalassa akusalassa ca kammassa ayaṃ sukho ayaṃ dukkho ca vipākoti abhisaddahassu. Ubhaye asanteti kalyāṇe pāpe cāti duvidhe kamme avijjamāne. Siyā nu sattā sugatā duggatā vāti ‘‘ime sattā  sugatiṃ gatā duggatiṃ gatā vā, sugatiyaṃ vā aḍḍhā duggatiyaṃ daliddā vā’’ti ayamattho kiṃ nu siyā kathaṃ sambhaveyyāti attho.</paragraph>
    <paragraph nr="543-4"> Idāni yathāvuttamatthaṃ ‘‘nocettha kammānī’’ti ca ‘‘yasmā ca kammānī’’ti ca gāthādvayena byatirekato anvayato ca vibhāveti. Tattha hīnā paṇītāti kularūpārogyaparivārādīhi  hīnā uḷārā ca.</paragraph>
    <paragraph nr="545">Dvayajja kammānaṃ vipākamāhūti dvayaṃ duvidhaṃ ajja idāni kammānaṃ sucaritaduccaritānaṃ vipākaṃ vadanti kathenti. Kiṃ tanti āha ‘‘sukhassa dukkhassa ca vedanīya’’nti, iṭṭhassa ca aniṭṭhassa ca anubhavanayoggaṃ. Tā devatāyo paricārayantīti ye ukkaṃsavasena sukhavedanīyaṃ vipākaṃ paṭilabhanti, te devaloke tā devatā hutvā dibbasukhasamappitā indriyāni paricārenti. Paccenti bālā dvayataṃ apassinoti ye bālā kammañca kammaphalañcāti dvayaṃ apassantā asaddahantā, te pāpappasutā dukkhavedanīyaṃ vipākaṃ anubhavantā nirayādīsu kammunā paccenti dukkhaṃ pāpuṇanti.</paragraph>
    <paragraph>Evaṃ kammaphalaṃ saddahanto pana tvaṃ kasmā evarūpaṃ dukkhaṃ paccanubhavasīti anuyogaṃ sandhāya –</paragraph>
    <hangnum nr="546"/>
    <gatha type="1"> ‘‘Na matthi kammāni sayaṃkatāni, datvāpi me natthi yo ādiseyya;</gatha>
    <gatha type="last">Acchādanaṃ sayanamathannapānaṃ, tenamhi naggo kasirā ca vuttī’’ti. –</gatha>
    <paragraph type="unindented">Gāthamāha. Tattha na matthi kammāni sayaṃkatānīti yasmā sayaṃ attanā pubbe katāni puññakammāni mama natthi na vijjanti, yehi idāni acchādanādīni labheyyaṃ. Datvāpi me natthi yo ādiseyyāti yo samaṇabrāhmaṇānaṃ dānaṃ datvā ‘‘asukassa petassa hotū’’ti me ādiseyya uddiseyya, so natthi. Tenamhi naggo kasirā ca vuttīti tena duvidhenāpi kāraṇena idāni naggo  niccoḷo amhi, kasirā dukkhā ca vutti jīvikā hotīti.</paragraph>
    <paragraph>Taṃ  sutvā rājā tassa acchādanādilābhaṃ ākaṅkhanto –</paragraph>
    <hangnum nr="547"/>
    <gatha type="1"> ‘‘Siyā nu kho kāraṇaṃ kiñci yakkha, acchādanaṃ yena tuvaṃ labhetha;</gatha>
    <gatha type="last">Ācikkha me tvaṃ yadatthi hetu, saddhāyikaṃ hetuvaco suṇomā’’ti. –</gatha>
    <paragraph type="unindented">Gāthamāha. Tattha yenāti yena kāraṇena tvaṃ acchādanaṃ labhetha labheyyāsi, kiñci taṃ kāraṇaṃ siyā nu kho bhaveyya nu khoti attho. Yadatthīti yadi atthi.</paragraph>
    <paragraph>Athassa  peto taṃ kāraṇaṃ ācikkhanto –</paragraph>
    <hangnum nr="548"/>
    <gatha type="1"> ‘‘Kappitako nāma idhatthi bhikkhu, jhāyī susīlo arahā vimutto;</gatha>
    <gatha type="last">Guttindriyo saṃvutapātimokkho, sītibhūto uttamadiṭṭhipatto.</gatha>
    <hangnum nr="549"/>
    <gatha type="1"> ‘‘Sakhilo vadaññū suvaco sumukho, svāgamo suppaṭimuttako ca;</gatha>
    <gatha type="last">Puññassa khettaṃ araṇavihārī, devamanussānañca dakkhiṇeyyo.</gatha>
    <hangnum nr="550"/>
    <gatha type="1"> ‘‘Santo vidhūmo anīgho nirāso, mutto visallo amamo avaṅko;</gatha>
    <gatha type="last">Nirūpadhī sabbapapañcakhīṇo, tisso vijjā anuppatto jutimā.</gatha>
    <hangnum nr="551"/>
    <gatha type="1"> ‘‘Appaññāto disvāpi na ca sujāno, munīti naṃ vajjisu voharanti;</gatha>
    <gatha type="last">Jānanti taṃ yakkhabhūtā anejaṃ, kalyāṇadhammaṃ vicarantaṃ loke.</gatha>
    <hangnum nr="552"/>
    <gatha type="1"> ‘‘Tassa  tuvaṃ ekayugaṃ duve vā, mamuddisitvāna sace dadetha;</gatha>
    <gatha type="last">Paṭiggahītāni ca tāni assu, mamañca passetha sannaddhadussa’’nti. –</gatha>
    <paragraph type="unindented">Gāthā abhāsi.</paragraph>
    <paragraph nr="548"> Tattha kappitato nāmāti jaṭilasahassassa abbhantare āyasmato upālittherassa upajjhāyaṃ sandhāya vadati. Idhāti imissā vesāliyā samīpe. Jhāyīti aggaphalajhānena jhāyī. Sītibhūtoti sabbakilesadarathapariḷāhavūpasamena sītibhāvappatto. Uttamadiṭṭhipattoti uttamaṃ aggaphalaṃ sammādiṭṭhiṃ patto.</paragraph>
    <paragraph nr="549">Sakhiloti mudu. Suvacoti subbaco. Svāgamoti suṭṭhu āgatāgamo. Suppaṭimuttakoti suṭṭhu paṭimuttakavāco, muttabhāṇīti attho. Araṇavihārīti mettāvihārī.</paragraph>
    <paragraph nr="550">Santoti upasantakileso. Vidhūmoti vigatamicchāvitakkadhūmo. Anīghoti niddukkho. Nirāsoti nittaṇho. Muttoti sabbabhavehi vimutto. Visalloti vītarāgādisallo. Amamoti  mamaṃkāravirahito. Avaṅkoti kāyavaṅkādivaṅkavirahito. Nirūpadhīti kilesābhisaṅkhārādiupadhippahāyī. Sabbapapañcakhīṇoti parikkhīṇataṇhādipapañco. Jutimāti anuttarāya ñāṇajutiyā jutimā. Appaññātoti paramappicchatāya paṭicchannaguṇatāya ca na pākaṭo.</paragraph>
    <paragraph nr="551">Disvāpi na ca sujānoti gambhīrabhāvena disvāpi ‘‘evaṃsīlo, evaṃdhammo, evaṃpañño’’ti na suviññeyyo. Jānanti taṃ yakkhabhūtā anejanti yakkhabhūtā ca anejaṃ nittaṇhaṃ ‘‘arahā’’ti taṃ jānanti. Kalyāṇadhammanti sundarasīlādiguṇaṃ.</paragraph>
    <paragraph nr="552">Tassāti tassa kappitakamahātherassa. Ekayuganti ekaṃ vatthayugaṃ. Duve vāti dve vā vatthayugāni. Mamuddisitvānāti mamaṃ uddisitvā. Paṭiggahītānicatāni assūti tāni vatthayugāni tena paṭiggahitāni ca assu  bhaveyyuṃ. Sannaddhadussanti dussena katasannāhaṃ, laddhavatthaṃ nivatthapārutadussanti attho.</paragraph>
    <paragraph>Tato rājā –</paragraph>
    <hangnum nr="553"/>
    <gatha type="1"> ‘‘Kasmiṃ padese samaṇaṃ vasantaṃ, gantvāna passemu mayaṃ idāni;</gatha>
    <gatha type="last">Yo majja kaṅkhaṃ vicikicchitañca, diṭṭhīvisūkāni vinodayeyyā’’ti. –</gatha>
    <paragraph type="unindented">Therassa vasanaṭṭhānaṃ pucchi. Tattha kasmiṃ padeseti katarasmiṃ padese. Yo majjāti yo ajja, ma-kāro padasandhikaro.</paragraph>
    <paragraph>Tato peto –</paragraph>
    <hangnum nr="554"/>
    <gatha type="1"> ‘‘Eso nisinno kapinaccanāyaṃ, parivārito devatāhi bahūhi;</gatha>
    <gatha type="last">Dhammiṃ kathaṃ bhāsati saccanāmo, sakasmimācerake appamatto’’ti. –</gatha>
    <paragraph type="unindented">Gāthamāha. Tattha kapinaccanāyanti kapīnaṃ vānarānaṃ naccanena ‘‘kapinaccanā’’ti laddhavohāre padese. Saccanāmoti jhāyī susīlo arahā vimuttotiādīhi guṇanāmehi yāthāvanāmo aviparītanāmo .</paragraph>
    <paragraph>Evaṃ petena vutte rājā tāvadeva therassa santikaṃ gantukāmo –</paragraph>
    <hangnum nr="555"/>
    <gatha type="1"> ‘‘Tathāhaṃ kassāmi gantvā idāni, acchādayissaṃ samaṇaṃ yugena;</gatha>
    <gatha type="last">Paṭiggahītāni ca tāni assu, tuvañca passemu sannaddhadussa’’nti. –</gatha>
    <paragraph type="unindented">Gāthamāha. Tattha kassāmīti karissāmi.</paragraph>
    <paragraph>Atha peto ‘‘devatānaṃ thero dhammaṃ deseti, tasmā nāyaṃ upasaṅkamanakālo’’ti dassento –</paragraph>
    <hangnum nr="556"/>
    <gatha type="1"> ‘‘Mā  akkhaṇe pabbajitaṃ upāgami, sādhu vo licchavi nesa dhammo;</gatha>
    <gatha type="last">Tato ca kāle upasaṅkamitvā, tattheva passāhi raho nisinna’’nti. –</gatha>
    <paragraph type="unindented">Gāthamāha. Tattha sādhūti āyācane nipāto. Vo licchavi nesa dhammoti, licchavirāja, tumhākaṃ rājūnaṃ esa dhammo na hoti, yaṃ akāle upasaṅkamanaṃ. Tatthevāti tasmiṃyeva ṭhāne.</paragraph>
    <paragraph>Evaṃ petena vutte rājā ‘‘sādhū’’ti sampaṭicchitvā attano nivesanameva gantvā puna yuttapattakāle aṭṭha vatthuyugāni gāhāpetvā theraṃ upasaṅkamitvā ekamantaṃ nisinno paṭisanthāraṃ katvā ‘‘imāni, bhante, aṭṭha vatthayugāni paṭiggaṇhā’’ti āha. Taṃ sutvā thero kathāsamuṭṭhāpanatthaṃ ‘‘mahārāja, pubbe tvaṃ adānasīlo samaṇabrāhmaṇānaṃ viheṭhanajātikova kathaṃ paṇītāni vatthāni dātukāmo jāto’’ti āha. Taṃ sutvā rājā tassa kāraṇaṃ ācikkhanto petena samāgamaṃ, tena ca attanā ca kathitaṃ sabbaṃ therassa ārocetvā vatthāni datvā petassa uddisi. Tena peto dibbavatthadharo alaṅkatapaṭiyatto assāruḷho therassa ca rañño ca purato pātubhavi. Taṃ disvā rājā attamano pamudito pītisomanassajāto ‘‘paccakkhato vata mayā kammaphalaṃ diṭṭhaṃ, na dānāhaṃ pāpaṃ karissāmi, puññameva karissāmī’’ti vatvā tena petena sakkhiṃ akāsi. So ca peto ‘‘sace, tvaṃ licchavirāja, ito paṭṭhāya adhammaṃ pahāya dhammaṃ carasi, evāhaṃ tava sakkhiṃ karissāmi, santikañca te āgamissāmi, sūlāvutañca purisaṃ sīghaṃ sūlato mocehi, evaṃ so jīvitaṃ labhitvā dhammaṃ caranto dukkhato muccissati, therañca kālena kālaṃ upasaṅkamitvā dhammaṃ suṇanto  puññāni  karohī’’ti vatvā gato.</paragraph>
    <paragraph>Atha rājā theraṃ vanditvā nagaraṃ pavisitvā sīghaṃ sīghaṃ licchaviparisaṃ sannipātetvā te anujānāpetvā taṃ purisaṃ sūlato mocetvā ‘‘imaṃ arogaṃ karothā’’ti tikicchake āṇāpesi. Therañca upasaṅkamitvā pucchi – ‘‘siyā nu kho, bhante, nirayagāmikammaṃ katvā ṭhitassa nirayato muttī’’ti. Siyā, mahārāja, sace uḷāraṃ puññaṃ karoti, muccatīti  vatvā thero rājānaṃ saraṇesu ca sīlesu ca patiṭṭhāpesi. So tattha patiṭṭhito therassa ovāde ṭhatvā sotāpanno ahosi, sūlāvuto pana puriso arogo hutvā saṃvegajāto bhikkhūsu pabbajitvā nacirasseva arahattaṃ pāpuṇi. Tamatthaṃ dassentā saṅgītikārā –</paragraph>
    <hangnum nr="557"/>
    <gatha type="1"> ‘‘Tathāti vatvā agamāsi tattha, parivārito dāsagaṇena licchavi;</gatha>
    <gatha type="last">So taṃ nagaraṃ upasaṅkamitvā, vāsūpagacchittha sake nivesane.</gatha>
    <hangnum nr="558"/>
    <gatha type="1"> ‘‘Tato ca kāle gihikiccāni katvā,</gatha>
    <gatha type="2">Nhatvā pivitvā ca khaṇaṃ labhitvā;</gatha>
    <gatha type="3">Viceyya peḷāto ca yugāni aṭṭha,</gatha>
    <gatha type="last">Gāhāpayī dāsagaṇena licchavi.</gatha>
    <hangnum nr="559"/>
    <gatha type="1"> ‘‘So taṃ padesaṃ upasaṅkamitvā, taṃ addasa samaṇaṃ santacittaṃ;</gatha>
    <gatha type="last">Paṭikkantaṃ gocarato nivattaṃ, sītibhūtaṃ rukkhamūle nisinnaṃ.</gatha>
    <hangnum nr="560"/>
    <gatha type="1"> ‘‘Tamenamavoca upasaṅkamitvā, appābādhaṃ phāsuvihārañca pucchi;</gatha>
    <gatha type="last">Vesāliyaṃ licchavihaṃ bhadante, jānanti maṃ licchavi ambasakkaro.</gatha>
    <hangnum nr="561"/>
    <gatha type="1"> ‘‘Imāni  me aṭṭha yugā subhāni, paṭiggaṇha bhante padadāmi tuyhaṃ;</gatha>
    <gatha type="last">Teneva atthena idhāgatosmi, yathā ahaṃ attamano bhaveyyanti.</gatha>
    <hangnum nr="562"/>
    <gatha type="1"> ‘‘Dūratova samaṇā brāhmaṇā ca, nivesanaṃ te parivajjayanti;</gatha>
    <gatha type="last">Pattāni bhijjanti ca te nivesane, saṅghāṭiyo cāpi vidālayanti.</gatha>
    <hangnum nr="563"/>
    <gatha type="1"> ‘‘Athāpare  pādakuṭhārikāhi, avaṃsirā samaṇā pātayanti;</gatha>
    <gatha type="last">Etādisaṃ pabbajitā vihesaṃ, tayā kataṃ samaṇā pāpuṇanti.</gatha>
    <hangnum nr="564"/>
    <gatha type="1"> ‘‘Tiṇena telampi na tvaṃ adāsi, mūḷhassa maggampi na pāvadāsi;</gatha>
    <gatha type="2">Andhassa daṇḍaṃ sayamādiyāsi, etādiso kadariyo asaṃvuto tuvaṃ;</gatha>
    <gatha type="last">Atha tvaṃ kena vaṇṇena kimeva disvā, amhehi saha saṃvibhāgaṃ karosīti.</gatha>
    <hangnum nr="565"/>
    <gatha type="1"> ‘‘Paccemi bhante yaṃ tvaṃ vadesi, vihesayiṃ samaṇe brāhmaṇe ca;</gatha>
    <gatha type="last">Khiḍḍatthiko no ca paduṭṭhacitto, etampi me dukkaṭameva bhante.</gatha>
    <hangnum nr="566"/>
    <gatha type="1"> Khiḍḍāya yakkho pasavitvā pāpaṃ, vedeti dukkhaṃ asamattabhogī;</gatha>
    <gatha type="last">Daharo  yuvā nagganiyassa bhāgī, kiṃ su tato dukkhatarassa hoti.</gatha>
    <hangnum nr="567"/>
    <gatha type="1"> ‘‘Taṃ disvā saṃvegamalatthaṃ bhante, tappaccayā vāpi dadāmi dānaṃ;</gatha>
    <gatha type="last">Paṭiggaṇha bhante vatthayugāni aṭṭha, yakkhassimā gacchantu dakkhiṇāyoti.</gatha>
    <hangnum nr="568"/>
    <gatha type="1"> ‘‘Addhā hi dānaṃ bahudhā pasatthaṃ, dadato ca te akkhayadhammamatthu;</gatha>
    <gatha type="last">Paṭigaṇhāmi te vatthayugāni aṭṭha, yakkhassimā gacchantu dakkhiṇāyoti.</gatha>
    <hangnum nr="569"/>
    <gatha type="1"> ‘‘Tato  hi so ācamayitvā licchavi, therassa datvāna yugāni aṭṭha;</gatha>
    <gatha type="last">Paṭiggahītāni ca tāni assu, yakkhañca passetha sannaddhadussaṃ.</gatha>
    <hangnum nr="570"/>
    <gatha type="1"> ‘‘Tamaddasā candanasāralittaṃ, ājaññamārūḷhamuḷāravaṇṇaṃ;</gatha>
    <gatha type="last">Alaṅkataṃ sādhunivatthadussaṃ, parivāritaṃ yakkhamahiddhipattaṃ.</gatha>
    <hangnum nr="571"/>
    <gatha type="1"> ‘‘So taṃ disvā attamano udaggo, pahaṭṭhacitto ca subhaggarūpo;</gatha>
    <gatha type="last">Kammañca disvāna mahāvipākaṃ, sandiṭṭhikaṃ cakkhunā sacchikatvā.</gatha>
    <hangnum nr="572"/>
    <gatha type="1"> ‘‘Tamenamavoca  upasaṅkamitvā, dassāmi dānaṃ samaṇabrāhmaṇānaṃ;</gatha>
    <gatha type="last">Na cāpi me kiñci adeyyamatthi, tuvañca me yakkha bahūpakāroti.</gatha>
    <hangnum nr="573"/>
    <gatha type="1"> ‘‘Tuvañca me licchavi ekadesaṃ, adāsi dānāni amoghametaṃ;</gatha>
    <gatha type="last">Svāhaṃ  karissāmi tayāva sakkhiṃ, amānuso mānusakena saddhinti.</gatha>
    <hangnum nr="574"/>
    <gatha type="1"> ‘‘Gatī ca bandhū ca parāyaṇañca, mitto mamāsi atha devatā me;</gatha>
    <gatha type="last">Yācāmi taṃ pañjaliko bhavitvā, icchāmi taṃ yakkha punapi daṭṭhunti.</gatha>
    <hangnum nr="575"/>
    <gatha type="1"> ‘‘Sace tuvaṃ assaddho bhavissasi, kadariyarūpo vippaṭipannacitto;</gatha>
    <gatha type="last">Tvaṃ neva maṃ lacchasi dassanāya, disvā ca taṃ nopi ca ālapissaṃ.</gatha>
    <hangnum nr="576"/>
    <gatha type="1"> ‘‘Sace  pana tvaṃ bhavissasi dhammagāravo, dāne rato saṅgahitattabhāvo;</gatha>
    <gatha type="last">Opānabhūto samaṇabrāhmaṇānaṃ, evaṃ mamaṃ lacchasi dassanāya.</gatha>
    <hangnum nr="577"/>
    <gatha type="1"> ‘‘Disvā ca taṃ ālapissaṃ bhadante, imañca sūlato lahuṃ pamuñca;</gatha>
    <gatha type="last">Yatonidānaṃ akarimha sakkhiṃ, maññāmi sūlāvutakassa kāraṇā.</gatha>
    <hangnum nr="578"/>
    <gatha type="1"> ‘‘Te aññamaññaṃ akarimha sakkhiṃ, ayañca sūlato lahuṃ pamutto;</gatha>
    <gatha type="2">Sakkacca dhammāni samācaranto, mucceyya so nirayā ca tamhā;</gatha>
    <gatha type="last">Kammaṃ siyā aññatra vedanīyaṃ.</gatha>
    <hangnum nr="579"/>
    <gatha type="1"> ‘‘Kappitakañca  upasaṅkamitvā, teneva saha saṃvibhajitvā kāle;</gatha>
    <gatha type="last">Sayaṃ mukhenūpanisajja puccha, so te akkhissati etamatthaṃ.</gatha>
    <hangnum nr="580"/>
    <gatha type="1"> ‘‘Tameva bhikkhuṃ upasaṅkamitvā, pucchassu aññatthiko no ca paduṭṭhacitto;</gatha>
    <gatha type="last">So te sutaṃ asutañcāpi dhammaṃ, sabbampi akkhissati yathā pajānanti.</gatha>
    <hangnum nr="581"/>
    <gatha type="1"> ‘‘So  tattha rahassaṃ samullapitvā, sakkhiṃ karitvāna amānusena;</gatha>
    <gatha type="last">Pakkāmi so licchavinaṃ sakāsaṃ, atha bravi parisaṃ sannisinnaṃ.</gatha>
    <hangnum nr="582"/>
    <gatha type="1"> ‘‘‘Suṇantu  bhonto mama ekavākyaṃ, varaṃ varissaṃ labhissāmi atthaṃ;</gatha>
    <gatha type="last">Sūlāvuto puriso luddakammo, paṇihitadaṇḍo anusattarūpo.</gatha>
    <hangnum nr="583"/>
    <gatha type="1"> ‘‘‘Ettāvatā vīsatirattimattā, yato āvuto neva jīvati na mato;</gatha>
    <gatha type="last">Tāhaṃ mocayissāmi dāni, yathāmatiṃ anujānātu saṅgho’ti.</gatha>
    <hangnum nr="584"/>
    <gatha type="1"> ‘‘‘Etañca aññañca lahuṃ pamuñca, ko taṃ vadetha tathā karontaṃ;</gatha>
    <gatha type="last">Yathā pajānāsi tathā karohi, yathāmatiṃ anujānāti saṅgho’ti.</gatha>
    <hangnum nr="585"/>
    <gatha type="1"> ‘‘So  taṃ padesaṃ upasaṅkamitvā, sūlāvutaṃ mocayi khippameva;</gatha>
    <gatha type="last">Mā bhāyi sammāti ca taṃ avoca, tikicchakānañca upaṭṭhapesi.</gatha>
    <hangnum nr="586"/>
    <gatha type="1"> ‘‘Kappitakañca upasaṅkamitvā, teneva saha saṃvibhajitvā kāle;</gatha>
    <gatha type="last">Sayaṃ mukhenūpanisajja licchavi, tatheva pucchittha naṃ kāraṇatthiko.</gatha>
    <hangnum nr="587"/>
    <gatha type="1"> ‘‘Sūlāvuto puriso luddakammo, paṇītadaṇḍo anusattarūpo;</gatha>
    <gatha type="last">Ettāvatā vīsatirattimattā, yato āvuto neva jīvati na mato.</gatha>
    <hangnum nr="588"/>
    <gatha type="1"> ‘‘So mocito gantvā mayā idāni, etassa yakkhassa vaco hi bhante;</gatha>
    <gatha type="last">Siyā nu kho kāraṇaṃ kiñcideva, yena so nirayaṃ no vajeyya.</gatha>
    <hangnum nr="589"/>
    <gatha type="1"> ‘‘Ācikkha  bhante yadi atthi hetu, saddhāyikaṃ hetuvaco suṇoma;</gatha>
    <gatha type="last">Na tesaṃ kammānaṃ vināsamatthi, avedayitvā idha byantibhāvoti.</gatha>
    <hangnum nr="590"/>
    <gatha type="1"> ‘‘Sace sa dhammāni samācareyya, sakkacca rattindivamappamatto;</gatha>
    <gatha type="last">Mucceyya so nirayā ca tamhā, kammaṃ siyā aññatra vedanīyanti.</gatha>
    <hangnum nr="591"/>
    <gatha type="1"> ‘‘Aññāto  eso purisassa attho, mamampi dāni anukampa bhante;</gatha>
    <gatha type="last">Anusāsa maṃ ovada bhūripañña, yathā ahaṃ no nirayaṃ vajeyyanti.</gatha>
    <hangnum nr="592"/>
    <gatha type="1"> ‘‘Ajjeva buddhaṃ saraṇaṃ upehi, dhammañca  saṅghañca pasannacitto;</gatha>
    <gatha type="last">Tatheva sikkhāya padāni pañca, akhaṇḍaphullāni samādiyassu.</gatha>
    <hangnum nr="593"/>
    <gatha type="1"> ‘‘Pāṇātipātā viramassu khippaṃ, loke adinnaṃ parivajjayassu;</gatha>
    <gatha type="2">Amajjapo mā ca musā abhāṇī, sakena dārena ca hoti tuṭṭho;</gatha>
    <gatha type="last">Imañca ariyaṃ aṭṭhaṅgavarenupetaṃ, samādiyāhi kusalaṃ sukhudrayaṃ.</gatha>
    <hangnum nr="594"/>
    <gatha type="1"> ‘‘Cīvaraṃ  piṇḍapātañca, paccayaṃ sayanāsanaṃ;</gatha>
    <gatha type="2">Annaṃ pānaṃ khādanīyaṃ, vatthasenāsanāni ca;</gatha>
    <gatha type="last">Dadāhi ujubhūtesu, vippasannena cetasā.</gatha>
    <hangnum nr="595"/>
    <gatha type="1"> ‘‘Bhikkhūpi sīlasampanne, vītarāge bahussute;</gatha>
    <gatha type="last">Tappehi annapānena, sadā puññaṃ pavaḍḍhati.</gatha>
    <hangnum nr="596"/>
    <gatha type="1"> ‘‘Evañca  dhammāni samācaranto, sakkacca rattindivamappamatto;</gatha>
    <gatha type="last">Muñca tuvaṃ nirayā ca tamhā, kammaṃ siyā aññatra vedanīyanti.</gatha>
    <hangnum nr="597"/>
    <gatha type="1"> ‘‘Ajjeva buddhaṃ saraṇaṃ upemi, dhammañca saṅghañca pasannacitto;</gatha>
    <gatha type="last">Tatheva sikkhāya padāni pañca, akhaṇḍaphullāni samādiyāmi.</gatha>
    <hangnum nr="598"/>
    <gatha type="1"> ‘‘Pāṇātipātā viramāmi khippaṃ, loke adinnaṃ parivajjayāmi;</gatha>
    <gatha type="2">Amajjapo no ca musā bhaṇāmi, sakena dārena ca homi tuṭṭho;</gatha>
    <gatha type="last">Imañca ariyaṃ aṭṭhaṅgavarenupetaṃ, samādiyāmi kusalaṃ sukhudrayaṃ.</gatha>
    <hangnum nr="599"/>
    <gatha type="1"> ‘‘Cīvaraṃ piṇḍapātañca, paccayaṃ sayanāsanaṃ;</gatha>
    <gatha type="last">Annaṃ pānaṃ khādanīyaṃ, vatthasenāsanāni ca.</gatha>
    <hangnum nr="600"/>
    <gatha type="1"> ‘‘Bhikkhū  ca sīlasampanne, vītarāge bahussute;</gatha>
    <gatha type="last">Dadāmi na vikampāmi, buddhānaṃ sāsane ratoti.</gatha>
    <hangnum nr="601"/>
    <gatha type="1"> ‘‘Etādiso licchavi ambasakkaro, vesāliyaṃ aññataro upāsako;</gatha>
    <gatha type="last">Saddho mudū kārakaro ca bhikkhu, saṅghañca sakkacca tadā upaṭṭhahi.</gatha>
    <hangnum nr="602"/>
    <gatha type="1"> ‘‘Sūlāvuto ca arogo hutvā, serī sukhī pabbajjaṃ upāgami;</gatha>
    <gatha type="last">Bhikkhuñca āgamma kappitakuttamaṃ, ubhopi sāmaññaphalāni ajjhaguṃ.</gatha>
    <hangnum nr="603"/>
    <gatha type="1"> ‘‘Etādisā  sappurisāna sevanā, mahapphalā hoti sataṃ vijānataṃ;</gatha>
    <gatha type="last">Sūlāvuto aggaphalaṃ aphassayi, phalaṃ kaniṭṭhaṃ pana ambasakkaro’’ti. –</gatha>
    <paragraph type="unindented">Gāthāyo avocuṃ.</paragraph>
    <paragraph nr="557-560"> Tattha vāsūpagacchitthāti vāsaṃ upagacchi. Gihikiccānīti gehaṃ āvasantena kātabbakuṭumbakiccāni. Viceyyāti sundaravatthagahaṇatthaṃ vicinitvā. Paṭikkantanti piṇḍapātato paṭikkantaṃ. Tenāha ‘‘gocarato nivatta’’nti. Avocāti ‘‘vesāliyaṃ licchavihaṃ, bhadante’’tiādikaṃ avoca.</paragraph>
    <paragraph nr="562-3">Vidālayantīti viphālayanti. Pādakuṭhārikāhīti pādasaṅkhātāhi kuṭhārīhi. Pātayantīti paripātayanti.</paragraph>
    <paragraph nr="564">Tiṇenāti  tiṇaggenāpi. Mūḷhassa maggampi na pāvadāsīti maggamūḷhassa maggampi tvaṃ na kathayasi ‘‘evāyaṃ purisā ito cito ca paribbhamatū’’ti. Keḷīsīlo hi ayaṃ rājā. Sayamādiyāsīti andhassa hatthato yaṭṭhiṃ sayameva acchinditvā gaṇhasi. Saṃvibhāgaṃ karosīti attanā paribhuñjitabbavatthuto ekaccāni datvā saṃvibhajasi.</paragraph>
    <paragraph nr="565">Paccemi, bhante, yaṃ tvaṃ vadesīti ‘‘bhante, tvaṃ pattāni bhijjantī’’tiādinā yaṃ vadesi, taṃ paṭijānāmi, sabbamevetaṃ mayā kataṃ kārāpitañcāti dasseti. Etampīti etaṃ khiḍḍādhippāyena  katampi.</paragraph>
    <paragraph nr="566-7">Khiḍḍāti khiḍḍāya. Pasavitvāti upacinitvā. Vedetīti anubhavati. Asamattabhogīti aparipuṇṇabhogo. Tameva aparipuṇṇabhogataṃ dassetuṃ ‘‘daharo yuvā’’tiādi vuttaṃ. Nagganiyassāti naggabhāvassa. Kiṃ su tato dukkhatarassa hotīti kiṃ su nāma tato naggabhāvato dukkhataraṃ assa petassa hoti. Yakkhassimā gacchantu dakkhiṇāyoti imā mayā diyyamānavatthadakkhiṇāyo petassa upakappantu.</paragraph>
    <paragraph nr="568-72">Bahudhāpasatthanti bahūhi pakārehi buddhādīhi vaṇṇitaṃ. Akkhayadhammamatthūti aparikkhayadhammaṃ hotu. Ācamayitvāti hatthapādadhovanapubbakaṃ mukhaṃ vikkhāletvā. Candanasāralittanti sārabhūtacandanalittaṃ. Uḷāravaṇṇanti seṭṭharūpaṃ. Parivāritanti anukulavuttinā parijanena parivāritaṃ. Yakkhamahiddhipattanti mahatiṃ yakkhiddhiṃ, deviddhiṃ patvā ṭhitaṃ. Tamenamavocāti tamenaṃ avoca.</paragraph>
    <paragraph nr="573">Ekadesaṃ adāsīti catūsu paccayesu ekadesabhūtaṃ vatthadānaṃ sandhāya vadati. Sakkhinti sakkhibhāvaṃ.</paragraph>
    <paragraph nr="574">Mamāsīti  me āsi. Devatā meti mayhaṃ devatā āsīti yojanā.</paragraph>
    <paragraph nr="575-7">Vippaṭipannacittoti micchādiṭṭhiṃ paṭipannamānaso, dhammiyaṃ paṭipadaṃ pahāya adhammiyaṃ paṭipadaṃ paṭipannoti attho. Yatonidānanti yannimittaṃ yassa santikaṃ āgamanahetu.</paragraph>
    <paragraph nr="579">Saṃvibhajitvāti dānasaṃvibhāgaṃ katvā. Sayaṃ mukhenūpanisajja pucchāti aññe purise apesetvā upinisīditvā sammukheneva puccha.</paragraph>
    <paragraph nr="581-3">Sannisinnanti sannipatitavasena nisinnaṃ. Labhissāmi atthanti mayā icchitampi atthaṃ labhissāmi. Paṇihitadaṇḍoti ṭhapitasarīradaṇḍo. Anusattarūpoti rājini anusattasabhāvo. Vīsatirattimattāti vīsatimattā rattiyo ativattāti attho. Tāhanti taṃ ahaṃ. Yathāmatinti mayhaṃ yathāruci.</paragraph>
    <paragraph nr="584">Etañcaaññañcāti etaṃ sūle āvutaṃ purisaṃ aññañca yassa rājāṇā paṇihitā, tañca. Lahuṃ pamuñcāti sīghaṃ mocehi. Ko taṃ vadetha tathā karontanti tathā dhammiyakammaṃ karontaṃ taṃ imasmiṃ vajjiraṭṭhe ko nāma ‘‘na pamocehī’’ti vadeyya, evaṃ vattuṃ kocipi na labhatīti attho.</paragraph>
    <paragraph nr="585">Tikicchakānañcāti  tikicchake ca.</paragraph>
    <paragraph nr="588">Yakkhassa vacoti petassa vacanaṃ, tassa, bhante, petassa vacanena evamakāsinti dasseti.</paragraph>
    <paragraph nr="590">Dhammānīti pubbe kataṃ pāpakammaṃ abhibhavituṃ samatthe puññadhamme. Kammaṃ siyā aññatra vedanīyanti yaṃ tasmiṃ pāpakamme upapajjavedanīyaṃ, taṃ ahosikammaṃ nāma hoti. Yaṃ pana aparapariyāyavedanīyaṃ, taṃ aññatra aparapariyāye vedayitabbaphalaṃ hoti sati saṃsārappavattiyanti attho.</paragraph>
    <paragraph nr="593">Imañcāti  attanā vuccamānaṃ tāya āsannaṃ paccakkhaṃ vāti katvā vuttaṃ. Ariyaṃ aṭṭhaṅgavarenupetanti parisuddhaṭṭhena ariyaṃ, pāṇātipātāveramaṇiādīhi aṭṭhahi aṅgehi upetaṃ yuttaṃ uttamaṃ uposathasīlaṃ. Kusalanti anavajjaṃ. Sukhudrayanti sukhavipākaṃ.</paragraph>
    <paragraph nr="595">Sadā puññaṃ pavaḍḍhatīti sakideva puññaṃ katvā ‘‘alamettāvatā’’ti aparituṭṭho hutvā aparāparaṃ sucaritaṃ pūrentassa sabbakālaṃ puññaṃ abhivaḍḍhati, aparāparaṃ vā sucaritaṃ pūrentassa puññasaṅkhātaṃ puññaphalaṃ uparūpari vaḍḍhati paripūretīti attho.</paragraph>
    <paragraph nr="597"> Evaṃ therena vutte rājā apāyadukkhato utrastacitto ratanattaye puññadhamme ca abhivaḍḍhamānapasādo tato paṭṭhāya saraṇāni sīlāni ca samādiyanto ‘‘ajjeva buddhaṃ saraṇaṃ upemī’’tiādimāha.</paragraph>
    <paragraph nr="601"> Tattha etādisoti ediso yathāvuttarūpo. Vesāliyaṃ aññataro upāsakoti vesāliyaṃ anekasahassesu upāsakesu aññataro upāsako hutvā. Saddhotiādi kalyāṇamittasannissayena  tassa purimabhāvato aññādisataṃ dassetuṃ vuttaṃ. Pubbe hi so assaddho kakkhaḷo bhikkhūnaṃ akkosakārako saṅghassa ca anupaṭṭhāko ahosi. Idāni pana saddho muduko hutvā bhikkhusaṅghañca sakkaccaṃ tadā upaṭṭhahīti. Tatta kārakaroti upakārakārī.</paragraph>
    <paragraph nr="602">Ubhopīti  dvepi sūlāvuto rājā ca. Sāmaññaphalāni ajjhagunti yathārahaṃ sāmaññaphalāni adhigacchiṃsu. Tayidaṃ yathārahaṃ dassetuṃ ‘‘sūlāvuto aggaphalaṃ aphassayi, phalaṃ kaniṭṭhaṃ pana ambasakkaro’’ti vuttaṃ. Tattha phalaṃ kaniṭṭhanti sotāpattiphalaṃ sandhāyāha. Yaṃ panettha atthato avibhattaṃ, taṃ suviññeyyameva.</paragraph>
    <paragraph>Evaṃ raññā petena attanā ca vuttamatthaṃ āyasmā kappitako satthāraṃ vandituṃ sāvatthiṃ gato bhagavato ārocesi . Satthā tamatthaṃ aṭṭhuppattiṃ katvā sampattaparisāya dhammaṃ desesi. Sā desanā mahājanassa sātthikā ahosīti.</paragraph>
    <centered>Ambasakkarapetavatthuvaṇṇanā niṭṭhitā.</centered>
    <subhead>2. Serīsakapetavatthuvaṇṇanā</subhead>
    <paragraph nr="604-57">Suṇotha yakkhassa vāṇijānañcāti idaṃ serīsakapetavatthu. Taṃ yasmā serīsakavimānavatthunā nibbisesaṃ, tasmā tattha aṭṭhuppattiyaṃ gāthāsu ca yaṃ vattabbaṃ, taṃ paramatthadīpaniyaṃ vimānavatthuvaṇṇanāyaṃ (vi. va. aṭṭha. 1227 serīsakavimānavaṇṇanā) vuttameva, tasmā tattha vuttanayena veditabbanti.</paragraph>
    <centered>Serīsakapetavatthuvaṇṇanā niṭṭhitā.</centered>
    <subhead>3. Nandakapetavatthuvaṇṇanā</subhead>
    <paragraph>Rājā piṅgalako nāmāti idaṃ nandakapetavatthu. Tassa kā uppatti? Satthu parinibbānato vassasatadvayassa accayena suraṭṭhavisaye piṅgalo nāma rājā ahosi. Tassa senāpati nandako nāma micchādiṭṭhī viparītadassano ‘‘natthi dinna’’ntiādinā micchāgāhaṃ paggayha vicari. Tassa dhītā uttarā nāma upāsikā patirūpe kule dinnā ahosi. Nandako pana kālaṃ katvā viñjhāṭaviyaṃ mahati nigrodharukkhe vemānikapeto hutvā nibbatti. Tasmiṃ kālakate uttarā sucisītalagandhodakapūritaṃ  pānīyaghaṭaṃ kummāsābhisaṅkhatehi  vaṇṇagandharasasampannehi pūvehi paripuṇṇasarāvakañca aññatarassa khīṇāsavattherassa datvā ‘‘ayaṃ dakkhiṇā mayhaṃ pitu upakappatū’’ti uddisi, tassa tena dānena dibbapānīyaṃ aparimitā ca pūvā pātubhaviṃsu. Taṃ disvā so evaṃ cintesi – ‘‘pāpakaṃ vata mayā kataṃ, yaṃ mahājano ‘natthi dinna’ntiādinā micchāgāhaṃ gāhito. Idāni pana piṅgalo rājā dhammāsokassa rañño ovādaṃ dātuṃ gato, so taṃ tassa datvā āgamissati, handāhaṃ natthikadiṭṭhiṃ vinodessāmī’’ti. Na cireneva ca piṅgalo rājā dhammāsokassa rañño ovādaṃ datvā paṭinivattanto  maggaṃ paṭipajji.</paragraph>
    <paragraph>Atha so peto attano vasanaṭṭhānābhimukhaṃ taṃ maggaṃ nimmini. Rājā ṭhitamajjhanhike samaye tena maggena gacchati. Tassa gachantassa purato maggo dissati, piṭṭhito panassa antaradhāyati. Sabbapacchato gacchanto puriso maggaṃ antarahitaṃ disvā bhīto vissaraṃ viravanto dhāvitvā rañño ārocesi, taṃ sutvā rājā bhīto saṃviggamānaso hatthikkhandhe ṭhatvā catasso disā olokento petassa vasananigrodharukkhaṃ disvā tadabhimukho agamāsi saddhiṃ caturaṅginiyā senāya. Athānukkamena raññe taṃ ṭhānaṃ patte peto sabbābharaṇavibhūsito rājānaṃ upasaṅkamitvā paṭisanthāraṃ katvā pūve ca pānīyañca dāpesi. Rājā saparijano nhatvā pūve khāditvā pānīyaṃ pivitvā paṭippassaddhamaggakilamatho ‘‘devatā nusi gandhabbo’’tiādinā petaṃ pucchi. Peto ādito paṭṭhāya attano pavattiṃ ācikkhitvā rājānaṃ micchādassanato vimocetvā saraṇesu sīlesu ca patiṭṭhāpesi. Tamatthaṃ dassetuṃ saṅgītikārā –</paragraph>
    <hangnum nr="658"/>
    <gatha type="1"> ‘‘Rājā piṅgalako nāma, suraṭṭhānaṃ adhipati ahu;</gatha>
    <gatha type="last">Moriyānaṃ upaṭṭhānaṃ gantvā, suraṭṭhaṃ punarāgamā.</gatha>
    <hangnum nr="659"/>
    <gatha type="1"> ‘‘Uṇhe majjhanhike kāle, rājā paṅkaṃ upāgami;</gatha>
    <gatha type="last">Addasa maggaṃ ramaṇīyaṃ, petānaṃ taṃ vaṇṇupathaṃ.</gatha>
    <paragraph nr="660"> Sārathiṃ  āmantayī rājā –</paragraph>
    <gatha type="1">‘‘‘Ayaṃ maggo ramaṇīyo, khemo sovatthiko sivo;</gatha>
    <gatha type="last">Iminā sārathi yāma, suraṭṭhānaṃ santike ito’.</gatha>
    <hangnum nr="661"/>
    <gatha type="1"> ‘‘Tena  pāyāsi soraṭṭho, senāya caturaṅginiyā;</gatha>
    <gatha type="last">Ubbiggarūpo puriso, soraṭṭhaṃ etadabravi.</gatha>
    <hangnum nr="662"/>
    <gatha type="1"> ‘‘‘Kummaggaṃ  paṭipannamhā, bhiṃsanaṃ lomahaṃsanaṃ;</gatha>
    <gatha type="last">Purato dissati maggo, pacchato ca na dissati.</gatha>
    <hangnum nr="663"/>
    <gatha type="1"> ‘‘‘Kummaggaṃ paṭipannamhā, yamapurisāna santike;</gatha>
    <gatha type="last">Amānuso vāyati gandho, ghoso suyyati dāruṇo’.</gatha>
    <hangnum nr="664"/>
    <gatha type="1"> ‘‘Saṃviggo rājā soraṭṭho, sārathiṃ etadabravi;</gatha>
    <gatha type="2">‘Kummaggaṃ paṭipannamhā, bhiṃsanaṃ lomahaṃsanaṃ;</gatha>
    <gatha type="last">Purato dissati maggo, pacchato ca na dissati.</gatha>
    <hangnum nr="665"/>
    <gatha type="1"> ‘‘‘Kummaggaṃ paṭipannamhā, yamapurisāna santike;</gatha>
    <gatha type="last">Amānuso vāyati gandho, ghoso suyyati dāruṇo’.</gatha>
    <hangnum nr="666"/>
    <gatha type="1"> ‘‘Hatthikkhandhaṃ samāruyha, olokento catuddisā;</gatha>
    <gatha type="2">Addasa nigrodhaṃ ramaṇīyaṃ, pādapaṃ chāyāsampannaṃ;</gatha>
    <gatha type="last">Nīlabbhavaṇṇasadisaṃ, meghavaṇṇasirīnibhaṃ.</gatha>
    <hangnum nr="667"/>
    <gatha type="1"> ‘‘Sārathiṃ āmantayī rājā, ‘kiṃ eso dissati brahā;</gatha>
    <gatha type="last">Nīlabbhavaṇṇasadiso, meghavaṇṇasirīnibho’.</gatha>
    <hangnum nr="668"/>
    <gatha type="1"> ‘‘Nigrodho so mahārāja, pādapo chāyāsampanno;</gatha>
    <gatha type="last">Nīlabbhavaṇṇasadiso, meghavaṇṇasirīnibho.</gatha>
    <hangnum nr="669"/>
    <gatha type="1"> ‘‘Tena pāyāsi soraṭṭho, yena so dissate brahā;</gatha>
    <gatha type="last">Nīlabbhavaṇṇasadiso, meghavaṇṇasirīnibho.</gatha>
    <hangnum nr="670"/>
    <gatha type="1"> ‘‘Hatthikkhandhato  oruyha, rājā rukkhaṃ upāgami;</gatha>
    <gatha type="2">Nisīdi rukkhamūlasmiṃ, sāmacco saparijjano;</gatha>
    <gatha type="last">Pūraṃ pānīyasarakaṃ, pūve vitte ca addasa.</gatha>
    <hangnum nr="671"/>
    <gatha type="1"> ‘‘Puriso ca devavaṇṇī, sabbābharaṇabhūsito;</gatha>
    <gatha type="last">Upasaṅkamitvā rājānaṃ, soraṭṭhaṃ etadabravi.</gatha>
    <hangnum nr="672"/>
    <gatha type="1"> ‘‘‘Svāgataṃ te mahārāja, atho te adurāgataṃ;</gatha>
    <gatha type="last">Pivatu devo pānīyaṃ, pūve khāda arindama’.</gatha>
    <hangnum nr="673"/>
    <gatha type="1"> ‘‘Pivitvā rājā pānīyaṃ, sāmacco saparijjano;</gatha>
    <gatha type="last">Pūve khāditvā pitvā ca, soraṭṭho etadabravi.</gatha>
    <hangnum nr="674"/>
    <gatha type="1"> ‘‘Devatā  nusi gandhabbo, adu sakko purindado;</gatha>
    <gatha type="last">Ajānantā taṃ pucchāma, kathaṃ jānemu taṃ mayanti.</gatha>
    <hangnum nr="675"/>
    <gatha type="1"> ‘‘Nāmhi devo na gandhabbo, nāpi sakko purindado;</gatha>
    <gatha type="last">Peto ahaṃ mahārāja, suraṭṭhā idha māgatoti.</gatha>
    <hangnum nr="676"/>
    <gatha type="1"> ‘‘Kiṃsīlo kiṃsamācāro, suraṭṭhasmiṃ pure tuvaṃ;</gatha>
    <gatha type="last">Kena te brahmacariyena, ānubhāvo ayaṃ tavāti.</gatha>
    <hangnum nr="677"/>
    <gatha type="1"> ‘‘Taṃ suṇohi mahārāja, arindama raṭṭhavaḍḍhana;</gatha>
    <gatha type="last">Amaccā pārisajjā ca, brāhmaṇo ca purohito.</gatha>
    <hangnum nr="678"/>
    <gatha type="1"> ‘‘Suraṭṭhasmiṃ ahaṃ deva, puriso pāpacetaso;</gatha>
    <gatha type="last">Micchādiṭṭhi ca dussīlo, kadariyo paribhāsako.</gatha>
    <hangnum nr="679"/>
    <gatha type="1"> ‘‘Dadantānaṃ  karontānaṃ, vārayissaṃ bahujjanaṃ;</gatha>
    <gatha type="last">Aññesaṃ dadamānānaṃ, antarāyakaro ahaṃ.</gatha>
    <hangnum nr="680"/>
    <gatha type="1"> ‘‘Vipāko natthi dānassa, saṃyamassa kuto phalaṃ;</gatha>
    <gatha type="last">Natthi ācariyo nāma, adantaṃ ko damessati.</gatha>
    <hangnum nr="681"/>
    <gatha type="1"> ‘‘Samatulyāni  bhūtāni, kuto jeṭṭhāpacāyiko;</gatha>
    <gatha type="last">Natthi balaṃ vīriyaṃ vā, kuto uṭṭhānaporisaṃ.</gatha>
    <hangnum nr="682"/>
    <gatha type="1"> ‘‘Natthi dānaphalaṃ nāma, na visodheti verinaṃ;</gatha>
    <gatha type="last">Laddheyyaṃ labhate macco, niyatipariṇāmajaṃ.</gatha>
    <hangnum nr="683"/>
    <gatha type="1"> ‘‘Natthi mātā pitā bhātā, loko natthi ito paraṃ;</gatha>
    <gatha type="last">Natthi dinnaṃ natthi hutaṃ, sunihitaṃ na vijjati.</gatha>
    <hangnum nr="684"/>
    <gatha type="1"> ‘‘Yopi haneyya purisaṃ, parassa chindate siraṃ;</gatha>
    <gatha type="last">Na koci kañci hanati, sattannaṃ vivaramantare.</gatha>
    <hangnum nr="685"/>
    <gatha type="1"> ‘‘Acchejjābhejjo hi jīvo, aṭṭhaṃso guḷaparimaṇḍalo;</gatha>
    <gatha type="last">Yojanānaṃ sataṃ pañca, ko jīvaṃ chettumarahati.</gatha>
    <hangnum nr="686"/>
    <gatha type="1"> ‘‘Yathā  suttaguḷe khitte, nibbeṭhentaṃ palāyati;</gatha>
    <gatha type="last">Evameva ca so jīvo, nibbeṭhento palāyati.</gatha>
    <hangnum nr="687"/>
    <gatha type="1"> ‘‘Yathā gāmato nikkhamma, aññaṃ gāmaṃ pavisati;</gatha>
    <gatha type="last">Evameva ca so jīvo, aññaṃ bondiṃ pavisati.</gatha>
    <hangnum nr="688"/>
    <gatha type="1"> ‘‘Yathā gehato nikkhamma, aññaṃ gehaṃ pavisati;</gatha>
    <gatha type="last">Evameva ca so jīvo, aññaṃ bondiṃ pavisati.</gatha>
    <hangnum nr="689"/>
    <gatha type="1"> ‘‘Cullāsīti  mahākappino, satasahassāni hi;</gatha>
    <gatha type="2">Ye bālā ye ca paṇḍitā, saṃsāraṃ khepayitvāna;</gatha>
    <gatha type="last">Dukkhassantaṃ karissare.</gatha>
    <hangnum nr="690"/>
    <gatha type="1"> ‘‘Mitāni sukhadukkhāni, doṇehi piṭakehi ca;</gatha>
    <gatha type="last">Jino sabbaṃ pajānāti, sammūḷhā itarā pajā.</gatha>
    <hangnum nr="691"/>
    <gatha type="1"> ‘‘Evaṃdiṭṭhi pure āsiṃ, sammūḷho mohapāruto;</gatha>
    <gatha type="last">Micchādiṭṭhi ca dussīlo, kadariyo paribhāsako.</gatha>
    <hangnum nr="692"/>
    <gatha type="1"> ‘‘Oraṃ  me chahi māsehi, kālakiriyā bhavissati;</gatha>
    <gatha type="last">Ekantakaṭukaṃ ghoraṃ, nirayaṃ papatissahaṃ.</gatha>
    <hangnum nr="693"/>
    <gatha type="1"> ‘‘Catukkaṇṇaṃ catudvāraṃ, vibhattaṃ bhāgaso mitaṃ;</gatha>
    <gatha type="last">Ayopākārapariyantaṃ, ayasā paṭikujjitaṃ.</gatha>
    <hangnum nr="694"/>
    <gatha type="1"> ‘‘Tassa ayomayā bhūmi, jalitā tejasā yutā;</gatha>
    <gatha type="last">Samantā yojanasataṃ, pharitvā tiṭṭhati sabbadā.</gatha>
    <hangnum nr="695"/>
    <gatha type="1"> ‘‘Vassāni satasahassāni, ghoso suyyati tāvade;</gatha>
    <gatha type="last">Lakkho eso mahārāja, satabhāgavassakoṭiyo.</gatha>
    <hangnum nr="696"/>
    <gatha type="1"> ‘‘Koṭisatasahassāni, niraye paccare janā;</gatha>
    <gatha type="last">Micchādiṭṭhī ca dussīlā, ye ca ariyūpavādino.</gatha>
    <hangnum nr="697"/>
    <gatha type="1"> ‘‘Tatthāhaṃ dīghamaddhānaṃ, dukkhaṃ vedissa vedanaṃ;</gatha>
    <gatha type="last">Phalaṃ pāpassa kammassa, tasmā socāmahaṃ bhusaṃ.</gatha>
    <hangnum nr="698"/>
    <gatha type="1"> ‘‘Taṃ  suṇohi mahārāja, arindama raṭṭhavaḍḍhana;</gatha>
    <gatha type="last">Dhītā mayhaṃ mahārāja, uttarā bhaddamatthu te.</gatha>
    <hangnum nr="699"/>
    <gatha type="1"> ‘‘Karoti bhaddakaṃ kammaṃ, sīlesuposathe ratā;</gatha>
    <gatha type="last">Saññatā saṃvibhāgī ca, vadaññū vītamaccharā.</gatha>
    <hangnum nr="700"/>
    <gatha type="1"> ‘‘Akhaṇḍakārī sikkhāya, suṇhā parakulesu ca;</gatha>
    <gatha type="last">Upāsikā sakyamunino, sambuddhassa sirīmato.</gatha>
    <hangnum nr="701"/>
    <gatha type="1"> ‘‘Bhikkhu ca sīlasampanno, gāmaṃ piṇḍāya pāvisi;</gatha>
    <gatha type="last">Okkhittacakkhu satimā, guttadvāro susaṃvuto.</gatha>
    <hangnum nr="702"/>
    <gatha type="1"> ‘‘Sapadānaṃ caramāno, agamā taṃ nivesanaṃ;</gatha>
    <gatha type="last">Tamaddasa mahārāja, uttarā bhaddamatthu te.</gatha>
    <hangnum nr="703"/>
    <gatha type="1"> ‘‘Pūraṃ pānīyasarakaṃ, pūve vitte ca sā adā;</gatha>
    <gatha type="last">Pitā me kālakato bhante, tassetaṃ upakappatu.</gatha>
    <hangnum nr="704"/>
    <gatha type="1"> ‘‘Samanantarānuddiṭṭhe , vipāko udapajjatha;</gatha>
    <gatha type="last">Bhuñjāmi kāmakāmīhaṃ, rājā vessavaṇo yathā.</gatha>
    <hangnum nr="705"/>
    <gatha type="1"> ‘‘Taṃ suṇohi mahārāja, arindama raṭṭhavaḍḍhana;</gatha>
    <gatha type="2">Sadevakassa lokassa, buddho aggo pavuccati;</gatha>
    <gatha type="last">Taṃ buddhaṃ saraṇaṃ gaccha, saputtadāro arindama.</gatha>
    <hangnum nr="706"/>
    <gatha type="1"> ‘‘Aṭṭhaṅgikena maggena, phusanti amataṃ padaṃ;</gatha>
    <gatha type="last">Taṃ dhammaṃ saraṇaṃ gaccha, saputtadāro arindama.</gatha>
    <hangnum nr="707"/>
    <gatha type="1"> ‘‘Cattāro  ca paṭipannā, cattāro ca phale ṭhitā;</gatha>
    <gatha type="2">Esa saṅgho ujubhūto, paññāsīlasamāhito;</gatha>
    <gatha type="last">Taṃ saṅghaṃ saraṇaṃ gaccha, saputtadāro arindama.</gatha>
    <hangnum nr="708"/>
    <gatha type="1"> ‘‘Pāṇātipātā viramassu khippaṃ, loke adinnaṃ parivajjayassu;</gatha>
    <gatha type="last">Amajjapo  mā ca musā abhāṇi, sakena dārena ca hohi tuṭṭhoti.</gatha>
    <hangnum nr="709"/>
    <gatha type="1"> ‘‘Atthakāmosi me yakkha, hitakāmosi devate;</gatha>
    <gatha type="last">Karomi tuyhaṃ vacanaṃ, tvaṃsi ācariyo mama.</gatha>
    <hangnum nr="710"/>
    <gatha type="1"> ‘‘Upemi saraṇaṃ buddhaṃ, dhammañcāpi anuttaraṃ;</gatha>
    <gatha type="last">Saṅghañca naradevassa, gacchāmi saraṇaṃ ahaṃ.</gatha>
    <hangnum nr="711"/>
    <gatha type="1"> ‘‘Pāṇātipātā viramāmi khippaṃ, loke adinnaṃ parivajjayāmi;</gatha>
    <gatha type="last">Amajjapo no ca musā bhaṇāmi, sakena dārena ca homi tuṭṭho.</gatha>
    <hangnum nr="712"/>
    <gatha type="1"> ‘‘Ophuṇāmi mahāvāte, nadiyā sīghagāmiyā;</gatha>
    <gatha type="last">Vamāmi pāpikaṃ diṭṭhiṃ, buddhānaṃ sāsane rato.</gatha>
    <hangnum nr="713"/>
    <gatha type="1"> ‘‘Idaṃ  vatvāna soraṭṭho, viramitvā pāpadassanā;</gatha>
    <gatha type="last">Namo bhagavato katvā, pāmokkho rathamāruhī’’ti. – gāthāyo avocuṃ;</gatha>
    <paragraph nr="658-9"> Tattha rājā piṅgalako nāma, suraṭṭhānaṃ adhipati ahūti piṅgalacakkhutāya ‘‘piṅgalo’’ti pākaṭanāmo suraṭṭhadesassa issaro rājā ahosi. Moriyānanti moriyarājūnaṃ, dhammāsokaṃ sandhāya vadati. Suraṭṭhaṃ punarāgamāti suraṭṭhassa visayaṃ uddissa suraṭṭhagāmimaggaṃ paccāgañchi. Paṅkanti mudubhūmiṃ. Vaṇṇupathanti petena nimmitaṃ marūbhūmimaggaṃ.</paragraph>
    <paragraph nr="660">Khemoti nibbhayo. Sovatthikoti sotthibhāvāvaho. Sivoti anupaddavo. Suraṭṭhānaṃ santike itoti iminā maggena gacchantā mayaṃ suraṭṭhavisayassa samīpeyeva.</paragraph>
    <paragraph nr="661-2">Soraṭṭhoti  suraṭṭhādhipati. Ubbiggarūpoti utrastasabhāvo. Bhiṃsananti bhayajananaṃ . Lomahaṃsananti bhiṃsanakabhāvena lomānaṃ haṃsāpanaṃ.</paragraph>
    <paragraph nr="663">Yamapurisāna santiketi petānaṃ samīpe vattāma. Amānuso vāyati gandhoti petānaṃ sarīragandho vāyati. Ghoso suyyati dāruṇoti paccekanirayesu kāraṇaṃ kāriyamānānaṃ sattānaṃ ghorataro saddo suyyati.</paragraph>
    <paragraph nr="666">Pādapanti pādasadisehi mūlāvayavehi udakassa pivanato ‘‘pādapo’’ti laddhanāmaṃ taruṃ. Chāyāsampannanti sampannacchāyaṃ. Nīlabbhavaṇṇasadisanti vaṇṇena nīlameghasadisaṃ. Meghavaṇṇasirīnibhanti meghavaṇṇasaṇṭhānaṃ hutvā khāyamānaṃ.</paragraph>
    <paragraph nr="670">Pūraṃ pānīyasarakanti pānīyena puṇṇaṃ pānīyabhājanaṃ. Pūveti khajjake. Vitteti vittijanane madhure manuññe tahiṃ tahiṃ sarāve pūretvā ṭhapitapūve addasa.</paragraph>
    <paragraph nr="672">Athote adurāgatanti ettha athoti nipātamattaṃ, avadhāraṇatthe vā, mahārāja, te āgataṃ durāgataṃ na hoti, atha kho svāgatamevāti mayaṃ sampaṭicchāmāti attho. Arindamāti arīnaṃ damanasīla.</paragraph>
    <paragraph nr="677">Amaccā pārisajjāti amaccā pārisajjā ca vacanaṃ suṇantu, brāhmaṇo ca tuyhaṃ purohito taṃ suṇātūti yojanā.</paragraph>
    <paragraph nr="678">Suraṭṭhasmiṃ ahanti suraṭṭhadese ahaṃ. Devāti rājānaṃ ālapati. Micchādiṭṭhīti natthikadiṭṭhiyā viparītadassano. Dussīloti nissīlo. Kadariyoti thaddhamaccharī. Paribhāsakoti samaṇabrāhmaṇānaṃ akkosako.</paragraph>
    <paragraph nr="679">Vārayissanti vāresiṃ. Antarāyakaro ahanti dānaṃ dadantānaṃ upakāraṃ karontānaṃ antarāyakaro hutvā aññesañca paresaṃ dānaṃ dadamānānaṃ dānamayapuññato ahaṃ bahujanaṃ vārayissaṃ vāresinti yojanā.</paragraph>
    <paragraph nr="680">Vipākonatthi dānassātiādi vāritākāradassanaṃ. Tattha vipāko natthi dānassāti dānaṃ dadato tassa vipāko  āyatiṃ pattabbaphalaṃ natthīti vipākaṃ paṭibāhati. Saṃyamassa kuto phalanti sīlassa pana kuto nāma phalaṃ, sabbena sabbaṃ taṃ natthīti adhippāyo. Natthi ācariyo nāmāti ācārasamācārasikkhāpako ācariyo nāma koci natthi. Sabhāvato eva hi sattā dantā vā adantā vā hontīti adhippāyo. Tenāha ‘‘adantaṃ ko damessatī’’ti.</paragraph>
    <paragraph nr="681">Samatulyāni bhūtānīti ime sattā sabbepi aññamaññaṃ samasamā, tasmā jeṭṭho eva natthi, kuto jeṭṭhāpacāyiko, jeṭṭhāpacāyanapuññaṃ nāma natthīti attho. Natthi balanti yamhi attano bale patiṭṭhitā sattā vīriyaṃ katvā manussasobhagyataṃ ādiṃ katvā yāvaarahattaṃ sampattiyo pāpuṇanti, taṃ vīriyabalaṃ paṭikkhipati. Vīriyaṃ vā natthi kuto uṭṭhānaporisanti idaṃ no purisavīriyena purisakārena pavattanti evaṃ pavattavādapaṭikkhepavasena vuttaṃ.</paragraph>
    <paragraph nr="682">Natthidānaphalaṃ nāmāti dānassa phalaṃ nāma kiñci natthi, deyyadhammapariccāgo bhasmanihitaṃ viya nipphalo evāti attho. Na visodheti verinanti ettha verinanti veravantaṃ verānaṃ vasena pāṇātipātādīnaṃ vasena ca katapāpaṃ puggalaṃ dānasīlādivatato na visodheti, kadācipi suddhaṃ na karoti. Pubbe ‘‘vipāko natthi dānassā’’tiādi dānādito attano paresaṃ nivāritākāradassanaṃ, ‘‘natthi dānaphalaṃ nāmā’’tiādi pana atthano micchābhinivesadassananti daṭṭhabbaṃ. Laddheyyanti laddhabbaṃ. Kathaṃ pana laddhabbanti āha ‘‘niyatipariṇāmaja’’nti. Ayaṃ satto sukhaṃ vā dukkhaṃ vā labhanto niyativipariṇāmavaseneva labhati, na kammassa katattā, na issarādinā cāti adhippāyo.</paragraph>
    <paragraph nr="683">Natthimātā pitā bhātāti mātādīsu sammāpaṭipattimicchāpaṭipattīnaṃ phalābhāvaṃ sandhāya vadati. Loko natthi ito paranti ito idhalokato paraloko nāma koci natthi, tattha tattheva sattā ucchijjantīti adhippāyo. Dinnanti mahādānaṃ. Hutanti pahenakasakkāro, tadubhayampi phalābhāvaṃ sandhāya ‘‘natthī’’ti paṭikkhipati. Sunihitanti suṭṭhu nihitaṃ. Na vijjatīti yaṃ samaṇabrāhmaṇānaṃ dānaṃ nāma ‘‘anugāmikanidhī’’ti vadanti, taṃ na vijjati. Tesaṃ taṃ vācāvatthumattamevāti adhippāyo.</paragraph>
    <paragraph nr="684">Na koci kañci hanatīti yo puriso paraṃ purisaṃ haneyya, parassa purisassa sīsaṃ  chindeyya, tattha paramatthato na koci kañci hanati, sattannaṃ kāyānaṃ chiddabhāvato hananto viya hoti. Kathaṃ satthapahāroti āha ‘‘sattannaṃ vivaramantare’’ti. Pathavīādīnaṃ sattannaṃ kāyānaṃ vivarabhūte antare chidde satthaṃ pavisati, tena sattā asiādīhi pahatā viya honti, jīvo viya pana sesakāyāpi niccasabhāvattā na chijjantīti adhippāyo.</paragraph>
    <paragraph nr="685">Acchejjābhejjo hi jīvoti ayaṃ sattānaṃ jīvo satthādīhi na chinditabbo na bhinditabbo niccasabhāvattā. Aṭṭhaṃso guḷaparimaṇḍaloti so pana jīvo kadāci aṭṭhaṃso hoti kadāci guḷaparimaṇḍalo . Yojanānaṃ sataṃ pañcāti kevalībhāvaṃ patto pañcayojanasatubbedho hoti. Ko jīvaṃ chettumarahatīti niccaṃ nibbikāraṃ jīvaṃ ko nāma satthādīhi chindituṃ arahati, na so kenaci vikopaneyyoti vadati.</paragraph>
    <paragraph nr="686">Suttaguḷeti veṭhetvā katasuttaguḷe. Khitteti nibbeṭhanavasena khitte. Nibbeṭhentaṃ palāyatīti pabbate vā rukkhagge vā ṭhatvā nibbeṭhiyamānaṃ khittaṃ suttaguḷaṃ  nibbeṭhentameva gacchati, sutte khīṇe na gacchati. Evamevanti yathā taṃ suttaguḷaṃ nibbeṭhiyamānaṃ gacchati, sutte khīṇe na gacchati, evameva so jīvo ‘‘cullāsīti mahākappino satasahassānī’’ti vuttakālameva attabhāvaguḷaṃ nibbeṭhento palāyati pavattati, tato uddhaṃ na pavattati.</paragraph>
    <paragraph nr="687">Evameva ca so jīvoti yathā koci puriso attano nivāsagāmato nikkhamitvā tato aññaṃ gāmaṃ pavisati kenacideva karaṇīyena, evameva so jīvo ito sarīrato nikkhamitvā aññaṃ aparaṃ sarīraṃ niyatavasena pavisatīti adhippāyo. Bondinti kāyaṃ.</paragraph>
    <paragraph nr="689">Cullāsītīti caturāsīti. Mahākappinoti mahākappānaṃ. Tattha ‘‘ekamhā mahāsarā anotattādito vassasate vassasate kusaggena ekekaṃ udakabinduṃ nīharante iminā upakkamena sattakkhattuṃ tamhi sare nirudake jāte eko mahākappo nāma hotī’’ti vatvā ‘‘evarūpānaṃ mahākappānaṃ caturāsītisatasahassāni saṃsārassa parimāṇa’’nti vadanti. Ye bālā ye ca paṇḍitāti ye andhabālā, ye ca sappaññā, sabbepi te. Saṃsāraṃ khepayitvānāti yathāvuttakālaparicchedaṃ saṃsāraṃ aparāparuppattivasena khepetvā. Dukkhassantaṃ karissareti vaṭṭadukkhassa pariyantaṃ pariyosānaṃ karissanti. Paṇḍitāpi antarā sujjhituṃ na sakkonti, bālāpi tato uddhaṃ nappavattantīti tassa laddhi.</paragraph>
    <paragraph nr="690">Mitāni  sukhadukkhāni, doṇehi piṭakehi cāti sattānaṃ sukhadukkhāni nāma doṇehi piṭakehi mānabhājanehi mitāni viya yathāvuttakālaparicchedeneva  parimitattā paccekañca tesaṃ tesaṃ sattānaṃ tāni niyatipariṇāmajāni parimitāni. Tayidaṃ jino sabbaṃ pajānāti jinabhūmiyaṃ ṭhito kevalaṃ pajānāti saṃsārassa samatikkantattā. Saṃsāre  pana paribbhamati sammūḷhāyaṃ itarā pajā.</paragraph>
    <paragraph nr="691">Evaṃdiṭṭhi pure āsinti yathāvuttanatthikadiṭṭhiko pubbeva ahaṃ ahosiṃ. Sammūḷho mohapārutoti yathāvuttāya diṭṭhiyā hetubhūtena sammohena sammūḷho, taṃsahajātena pana mohena pāruto, paṭicchāditakusalabījoti adhippāyo.</paragraph>
    <paragraph nr="692"> Evaṃ pubbe yā attano uppannā pāpadiṭṭhi, tassā vasena kataṃ pāpakammaṃ dassetvā idāni attanā āyatiṃ anubhavitabbaṃ tassa phalaṃ dassento ‘‘oraṃ me chahi māsehī’’tiādimāha.</paragraph>
    <paragraph nr="695-7"> Tattha vassāni satasahassānīti vassānaṃ satasahassāni, atikkamitvāti vacanaseso. Bhummatthe vā etaṃ paccattavacanaṃ, vassesu satasahassesu vītivattesūti attho. Ghoso suyyati tāvadeti yadā ettako kālo atikkanto hoti, tāvadeva tasmiṃ kāle ‘‘idha paccantānaṃ vo mārisā vassasatasahassaparimāṇo kālo atīto’’ti evaṃ tasmiṃ niraye saddo suyyati. Lakkho eso, mahārāja, satabhāgavassakoṭiyoti satabhāgā satakoṭṭhāsā vassakoṭiyo, mahārāja, niraye paccantānaṃ sattānaṃ āyuno eso lakkho eso paricchedoti attho. Idaṃ vuttaṃ hoti – dasadasakaṃ sataṃ nāma, dasa satāni sahassaṃ nāma, dasadasasahassāni satasahassaṃ nāma, satasatasahassāni koṭi nāma, tāsaṃ koṭīnaṃ vasena satasahassavassakoṭiyo satabhāgā vassakoṭiyo. Sā ca kho nerayikānaṃyeva vassagaṇanāvasena veditabbā, na manussānaṃ, devānaṃ vā. Īdisāni anekāni vassakoṭisatasahassāni nerayikānaṃ āyu. Tenāha ‘‘koṭisatasahassāni, niraye paccare janā’’ti. Yādisena pana pāpena sattā evaṃ nirayesu paccanti , taṃ nigamanavasena dassetuṃ ‘‘micchādiṭṭhī ca dussīlā, ye ca ariyūpavādino’’ti vuttaṃ. Vedissanti anubhavissaṃ.</paragraph>
    <paragraph nr="698-706"> Evaṃ āyatiṃ attanā anubhavitabbaṃ pāpaphalaṃ dassetvā idāni ‘‘kena te  brahmacariyena , ānubhāvo ayaṃ tavā’’ti raññā pucchitamatthaṃ ācikkhitvā taṃ saraṇesu ceva sīlesu ca patiṭṭhāpetukāmo ‘‘taṃ suṇohi mahārājā’’tiādimāha. Tattha sīlesuposathe ratāti niccasīlesu ca uposathasīlesu ca abhiratā. Adāti adāsi. Taṃ dhammanti taṃ aṭṭhaṅgikaṃ maggaṃ amatapadañca.</paragraph>
    <paragraph nr="709-12"> Evaṃ petena saraṇesu sīlesu ca samādapito rājā pasannamānaso tena attano kataṃ upakāraṃ tāva kittetvā saraṇādīsu patiṭṭhahanto ‘‘atthakāmo’’tiādikā tisso gāthā vatvā pubbe attanā gahitāya pāpikāya diṭṭhiyā paṭinissaṭṭhabhāvaṃ pakāsento ‘‘ophuṇāmī’’ti gāthamāha.</paragraph>
    <paragraph>Tattha ophuṇāmi mahāvāteti mahante vāte vāyante bhusaṃ viya taṃ pāpakaṃ diṭṭhiṃ, yakkha, tava dhammadesanāvāte ophuṇāmi niddhunāmi. Nadiyā vā sīghagāmiyāti sīghasotāya mahānadiyā vā tiṇakaṭṭhapaṇṇakasaṭaṃ viya pāpikaṃ diṭṭhiṃ pavāhemīti adhippāyo. Vamāmi pāpikaṃ diṭṭhinti mama manomukhagataṃ pāpikaṃ diṭṭhiṃ ucchaḍḍayāmi. Tattha kāraṇamāha ‘‘buddhānaṃ sāsane rato’’ti. Yasmā ekaṃsena amatāvahe buddhānaṃ bhagavantānaṃ sāsane rato abhirato, tasmā taṃ diṭṭhisaṅkhātaṃ visaṃ vamāmīti yojanā.</paragraph>
    <paragraph nr="713"> Ti osānagāthā saṅgītikārehi ṭhapitā. Tattha pāmokkhotipācīnadisābhimukho hutvā.  Rathamāruhīti rājā gamanasajjaṃ attano rājarathaṃ abhiruhi, āruyha yakkhānubhāvena taṃ divasameva attano nagaraṃ patvā rājabhavanaṃ pāvisi. So aparena samayena imaṃ pavattiṃ bhikkhūnaṃ ārocesi, bhikkhū  taṃ therānaṃ ārocesuṃ, therā tatiyasaṅgītiyaṃ saṅgahaṃ āropesuṃ.</paragraph>
    <centered>Nandakapetavatthuvaṇṇanā niṭṭhitā.</centered>
    <subhead>4. Revatīpetavatthuvaṇṇanā</subhead>
    <paragraph nr="714-36">Uṭṭhehi, revate, supāpadhammeti idaṃ revatīpetavatthu. Taṃ yasmā revatīvimānavatthunā nibbisesaṃ, tasmā yadettha aṭṭhuppattiyaṃ gāthāsu ca vattabbaṃ, taṃ paramatthadīpaniyaṃ vimānavatthuvaṇṇanāyaṃ (vi. va. aṭṭha. 860 revatīvimānavaṇṇanā) vuttanayeneva  veditabbaṃ. Idañhi nandiyassa devaputtassa vasena vimānavatthupāḷiyaṃ saṅgahaṃ āropitampi revatīpaṭibaddhāya gāthāya vasena ‘‘revatīpetavatthu’’nti petavatthupāḷiyampi saṅgahaṃ āropitanti daṭṭhabbaṃ.</paragraph>
    <centered>Revatīpetavatthuvaṇṇanā niṭṭhitā.</centered>
    <subhead>5. Ucchupetavatthuvaṇṇanā</subhead>
    <paragraph>Idaṃ mama ucchuvanaṃ mahantanti idaṃ ucchupetavatthu. Tassa kā uppatti? Bhagavati veḷuvane viharante aññataro puriso ucchukalāpaṃ khandhe katvā ekaṃ ucchuṃ khādanto gacchati. Atha aññataro upāsako sīlavā kalyāṇadhammo bāladārakena saddhiṃ tassa piṭṭhito piṭṭhito gacchati. Dārako ucchuṃ passitvā ‘‘dehī’’ti parodati. Upāsako dārakaṃ parodantaṃ disvā taṃ purisaṃ saṅgaṇhanto tena saddhiṃ sallāpamakāsi. So pana puriso tena saddhiṃ na kiñci ālapi, dārakassa ucchukhaṇḍampi nādāsi. Upāsako taṃ dārakaṃ dassetvā ‘‘ayaṃ dārako ativiya rodati, imassa ekaṃ ucchukhaṇḍaṃ dehī’’ti āha. Taṃ sutvā so puriso asahanto paṭihatacittaṃ upaṭṭhapetvā anādaravasena ekaṃ ucchulaṭṭhiṃ piṭṭhito khipi.</paragraph>
    <paragraph>So aparena samayena kālaṃ katvā ciraṃ paribhāvitassa lobhassa vasena petesu nibbatti, tassa phalaṃ nāma  sakakammasarikkhakaṃ hotīti aṭṭhakarīsamattaṃ ṭhānaṃ avattharantaṃ añjanavaṇṇaṃ musaladaṇḍaparimāṇehi ucchūhi ghanasañchannaṃ mahantaṃ ucchuvanaṃ nibbatti. Tasmiṃ khāditukāmatāya ‘‘ucchuṃ gahessāmī’’ti upagatamatte taṃ ucchū abhihananti, so tena pucchito patati.</paragraph>
    <paragraph>Athekadivasaṃ  āyasmā mahāmoggallāno rājagahaṃ piṇḍāya gacchanto antarāmagge taṃ petaṃ addasa. So theraṃ disvā attanā katakammaṃ pucchi –</paragraph>
    <hangnum nr="737"/>
    <gatha type="1"> ‘‘Idaṃ mama ucchuvanaṃ mahantaṃ, nibbattati puññaphalaṃ anappakaṃ;</gatha>
    <gatha type="last">Taṃ dāni me na paribhogameti, ācikkha bhante kissa ayaṃ vipāko.</gatha>
    <hangnum nr="738"/>
    <gatha type="1"> ‘‘Haññāmi  khajjāmi ca vāyamāmi, parisakkāmi paribhuñjituṃ kiñci;</gatha>
    <gatha type="last">Svāhaṃ chinnathāmo kapaṇo lālapāmi, kissa kammassa ayaṃ vipāko.</gatha>
    <hangnum nr="739"/>
    <gatha type="1"> ‘‘Vighāto cāhaṃ paripatāmi chamāyaṃ,</gatha>
    <gatha type="2">Parivattāmi vāricarova ghamme;</gatha>
    <gatha type="3">Rudato ca me assukā niggalanti,</gatha>
    <gatha type="last">Ācikkha bhante kissa ayaṃ vipāko.</gatha>
    <hangnum nr="740"/>
    <gatha type="1"> ‘‘Chāto kilanto ca pipāsito ca, santassito sātasukhaṃ na vinde;</gatha>
    <gatha type="last">Pucchāmi taṃ etamatthaṃ bhadante, kathaṃ nu ucchuparibhogaṃ labheyya’’nti.</gatha>
    <hangnum nr="741"/>
    <gatha type="1"> ‘‘Pure  tuvaṃ kammamakāsi attanā, manussabhūto purimāya jātiyā;</gatha>
    <gatha type="last">Ahañca taṃ etamatthaṃ vadāmi, sutvāna tvaṃ etamatthaṃ vijāna.</gatha>
    <hangnum nr="742"/>
    <gatha type="1"> ‘‘Ucchuṃ tuvaṃ khādamāno payāto, puriso ca te piṭṭhito anvagacchi;</gatha>
    <gatha type="last">So ca taṃ paccāsanto kathesi, tassa tuvaṃ na kiñci ālapittha.</gatha>
    <hangnum nr="743"/>
    <gatha type="1"> ‘‘So  ca taṃ abhaṇantaṃ ayāci, dehayya ucchunti ca taṃ avoca;</gatha>
    <gatha type="last">Tassa tuvaṃ piṭṭhito ucchuṃ adāsi, tassetaṃ kammassa ayaṃ vipāko.</gatha>
    <hangnum nr="744"/>
    <gatha type="1"> ‘‘Iṅgha tvaṃ gantvāna piṭṭhito gaṇheyyāsi, gahetvāna taṃ khādassu yāvadatthaṃ;</gatha>
    <gatha type="last">Teneva tvaṃ attamano bhavissasi, haṭṭho cudaggo ca pamodito cāti.</gatha>
    <hangnum nr="745"/>
    <gatha type="1"> ‘‘Gantvāna so piṭṭhito aggahesi, gahetvāna taṃ khādi yāvadatthaṃ;</gatha>
    <gatha type="last">Teneva so attamano ahosi, haṭṭho cudaggo ca pamodito cā’’ti. –</gatha>
    <paragraph type="unindented">Vacanapaṭivacanagāthā petena therena ca vuttā.</paragraph>
    <paragraph nr="737-8"> Tattha kissāti kīdisassa, kammassāti adhippāyo. Haññāmīti vihaññāmi  vighātaṃ āpajjāmi. Vihaññāmīti vā vibādhiyāmi, visesato pīḷiyāmīti attho. Khajjāmīti khādiyāmi, asipattasadisehi nisitehi khādantehi viya ucchupattehi kantiyāmīti attho. Vāyamāmīti ucchuṃ khādituṃ vāyāmaṃ karomi. Parisakkāmīti payogaṃ karomi. Paribhuñjitunti ucchurasaṃ paribhuñjituṃ, ucchuṃ khāditunti attho. Chinnathāmoti chinnasaho upacchinnathāmo, parikkhīṇabaloti attho. Kapaṇoti  dīno. Lālapāmīti dukkhena aṭṭito ativiya vilapāmi.</paragraph>
    <paragraph nr="739">Vighātoti vighātavā, vihatabalo vā. Paripatāmi chamāyanti ṭhātuṃ asakkonto bhūmiyaṃ papatāmi. Parivattāmīti paribbhamāmi. Vāricarovāti maccho viya. Ghammeti ghammasantatte thale.</paragraph>
    <paragraph nr="740-4">Santassitoti oṭṭhakaṇṭhatālūnaṃ sosappattiyā suṭṭhu tasito. Sātasukhanti sātabhūtaṃ sukhaṃ. Na vindeti na labhāmi. Tanti  tuvaṃ. Vijānāti vijānāhi. Payātoti gantuṃ āraddho. Anvagacchīti anubandhi. Paccāsantoti paccāsīsamāno. Tassetaṃ kammassāti ettha etanti nipātamattaṃ, tassa kammassāti attho. Piṭṭhito gaṇheyyāsīti attano piṭṭhipasseneva ucchuṃ gaṇheyyāsi. Pamoditoti pamudito.</paragraph>
    <paragraph nr="745">Gahetvāna taṃ khādi yāvadatthanti therena āṇattiniyāmena ucchuṃ gahetvā yathāruci khāditvā mahantaṃ ucchukalāpaṃ gahetvā therassa upanesi, thero taṃ anuggaṇhanto teneva taṃ ucchukalāpaṃ gāhāpetvā veḷuvanaṃ gantvā bhagavato adāsi, bhagavā bhikkhusaṅghena saddhiṃ taṃ paribhuñjitvā anumodanaṃ akāsi, peto pasannacitto vanditvā gato, tato paṭṭhāya yathāsukhaṃ ucchuṃ paribhuñji.</paragraph>
    <paragraph>So aparena samayena kālaṃ katvā tāvatiṃsesu uppajji. Sā panesā petassa pavatti manussaloke pākaṭā ahosi. Atha manussā satthāraṃ upasaṅkamitvā taṃ pavattiṃ pucchiṃsu. Satthā tesaṃ tamatthaṃ vitthārato kathetvā dhammaṃ desesi, taṃ sutvā manussā maccheramalato paṭiviratā ahesunti.</paragraph>
    <centered>Ucchupetavatthuvaṇṇanā niṭṭhitā.</centered>
    <subhead>6. Kumārapetavatthuvaṇṇanā</subhead>
    <paragraph>Sāvatthināma nagaranti idaṃ satthā jetavane viharanto dve pete ārabbha kathesi. Sāvatthiyaṃ kira kosalarañño dve puttā pāsādikā paṭhamavaye ṭhitā yobbanamadamattā paradārakammaṃ katvā kālaṃ katvā parikhāpiṭṭhe petā hutvā nibbattiṃsu. Te rattiyaṃ bheravena saddena parideviṃsu. Manussā taṃ sutvā bhītatasitā ‘‘evaṃ kate idaṃ avamaṅgalaṃ vūpasammatī’’ti buddhappamukhassa bhikkhusaṅghassa mahādānaṃ datvā taṃ pavattiṃ bhagavato ārocesuṃ. Bhagavā ‘‘upāsakā tassa saddassa savanena tumhākaṃ na koci antarāyo’’ti vatvā tassa kāraṇaṃ ācikkhitvā tesaṃ dhammaṃ desetuṃ –</paragraph>
    <hangnum nr="746"/>
    <gatha type="1"> ‘‘Sāvatthi  nāma nagaraṃ, himavantassa passato;</gatha>
    <gatha type="last">Tattha āsuṃ dve kumārā, rājaputtāti me sutaṃ.</gatha>
    <hangnum nr="747"/>
    <gatha type="1"> ‘‘Sammattā rajanīyesu, kāmassādābhinandino;</gatha>
    <gatha type="last">Paccuppannasukhe giddhā, na te passiṃsunāgataṃ.</gatha>
    <hangnum nr="748"/>
    <gatha type="1"> ‘‘Te cutā ca manussattā, paralokaṃ ito gatā;</gatha>
    <gatha type="last">Tedha ghosentyadissantā, pubbe dukkaṭamattano.</gatha>
    <hangnum nr="749"/>
    <gatha type="1"> ‘‘Bahūsu vata santesu, deyyadhamme upaṭṭhite;</gatha>
    <gatha type="last">Nāsakkhimhā ca attānaṃ, parittaṃ kātuṃ sukhāvahaṃ.</gatha>
    <hangnum nr="750"/>
    <gatha type="1"> ‘‘Kiṃ tato pāpakaṃ assa, yaṃ no rājakulā cutā;</gatha>
    <gatha type="last">Upapannā pettivisayaṃ, khuppipāsasamappitā.</gatha>
    <hangnum nr="751"/>
    <gatha type="1"> ‘‘Sāmino idha hutvāna, honti asāmino tahiṃ;</gatha>
    <gatha type="last">Bhamanti khuppipāsāya, manussā unnatonatā.</gatha>
    <hangnum nr="752"/>
    <gatha type="1"> ‘‘Etamādīnavaṃ  ñatvā, issaramadasambhavaṃ;</gatha>
    <gatha type="2">Pahāya  issaramadaṃ, bhave saggagato naro;</gatha>
    <gatha type="last">Kāyassa bhedā sappañño, saggaṃ so upapajjatī’’ti – gāthā abhāsi;</gatha>
    <paragraph nr="746"> Tattha iti me sutanti na kevalaṃ attano ñāṇena diṭṭhameva, atha kho loke pākaṭabhāvena evaṃ mayā sutanti attho.</paragraph>
    <paragraph nr="747">Kāmassādābhinandinoti kāmaguṇesu assādavasena abhinandanasīlā. Paccuppannasukhe giddhāti vattamānasukhamatte giddhā gathitā hutvā. Na te passiṃsunāgatanti duccaritaṃ pahāya sucaritaṃ caritvā anāgataṃ āyatiṃ devamanussesu laddhabbaṃ sukhaṃ te na cintesuṃ.</paragraph>
    <paragraph nr="748">Tedha ghosentyadissantāti te pubbe rājaputtabhūtā petā idha sāvatthiyā samīpe adissamānarūpā ghosenti kandanti. Kiṃ kandantīti āha ‘‘pubbe dukkaṭamattano’’ti.</paragraph>
    <paragraph nr="749"> Idāni  tesaṃ kandanassa kāraṇaṃ hetuto ca phalato ca vibhajitvā dassetuṃ ‘‘bahūsu vata santesū’’tiādi vuttaṃ.</paragraph>
    <paragraph>Tattha bahūsu vata santesūti anekesu dakkhiṇeyyesu vijjamānesu. Deyyadhamme upaṭṭhiteti attano santake dātabbadeyyadhammepi samīpe ṭhite, labbhamāneti attho. Parittaṃ sukhāvahanti appamattakampi āyatiṃ sukhāvahaṃ puññaṃ katvā attānaṃ sotthiṃ nirupaddavaṃ kātuṃ nāsakkhimhā vatāti yojanā.</paragraph>
    <paragraph nr="750">Kiṃ tato pāpakaṃ assāti tato pāpakaṃ lāmakaṃ nāma kiṃ aññaṃ assa siyā. Yaṃ no rājakulā cutāti yena pāpakammena mayaṃ rājakulato cutā idha pettivisayaṃ upapannā petesu nibbattā khuppipāsasamappitā vicarāmāti attho.</paragraph>
    <paragraph nr="751">Sāmino idha hutvānāti idha imasmiṃ loke yasmiṃyeva ṭhāne pubbe sāmino hutvā vicaranti, tahiṃ tasmiṃyeva ṭhāne honti assāmino. Manussā unnatonatāti manussakāle sāmino  hutvā kālakatā kammavasena onatā  bhamanti khuppipāsāya, passa saṃsārapakatinti dasseti.</paragraph>
    <paragraph nr="752">Etamādīnavaṃ ñatvā, issaramadasambhavanti etaṃ issariyamadavasena sambhūtaṃ apāyūpapattisaṅkhātaṃ ādīnavaṃ dosaṃ ñatvā pahāya issariyamadaṃ puññappasuto hutvā. Bhave saggagato naroti saggaṃ devalokaṃ gatoyeva bhaveyya.</paragraph>
    <paragraph>Iti satthā tesaṃ petānaṃ pavattiṃ kathetvā tehi manussehi kataṃ dānaṃ tesaṃ petānaṃ uddisāpetvā sampattaparisāya ajjhāsayānurūpaṃ dhammaṃ desesi. Sā desanā mahājanassa sātthikā ahosīti.</paragraph>
    <centered>Kumārapetavatthuvaṇṇanā niṭṭhitā.</centered>
    <subhead>7. Rājaputtapetavatthuvaṇṇanā</subhead>
    <paragraph>Pubbekatānaṃ kammānanti idaṃ satthā jetavane viharanto rājaputtapetaṃ ārabbha kathesi. Tattha yo so atīte kitavassa nāma rañño putto atīte paccekabuddhe aparajjhitvā bahūni vassasahassāni niraye paccitvā tasseva kammassa vipākāvasesena petesu uppanno. So idha ‘‘rājaputtapeto’’ti adhippeto. Tassa vatthu heṭṭhā sāṇavāsipetavatthumhi vitthārato āgatameva, tasmā tattha vuttanayeneva gahetabbaṃ. Satthā hi tadā therena attano ñātipetānaṃ pavattiyā kathitāya ‘‘na kevalaṃ tava ñātakāyeva, atha kho tvampi ito anantarātīte attabhāve peto hutvā mahādukkhaṃ anubhavī’’ti vatvā tena yācito –</paragraph>
    <hangnum nr="753"/>
    <gatha type="1"> ‘‘Pubbe katānaṃ kammānaṃ, vipāko mathaye manaṃ;</gatha>
    <gatha type="last">Rūpe sadde rase gandhe, phoṭṭhabbe ca manorame.</gatha>
    <hangnum nr="754"/>
    <gatha type="1"> ‘‘Iccaṃ gītaṃ ratiṃ khiḍḍaṃ, anubhutvā anappakaṃ;</gatha>
    <gatha type="last">Uyyāne paricaritvā, pavisanto giribbajaṃ.</gatha>
    <hangnum nr="755"/>
    <gatha type="1"> ‘‘Isiṃ  sunettamaddakkhi, attadantaṃ samāhitaṃ;</gatha>
    <gatha type="last">Appicchaṃ hirisampannaṃ, uñche pattagate rataṃ.</gatha>
    <hangnum nr="756"/>
    <gatha type="1"> ‘‘Hatthikkhandhato oruyha, laddhā bhanteti cābravi;</gatha>
    <gatha type="last">Tassa pattaṃ gahetvāna, uccaṃ paggayha khattiyo.</gatha>
    <hangnum nr="757"/>
    <gatha type="1"> ‘‘Thaṇḍile pattaṃ bhinditvā, hasamāno apakkami;</gatha>
    <gatha type="last">Rañño kitavassāhaṃ putto, kiṃ maṃ bhikkhu karissasi.</gatha>
    <hangnum nr="758"/>
    <gatha type="1"> ‘‘Tassa kammassa pharusassa, vipāko kaṭuko ahu;</gatha>
    <gatha type="last">Yaṃ rājaputto vedesi, nirayamhi samappito.</gatha>
    <hangnum nr="759"/>
    <gatha type="1"> ‘‘Chaḷeva caturāsīti, vassāni nahutāni ca;</gatha>
    <gatha type="last">Bhusaṃ dukkhaṃ nigacchittho, niraye katakibbiso.</gatha>
    <hangnum nr="760"/>
    <gatha type="1"> ‘‘Uttānopi  ca paccittha, nikujjo vāmadakkhiṇo;</gatha>
    <gatha type="last">Uddhaṃpādo ṭhito ceva, ciraṃ bālo apaccatha.</gatha>
    <hangnum nr="761"/>
    <gatha type="1"> ‘‘Bahūni vassasahassāni, pūgāni nahutāni ca;</gatha>
    <gatha type="last">Bhusaṃ dukkhaṃ nigacchittho, niraye katakibbiso.</gatha>
    <hangnum nr="762"/>
    <gatha type="1"> ‘‘Etādisaṃ kho kaṭukaṃ, appaduṭṭhappadosinaṃ;</gatha>
    <paragraph>Paccanti pāpakammantā, isimāsajja subbataṃ.</paragraph>
    <hangnum nr="763"/>
    <gatha type="1"> ‘‘So tattha bahuvassāni, vedayitvā bahuṃ dukhaṃ;</gatha>
    <gatha type="last">Khuppipāsahato nāma, peto āsi tato cuto.</gatha>
    <hangnum nr="764"/>
    <gatha type="1"> ‘‘Etamādīnavaṃ ñatvā, issaramadasambhavaṃ;</gatha>
    <gatha type="last">Pahāya issaramadaṃ, nivātamanuvattaye.</gatha>
    <hangnum nr="765"/>
    <gatha type="1"> ‘‘Diṭṭheva  dhamme pāsaṃso, yo buddhesu sagāravo;</gatha>
    <gatha type="last">Kāyassa bhedā sappañño, saggaṃ so upapajjatī’’ti. –</gatha>
    <paragraph type="unindented">Idaṃ petavatthuṃ kathesi.</paragraph>
    <paragraph nr="753"> Tattha pubbe katānaṃ kammānaṃ, vipāko mathaye mananti purimāsu jātīsu katānaṃ akusalakammānaṃ phalaṃ uḷāraṃ hutvā uppajjamānaṃ andhabālānaṃ cittaṃ mathayeyya abhibhaveyya, paresaṃ anatthakaraṇamukhena attano atthaṃ uppādeyyāti adhippāyo.</paragraph>
    <paragraph>Idāni  taṃ cittamathanaṃ visayena saddhiṃ dassetuṃ ‘‘rūpe sadde’’tiādi vuttaṃ. Tattha rūpeti rūpahetu, yathicchitassa manāpiyassa rūpārammaṇassa paṭilābhanimittanti attho. Saddetiādīsupi eseva nayo.</paragraph>
    <paragraph nr="754"> Evaṃ sādhāraṇato vuttamatthaṃ asādhāraṇato niyametvā dassento ‘‘naccaṃ gīta’’ntiādimāha. Tattha ratinti kāmaratiṃ. Khiḍḍanti sahāyakādīhi keḷiṃ. Giribbajanti rājagahaṃ.</paragraph>
    <paragraph nr="755">Isinti  asekkhānaṃ sīlakkhandhādīnaṃ esanaṭṭhena isiṃ. Sunettanti evaṃnāmakaṃ paccekabuddhaṃ. Attadantanti uttamena damathena damitacittaṃ. Samāhitanti arahattaphalasamādhinā samāhitaṃ. Uñche pattagate ratanti uñchena bhikkhācārena laddhe pattagate pattapariyāpanne āhāre rataṃ santuṭṭhaṃ.</paragraph>
    <paragraph nr="756">Laddhā, bhanteti cābravīti ‘‘api, bhante, bhikkhā laddhā’’ti vissāsajananatthaṃ kathesi. Uccaṃ paggayhāti uccataraṃ katvā pattaṃ ukkhipitvā.</paragraph>
    <paragraph nr="757">Thaṇḍile pattaṃ bhinditvāti kharakaṭhine bhūmippadese khipanto pattaṃ bhinditvā. Apakkamīti thokaṃ apasakki. Apasakkanto ca ‘‘akāraṇeneva andhabālo mahantaṃ anatthaṃ attano akāsī’’ti karuṇāyanavasena olokentaṃ paccekabuddhaṃ rājaputto āha ‘‘rañño kitavassāhaṃ putto, kiṃ maṃ bhikkhu karissasī’’ti.</paragraph>
    <paragraph nr="758">Pharusassāti  dāruṇassa. Kaṭukoti aniṭṭho. Yanti yaṃ vipākaṃ. Samappitoti allīno.</paragraph>
    <paragraph nr="759">Chaḷeva caturāsīti, vassāni nahutāni cāti uttāno nipanno caturāsītivassasahassāni, nikujjo, vāmapassena, dakkhiṇapassena, uddhaṃpādo, olambiko, yathāṭhito cāti evaṃ cha caturāsītisahassāni vassāni honti. Tenāha –</paragraph>
    <hangnum nr="760"/>
    <gatha type="1"> ‘‘Uttānopi ca paccittha, nikujjo vāmadakkhiṇo;</gatha>
    <gatha type="last">Uddhaṃpādo ṭhito ceva, ciraṃ bālo apaccathā’’ti.</gatha>
    <paragraph>Tāni  pana vassāni yasmā anekāni nahutāni honti, tasmā vuttaṃ ‘‘nahutānī’’ti. Bhusaṃ dukkhaṃ nigacchitthoti ativiya dukkhaṃ pāpuṇi.</paragraph>
    <paragraph nr="761">Pūgānīti vassasamūhe, idha purimagāthāya ca accantasaṃyoge upayogavacanaṃ daṭṭhabbaṃ.</paragraph>
    <paragraph nr="762">Etādisanti evarūpaṃ. Kaṭukanti atidukkhaṃ, bhāvanapaṃsakaniddesoyaṃ ‘‘ekamantaṃ nisīdī’’tiādīsu viya. Appaduṭṭhappadosinaṃ isiṃ subbataṃ āsajja āsādetvā pāpakammantā puggalā evarūpaṃ kaṭukaṃ ativiya dukkhaṃ paccantīti yojanā.</paragraph>
    <paragraph nr="763">Soti  so rājaputtapeto. Tatthāti niraye. Vedayitvāti anubhavitvā. Nāmāti byattapākaṭabhāvena. Tato cutoti nirayato cuto. Sesaṃ vuttanayameva.</paragraph>
    <paragraph>Evaṃ bhagavā rājaputtapetakathāya tattha sannipatitaṃ mahājanaṃ saṃvejetvā upari saccāni pakāsesi. Saccapariyosāne bahū sotāpattiphalādīni sampāpuṇiṃsūti.</paragraph>
    <centered>Rājaputtapetavatthuvaṇṇanā niṭṭhitā.</centered>
    <subhead>8. Gūthakhādakapetavatthuvaṇṇanā</subhead>
    <paragraph>Gūthakūpatouggantvāti idaṃ satthari jetavane viharante ekaṃ gūthakhādakapetaṃ ārambha vuttaṃ. Sāvatthiyā kira avidūre aññatarasmiṃ gāmake eko kuṭumbiko attano kulūpakaṃ bhikkhuṃ uddissa vihāraṃ kāresi. Tattha nānājanapadato bhikkhū āgantvā paṭivasiṃsu. Te disvā manussā pasannacittā paṇītena paccayena upaṭṭhahiṃsu. Kulūpako bhikkhu taṃ asahamāno issāpakato hutvā tesaṃ bhikkhūnaṃ dosaṃ vadanto kuṭumbikaṃ ujjhāpesi. Kuṭumbiko te bhikkhū kulūpakañca paribhavanto paribhāsi. Atha kulūpako kālaṃ katvā tasmiṃyeva vihāre vaccakuṭiyaṃ peto hutvā nibbatti, kuṭumbiko pana kālaṃ katvā tasseva upari peto hutvā nibbatti. Athāyasmā mahāmoggallāno taṃ disvā pucchanto –</paragraph>
    <hangnum nr="766"/>
    <gatha type="1"> ‘‘Gūthakūpato uggantvā, ko na dīno patiṭṭhasi;</gatha>
    <gatha type="last">Nissaṃsayaṃ pāpakammanto, kiṃ nu saddahase tuva’’nti. –</gatha>
    <paragraph type="unindented">Gāthamāha. Taṃ sutvā peto –</paragraph>
    <hangnum nr="767"/>
    <gatha type="1"> ‘‘Ahaṃ bhadante petomhi, duggato yamalokiko;</gatha>
    <gatha type="last">Pāpakammaṃ karitvāna, petalokaṃ ito gato’’ti. –</gatha>
    <paragraph type="unindented">Gāthāya  attānaṃ ācikkhi. Atha naṃ thero –</paragraph>
    <hangnum nr="768"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissakammavipākena, idaṃ dukkhaṃ nigacchasī’’ti. –</gatha>
    <paragraph type="unindented">Gāthāya tena katakammaṃ pucchi. So peto –</paragraph>
    <hangnum nr="769"/>
    <gatha type="1"> ‘‘Ahu āvāsiko mayhaṃ, issukī kulamaccharī;</gatha>
    <gatha type="last">Ajjhāsito mayhaṃ ghare, kadariyo paribhāsako.</gatha>
    <hangnum nr="770"/>
    <gatha type="1"> ‘‘Tassāhaṃ  vacanaṃ sutvā, bhikkhavo paribhāsisaṃ;</gatha>
    <gatha type="last">Tassakammavipākena, petalokaṃ ito gato’’ti. –</gatha>
    <paragraph type="unindented">Dvīhi gāthāhi attanā katakammaṃ kathesi.</paragraph>
    <paragraph nr="769"> Tattha ahu āvāsiko mayhanti mayhaṃ āvāse mayā katavihāre eko bhikkhu āvāsiko nibaddhavasanako ahosi. Ajjhāsito mayhaṃ ghareti kulūpakabhāvena mama gehe taṇhābhinivesavasena abhiniviṭṭho.</paragraph>
    <paragraph nr="770">Tassāti tassa kulūpakabhikkhussa. Bhikkhavoti bhikkhū. Paribhāsisanti akkosiṃ. Petalokaṃ ito gatoti iminā ākārena petayoniṃ upagato petabhūto.</paragraph>
    <paragraph>Taṃ sutvā thero itarassa gatiṃ pucchanto –</paragraph>
    <hangnum nr="771"/>
    <gatha type="1"> ‘‘Amitto mittavaṇṇena, yo te āsi kulūpako;</gatha>
    <gatha type="last">Kāyassa bhedā duppañño, kiṃ nu pecca gatiṃ gato’’ti. –</gatha>
    <paragraph type="unindented">Gāthamāha. Tattha mittavaṇṇenāti mittapaṭirūpena mittapaṭirūpatāya.</paragraph>
    <paragraph>Puna peto therassa tamatthaṃ ācikkhanto –</paragraph>
    <hangnum nr="772"/>
    <gatha type="1"> ‘‘Tassevāhaṃ pāpakammassa, sīse tiṭṭhāmi matthake;</gatha>
    <gatha type="last">So ca paravisayaṃ patto, mameva paricārako.</gatha>
    <hangnum nr="773"/>
    <gatha type="1"> ‘‘Yaṃ  bhadante hadantaññe, etaṃ me hoti bhojanaṃ;</gatha>
    <gatha type="last">Ahañca kho yaṃ hadāmi, etaṃ so upajīvatī’’ti. – gāthādvayamāha;</gatha>
    <paragraph nr="772"> Tattha tassevāti tasseva mayhaṃ pubbe kulūpakabhikkhubhūtassa petassa. Pāpakammassāti pāpasamācārassa. Sīse tiṭṭhāmi matthaketi sīse tiṭṭhāmi, tiṭṭhanto ca matthake eva  tiṭṭhāmi, na sīsappamāṇe ākāseti attho. Paravisayaṃ pattoti manussalokaṃ upādāya paravisayabhūtaṃ pettivisayaṃ patto. Mamevāti mayhaṃ eva paricārako ahosīti vacanaseso.</paragraph>
    <paragraph nr="773">Yaṃ bhadante hadantaññeti bhadante, ayya mahāmoggalāna, tassaṃ vaccakuṭiyaṃ yaṃ aññe uhadanti vaccaṃ ossajanti. Etaṃ me hoti bhojananti etaṃ vaccaṃ mayhaṃ divase divase bhojanaṃ hoti. Yaṃ hadāmīti taṃ pana vaccaṃ khāditvā yampahaṃ vaccaṃ karomi. Etaṃ so upajīvatīti etaṃ mama vaccaṃ so kulūpakapeto divase divase khādanavasena upajīvati, attabhāvaṃ yāpetīti attho.</paragraph>
    <paragraph>Tesu kuṭumbiko pesale bhikkhū ‘‘evaṃ āhāraparibhogato varaṃ tumhākaṃ gūthakhādana’’nti akkosi. Kulūpako pana kuṭumbikampi tathāvacane samādapetvā sayaṃ tathā akkosi, tenassa tatopi paṭikuṭṭhatarā jīvikā ahosi. Āyasmā  mahāmoggallāno taṃ pavattiṃ bhagavato ārocesi. Bhagavā tamatthaṃ aṭṭhuppattiṃ katvā upavāde ādīnavaṃ dassetvā sampattaparisāya dhammaṃ desesi. Sā desanā mahājanassa sātthikā ahosīti.</paragraph>
    <centered>Gūthakhādakapetavatthuvaṇṇanā niṭṭhitā.</centered>
    <subhead>9. Gūthakhādakapetivatthuvaṇṇanā</subhead>
    <paragraph nr="774-81">Gūthakūpatouggantvāti idaṃ satthari jetavane viharante aññataraṃ gūthakhādakapetiṃ ārabbha vuttaṃ. Tassā vatthu anantaravatthusadisaṃ. Tattha upāsakena vihāro kāritoti upāsakassa vasena āgataṃ, idha pana upāsikāyāti ayameva viseso. Sesaṃ vatthusmiṃ gāthāsu ca apubbaṃ natthi.</paragraph>
    <centered>Gūthakhādakapetivatthuvaṇṇānā niṭṭhitā.</centered>
    <subhead>10. Gaṇapetavatthuvaṇṇanā</subhead>
    <paragraph>Naggā dubbaṇṇarūpātthāti idaṃ satthari jetavane viharante sambahule pete ārabbha vuttaṃ. Sāvatthiyaṃ kira sambahulā manussā gaṇabhūtā assaddhā appasannā maccheramalapariyuṭṭhitacittā dānādisucaritavimukhā hutvā ciraṃ jīvitvā kāyassa bhedā nagarassa samīpe petayoniyaṃ nibbattiṃsu . Athekadivasaṃ āyasmā mahāmoggallāno sāvatthiyaṃ piṇḍāya gacchanto antarāmagge pete disvā –</paragraph>
    <hangnum nr="782"/>
    <gatha type="1"> ‘‘Naggā dubbaṇarūpāttha, kisā dhamanisanthatā;</gatha>
    <gatha type="last">Upphāsulikā kisikā, ke nu tumhettha mārisā’’ti. –</gatha>
    <paragraph type="unindented">Gāthāya pucchi. Tattha dubbaṇṇarūpātthāti dubbaṇṇasarīrā hotha. Ke nu tumhetthāti tumhe ke nu nāma bhavatha. Mārisāti te attano sāruppavasena ālapati.</paragraph>
    <paragraph>Taṃ sutvā petā –</paragraph>
    <hangnum nr="783"/>
    <gatha type="1"> ‘‘Mayaṃ  bhadante petamhā, duggatā yamalokikā;</gatha>
    <gatha type="last">Pāpakammaṃ karitvāna, petalokaṃ ito gatā’’ti. –</gatha>
    <paragraph type="unindented">Gāthāya attano petabhāvaṃ pakāsetvā puna therena –</paragraph>
    <hangnum nr="784"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissakammavipākena, petalokaṃ ito gatā’’ti. –</gatha>
    <paragraph type="unindented">Gāthāya katakammaṃ pucchitā –</paragraph>
    <hangnum nr="785"/>
    <gatha type="1"> ‘‘Anāvaṭesu  titthesu, vicinimhaddhamāsakaṃ;</gatha>
    <gatha type="last">Santesu deyyadhammesu, dīpaṃ nākamha attano.</gatha>
    <hangnum nr="786"/>
    <gatha type="1"> ‘‘Nadiṃ upema tasitā, rittakā parivattati;</gatha>
    <gatha type="last">Chāyaṃ upema uṇhesu, ātapo parivattati.</gatha>
    <hangnum nr="787"/>
    <gatha type="1"> ‘‘Aggivaṇṇo ca no vāto, ḍahanto upavāyati;</gatha>
    <gatha type="last">Etañca bhante arahāma, aññañca pāpakaṃ tato.</gatha>
    <hangnum nr="788"/>
    <gatha type="1"> ‘‘Api  yojanāni gacchāma, chātā āhāragedhino;</gatha>
    <gatha type="last">Aladdhāva nivattāma, aho no appapuññatā.</gatha>
    <hangnum nr="789"/>
    <gatha type="1"> ‘‘Chātā pamucchitā bhantā, bhūmiyaṃ paṭisumbhitā;</gatha>
    <gatha type="last">Uttānā paṭikirāma, avakujjā patāmase.</gatha>
    <hangnum nr="790"/>
    <gatha type="1"> ‘‘Te ca tattheva patitā, bhūmiyaṃ paṭisumbhitā;</gatha>
    <gatha type="last">Uraṃ sīsañca ghaṭṭema, aho no appapuññatā.</gatha>
    <hangnum nr="791"/>
    <gatha type="1"> ‘‘Etañca bhante arahāma, aññañca pāpakaṃ tato;</gatha>
    <gatha type="last">Santesu deyyadhammesu, dīpaṃ nākamha attano.</gatha>
    <hangnum nr="792"/>
    <gatha type="1"> ‘‘Te hi nūna ito gantvā, yoniṃ laddhāna mānusiṃ;</gatha>
    <gatha type="last">Vadaññū sīlasampannā, kāhāma kusalaṃ bahu’’nti. –</gatha>
    <paragraph type="unindented">Attanā katakammaṃ kathesuṃ.</paragraph>
    <paragraph nr="788"> Tattha api yojanāni gacchāmāti anekānipi yojanāni gacchāma. Kathaṃ? Chātā āhāragedhinoti , cirakālaṃ jighacchāya jighacchitā āhāre giddhā abhigijjhantā hutvā, evaṃ gantvāpi kiñci āhāraṃ aladdhāyeva nivattāma. Appapuññatāti apuññatā akatakalyāṇatā.</paragraph>
    <paragraph nr="789">Uttānāpaṭikirāmāti kadāci uttānā hutvā vikiriyamānaṅgapaccaṅgā viya vattāma. Avakujjā patāmaseti kadāci avakujjā hutvā patāma.</paragraph>
    <paragraph nr="790">Te cāti te mayaṃ. Uraṃ sīsañca ghaṭṭemāti avakujjā hutvā patitā uṭṭhātuṃ asakkontā vedhantā vedanāppattā attano attano uraṃ sīsañca paṭighaṃsāma. Sesaṃ heṭṭhā vuttanayameva.</paragraph>
    <paragraph>Thero  taṃ pavattiṃ bhagavato ārocesi. Bhagavā tamatthaṃ aṭṭhuppattiṃ katvā sampattaparisāya dhammaṃ desesi. Taṃ sutvā mahājano maccheramalaṃ pahāya dānādisucaritanirato ahosīti.</paragraph>
    <centered>Gaṇapetavatthuvaṇṇanā niṭṭhitā.</centered>
    <subhead>11. Pāṭaliputtapetavatthuvaṇṇanā</subhead>
    <paragraph>Diṭṭhā tayā nirayā tiracchānayonīti idaṃ satthari jetavane viharante aññataraṃ vimānapetaṃ ārabbha vuttaṃ. Sāvatthivāsino kira pāṭaliputtavāsino ca bahū vāṇijā nāvāya suvaṇṇabhūmiṃ agamiṃsu. Tattheko upāsako ābādhiko mātugāme paṭibaddhacitto kālamakāsi. So katakusalopi devalokaṃ anupapajjitvā itthiyā paṭibaddhacittatāya samuddamajjhe vimānapeto hutvā nibbatti. Yassaṃ pana so paṭibaddhacitto, sā itthī suvaṇṇabhūmigāminiṃ nāvaṃ abhiruyha gacchati. Atha kho so peto taṃ itthiṃ gahetukāmo nāvāya gamanaṃ uparundhi. Atha vāṇijā ‘‘kena nu kho kāraṇena ayaṃ nāvā na  gacchatī’’ti vīmaṃsantā kāḷakaṇṇisalākaṃ vicāresuṃ. Amanussiddhiyā yāvatatiyaṃ tassā eva itthiyā pāpuṇi, yassaṃ so paṭibaddhacitto. Taṃ disvā vāṇijā veḷukalāpaṃ samudde otāretvā tassa upari taṃ itthiṃ otāresuṃ. Itthiyā otāritamattāya nāvā vegena suvaṇṇabhūmiṃ abhimukhā pāyāsi. Amanusso taṃ itthiṃ attano vimānaṃ āropetvā tāya saddhiṃ abhirami.</paragraph>
    <paragraph>Sā  ekaṃ saṃvaccharaṃ atikkamitvā nibbinnarūpā taṃ petaṃ yācantī āha – ‘‘ahaṃ idha vasantī mayhaṃ samparāyikaṃ atthaṃ kātuṃ na labhāmi, sādhu, mārisa, maṃ pāṭaliputtameva nehī’’ti. So tāya yācito –</paragraph>
    <hangnum nr="793"/>
    <gatha type="1"> ‘‘Diṭṭhā tayā nirayā tiracchānayoni, petā asurā athavāpi mānusā devā;</gatha>
    <gatha type="2">Sayamaddasa kammavipākamattano, nessāmi taṃ pāṭaliputtamakkhataṃ;</gatha>
    <gatha type="last">Tattha gantvā kusalaṃ karohi kamma’’nti. –</gatha>
    <paragraph type="unindented">Gāthamāha. Tattha diṭṭhā tayā nirayāti ekacce paccekanirayāpi tayā diṭṭhā. Tiracchānayonīti mahānubhāvā nāgasupaṇṇāditiracchānāpi diṭṭhā tayāti yojanā. Petāti khuppipāsādibhedā petā. Asurāti kālakañcikādibhedā asurā. Devāti ekacce cātumahārājikā devā. So kira  attano ānubhāvena antarantarā taṃ gahetvā paccekanirayādike dassento vicarati, tena evamāha. Sayamaddasa kammavipākamattanoti nirayādike visesato gantvā passantī sayameva attanā katakammānaṃ vipākaṃ paccakkhato addasa adakkhi. Nessāmi taṃ pāṭaliputtamakkhatanti idānāhaṃ taṃ akkhataṃ kenaci aparikkhataṃ manussarūpeneva pāṭaliputtaṃ nayissāmi. Tvaṃ pana tattha gantvā kusalaṃ karohi kammaṃ, kammavipākassa paccakkhato diṭṭhattā yuttapayuttā puññaniratā hohīti attho.</paragraph>
    <paragraph>Atha  sā itthī tassa vacanaṃ sutvā attamanā –</paragraph>
    <hangnum nr="794"/>
    <gatha type="1"> ‘‘Atthakāmosi me yakkha, hitakāmosi devate;</gatha>
    <gatha type="last">Karomi tuyhaṃ vacanaṃ, tvaṃsi ācariyo mama.</gatha>
    <hangnum nr="795"/>
    <gatha type="1"> ‘‘Diṭṭhā mayā nirayā tiracchānayoni, petā asurā athavāpi mānusā devā;</gatha>
    <gatha type="last">Sayamaddasaṃ kammavipākamattano, kāhāmi puññāni anappakānī’’ti. –</gatha>
    <paragraph type="unindented">Gāthamāha.</paragraph>
    <paragraph>Atha  so peto taṃ itthiṃ gahetvā ākāsena gantvā pāṭaliputtanagarassa majjhe ṭhapetvā pakkāmi. Athassā ñātimittādayo taṃ disvā ‘‘mayaṃ pubbe samudde pakkhittā matāti assumha. Sā ayaṃ diṭṭhā vata, bho, sotthinā āgatā’’ti abhinandamānā samāgantvā tassā pavattiṃ pucchiṃsu. Sā tesaṃ ādito paṭṭhāya attanā diṭṭhaṃ anubhūtañca sabbaṃ kathesi. Sāvatthivāsinopi kho te vāṇijā anukkamena sāvatthiṃ upagatakāle satthu santikaṃ upasaṅkamitvā vanditvā ekamantaṃ nisinnā taṃ pavattiṃ bhagavato ārocesuṃ. Bhagavā tamatthaṃ aṭṭhuppattiṃ katvā catunnaṃ parisānaṃ dhammaṃ desesi. Taṃ sutvā mahājano saṃvegajāto dānādikusaladhammanirato ahosīti.</paragraph>
    <centered>Pāṭaliputtapetavatthuvaṇṇanā niṭṭhitā.</centered>
    <subhead>12. Ambavanapetavatthuvaṇṇanā</subhead>
    <paragraph>Ayañca te pokkharaṇī surammāti idaṃ satthari sāvatthiyaṃ viharante ambapetaṃ ārabbha vuttaṃ . Sāvatthiyaṃ kira aññataro gahapati parikkhīṇabhogo ahosi. Tassa bhariyā kālamakāsi, ekā dhītāyeva hoti. So taṃ attano mittassa gehe ṭhapetvā iṇavasena gahitena kahāpaṇasatena bhaṇḍaṃ gahetvā satthena saddhiṃ vaṇijjāya gato, na cireneva mūlena saha udayabhūtāni pañca kahāpaṇasatāni labhitvā satthena saha paṭinivatti. Antarāmagge  corā pariyuṭṭhāya satthaṃ pāpuṇiṃsu, satthikā ito cito ca palāyiṃsu. So pana gahapati aññatarasmiṃ gacche kahāpaṇe nikkhipitvā avidūre nilīyi. Corā taṃ gahetvā jīvitā voropesuṃ. So dhanalobhena tattheva peto hutvā nibbatti.</paragraph>
    <paragraph>Vāṇijā sāvatthiṃ gantvā tassa dhītuyā taṃ pavattiṃ ārocesuṃ. Sā pitu maraṇena ājīvikābhayena ca ativiya sañjātadomanassā bāḷhaṃ paridevi. Atha naṃ so pitu sahāyo kuṭumbiko ‘‘yathā nāma kulālabhājanaṃ sabbaṃ bhedanapariyantaṃ, evameva sattānaṃ jīvitaṃ bhedanapariyantaṃ. Maraṇaṃ  nāma sabbasādhāraṇaṃ appaṭikārañca, tasmā mā tvaṃ pitari atibāḷhaṃ soci, mā paridevi, ahaṃ te pitā, tvaṃ mayhaṃ dhītā, ahaṃ tava pitu kiccaṃ karomi, tvaṃ pituno gehe viya imasmiṃ gehe avimanā abhiramassū’’ti vatvā samassāsesi. Sā tassa vacanena paṭippassaddhasokā pitari viya tasmiṃ sañjātagāravabahumānā attano kapaṇabhāvena tassa veyyāvaccakārinī hutvā vattamānā pitaraṃ uddissa matakiccaṃ kātukāmā yāguṃ pacitvā manosilāvaṇṇāni suparipakkāni madhurāni ambaphalāni kaṃsapātiyaṃ ṭhapetvā yāguṃ ambaphalāni ca dāsiyā gāhāpetvā vihāraṃ gantvā satthāraṃ vanditvā evamāha – ‘‘bhagavā mayhaṃ dakkhiṇāya paṭiggahaṇena anuggahaṃ karothā’’ti. Satthā mahākaruṇāya sañcoditamānaso tassā manorathaṃ pūrento nisajjākāraṃ dassesi. Sā haṭṭhatuṭṭhā paññattavarabuddhāsane attanā upanītaṃ suvisuddhavatthaṃ attharitvā adāsi, nisīdi bhagavā paññatte āsane.</paragraph>
    <paragraph>Atha  sā bhagavato yāguṃ upanāmesi, paṭiggahesi bhagavā yāguṃ. Atha saṅghaṃ uddissa bhikkhūnampi yāguṃ datvā puna dhotahatthā ambaphalāni bhagavato upanāmesi, bhagavā tāni paribhuñji. Sā bhagavantaṃ vanditvā evamāha  – ‘‘yā me, bhante, paccattharaṇayāguambaphaladānavasena pavattā dakkhiṇā, sā me pitaraṃ pāpuṇātū’’ti. Bhagavā ‘‘evaṃ hotū’’ti vatvā anumodanaṃ akāsi. Sā bhagavantaṃ vanditvā padakkhiṇaṃ katvā pakkāmi. Tāya dakkhiṇāya samuddiṭṭhamattāya so peto ambavanauyyānavimānakapparukkhapokkharaṇiyo mahatiñca dibbasampattiṃ paṭilabhi.</paragraph>
    <paragraph>Atha te vāṇijā aparena samayena vaṇijjāya gacchantā tameva maggaṃ paṭipannā pubbe vasitaṭṭhāne ekarattiṃ vāsaṃ kappesuṃ. Te disvā so vimānapeto uyyānavimānādīhi saddhiṃ tesaṃ attānaṃ dassesi. Te vāṇijā taṃ disvā tena laddhasampattiṃ pucchantā –</paragraph>
    <hangnum nr="796"/>
    <gatha type="1"> ‘‘Ayañca te pokkharaṇī surammā, samā sutitthā ca mahodakā ca;</gatha>
    <gatha type="last">Supupphitā bhamaragaṇānukiṇṇā, kathaṃ tayā laddhā ayaṃ manuññā.</gatha>
    <hangnum nr="797"/>
    <gatha type="1"> ‘‘Idañca  te ambavanaṃ surammaṃ, sabbotukaṃ dhārayate phalāni;</gatha>
    <gatha type="last">Supupphitaṃ bhamaragaṇānukiṇṇaṃ, kathaṃ tayā laddhamidaṃ vimāna’’nti. –</gatha>
    <paragraph type="unindented">Imā dve gāthā avocuṃ.</paragraph>
    <paragraph nr="796"> Tattha surammāti suṭṭhu ramaṇīyā. Samāti samatalā. Sutitthāti ratanamayasopānatāya sundaratitthā. Mahodakāti bahujalā.</paragraph>
    <paragraph nr="797">Sabbotukanti pupphūpagaphalūpagarukkhādīhi sabbesu utūsu sukhāvahaṃ. Tenāha ‘‘dhārayate phalānī’’ti. Supupphitanti niccaṃ supupphitaṃ.</paragraph>
    <paragraph>Taṃ sutvā peto pokkharaṇiādīnaṃ paṭilābhakāraṇaṃ ācikkhanto –</paragraph>
    <hangnum nr="798"/>
    <gatha type="1"> ‘‘Ambapakkaṃ dakaṃ yāgu, sītacchāyā manoramā;</gatha>
    <gatha type="last">Dhītāya dinnadānena, tena me idha labbhatī’’ti. –</gatha>
    <paragraph type="unindented">Gāthamāha. Tattha tena me idha labbhatīti yaṃ taṃ bhagavato bhikkhūnañca ambapakkaṃ udakaṃ yāguñca mamaṃ uddissa dentiyā mayhaṃ dhītāya dinnaṃ dānaṃ, tena me dhītāya dinnadānena idha imasmiṃ dibbe ambavane sabbotukaṃ ambapakkaṃ, imissā dibbāya manuññāya pokkharaṇiyā dibbaṃ udakaṃ, yāguyā attharaṇassa ca dānena uyyānavimānakapparukkhādīsu sītacchāyā manoramā idha labbhati, samijjhatīti attho.</paragraph>
    <paragraph>Evañca  pana vatvā so peto te vāṇije netvā tāni pañca kahāpaṇasatāni dassetvā ‘‘ito upaḍḍhaṃ tumhe gaṇhatha, upaḍḍhaṃ mayā gahitaṃ iṇaṃ sodhetvā sukhena jīvatūti mayhaṃ dhītāya dethā’’ti āha. Vāṇijā anukkamena sāvatthiṃ patvā tassa dhītāya kathetvā tena attano dinnabhāgampi tassā eva adaṃsu. Sā kahāpaṇasataṃ dhanikānaṃ datvā itaraṃ attano pitu sahāyassa tassa kuṭumbikassa datvā sayaṃ veyyāvaccaṃ karonti nivasati. So ‘‘idaṃ sabbaṃ tuyhaṃyeva hotū’’ti  tassāyeva paṭidatvā taṃ attano jeṭṭhaputtassa gharasāminiṃ akāsi.</paragraph>
    <paragraph>Sā gacchante kāle ekaṃ puttaṃ labhitvā taṃ upalālentī –</paragraph>
    <hangnum nr="799"/>
    <gatha type="1"> ‘‘Sandiṭṭhikaṃ kammaṃ evaṃ passatha, dānassa damassa saṃyamassa vipākaṃ;</gatha>
    <gatha type="last">Dāsī ahaṃ ayyakulesu hutvā, suṇisā homi agārassa issarā’’ti. –</gatha>
    <paragraph type="unindented">Imaṃ gāthaṃ vadati.</paragraph>
    <paragraph>Athekadivasaṃ satthā tassā ñāṇaparipākaṃ oloketvā obhāsaṃ pharitvā sammukhe ṭhito viya attānaṃ dassetvā –</paragraph>
    <gatha type="1">‘‘Asātaṃ sātarūpena, piyarūpena appiyaṃ;</gatha>
    <gatha type="last">Dukkhaṃ sukhassa rūpena, pamattaṃ ativattatī’’ti. (udā. 18; jā. 1.1.100) –</gatha>
    <paragraph type="unindented">Imaṃ gāthamāha. Sā gāthāpariyosāne sotāpattiphale patiṭṭhitā. Sā dutiyadivase buddhappamukhassa bhikkhusaṅghassa  dānaṃ datvā taṃ pavattiṃ bhagavato ārocesi. Bhagavā tamatthaṃ aṭṭhuppattiṃ katvā sampattaparisāya dhammaṃ desesi. Sā desanā mahājanassa sātthikā ahosīti.</paragraph>
    <centered>Ambavanapetavatthuvaṇṇanā niṭṭhitā.</centered>
    <subhead>13. Akkharukkhapetavatthuvaṇṇanā</subhead>
    <paragraph>Yaṃ dadāti na taṃ hotīti idaṃ akkhadāyakapetavatthu. Tassa kā uppatti? Bhagavati sāvatthiyaṃ  viharante aññataro sāvatthivāsī upāsako sakaṭehi bhaṇḍassa pūretvā vaṇijjāya videsaṃ gantvā tattha attano bhaṇḍaṃ vikkiṇitvā paṭibhaṇḍaṃ sakaṭesu āropetvā sāvatthiṃ uddissa maggaṃ paṭipajji. Tassa maggaṃ gacchantassa aṭaviyaṃ ekassa sakaṭassa akkho bhijji. Atha aññataro puriso rukkhagahaṇatthaṃ kuṭhāripharasuṃ gāhāpetvā attano gāmato nikkhamitvā araññe vicaranto taṃ ṭhānaṃ patvā  taṃ upāsakaṃ akkhabhañjanena domanassappattaṃ disvā ‘‘ayaṃ vāṇijo akkhabhañjanena aṭaviyaṃ kilamatī’’ti anukampaṃ upādāya rukkhadaṇḍaṃ chinditvā daḷhaṃ akkhaṃ katvā sakaṭe yojetvā adāsi.</paragraph>
    <paragraph>So aparena samayena kālaṃ katvā tasmiṃyeva aṭavipadese bhummadevatā hutvā nibbatto. Attano kammaṃ paccavekkhitvā rattiyaṃ tassa upāsakassa gehaṃ gantvā gehadvāre ṭhatvā –</paragraph>
    <hangnum nr="800"/>
    <gatha type="1"> ‘‘Yaṃ dadāti na taṃ hoti, detheva dānaṃ datvā ubhayaṃ tarati;</gatha>
    <gatha type="last">Ubhayaṃ tena dānena gacchati, jāgaratha mā pamajjathā’’ti. –</gatha>
    <paragraph type="unindented">Gāthamāha. Tattha yaṃ dadāti na taṃ hotīti yaṃ deyyadhammaṃ dāyako deti, na tadeva paraloke tassa dānassa phalabhāvena hoti, atha kho aññaṃ bahuṃ iṭṭhaṃ kantaṃ phalaṃ hotiyeva. Tasmā detheva dānanti yathā tathā dānaṃ detha eva. Tattha kāraṇamāha ‘‘datvā ubhayaṃ taratī’’ti , dānaṃ datvā diṭṭhadhammikampi samparāyikampi dukkhaṃ anatthañca atikkamati. Ubhayaṃ tena dānena gacchatīti diṭṭhadhammikaṃ samparāyikañcāti ubhayampi sukhaṃ tena dānena upagacchati pāpuṇāti, attano paresañca hitasukhavasenāpi ayamattho yojetabbo. Jāgaratha mā pamajjathāti evaṃ ubhayānatthanivāraṇaṃ ubhayahitasādhanaṃ dānaṃ sampādetuṃ jāgaratha, dānūpakaraṇāni sajjetvā tattha ca appamattā hothāti attho. Ādaradassanatthaṃ cettha āmeḍitavasena vuttaṃ.</paragraph>
    <paragraph>Vāṇijo attano kiccaṃ tīretvā paṭinivattitvā anukkamena sāvatthiṃ patvā dutiyadivase satthāraṃ upasaṅkamitvā vanditvā ekamantaṃ nisinno taṃ pavattiṃ bhagavato ārocesi. Satthā tamatthaṃ aṭṭhuppattiṃ katvā sampattaparisāya dhammaṃ desesi. Sā desanā mahājanassa sātthikā ahosīti.</paragraph>
    <centered>Akkharukkhapetavatthuvaṇṇanā niṭṭhitā.</centered>
    <subhead>14. Bhogasaṃharaṇapetivatthuvaṇṇanā</subhead>
    <paragraph>Mayaṃbhoge saṃharimhāti idaṃ bhogasaṃharaṇapetivatthu. Tassa kā uppatti? Bhagavati veḷuvane viharante rājagahe kira catasso itthiyo mānakūṭādivasena sappimadhuteladhaññādīhi vohāraṃ katvā ayoniso bhoge saṃharitvā jīvanti. Tā kāyassa bhedā paraṃ maraṇā bahinagare parikhāpiṭṭhe petiyo hutvā nibbattiṃsu. Tā rattiyaṃ dukkhābhibhūtā –</paragraph>
    <hangnum nr="801"/>
    <gatha type="1"> ‘‘Mayaṃ bhoge saṃharimhā, samena visamena ca;</gatha>
    <gatha type="last">Te aññe paribhuñjanti, mayaṃ dukkhassa bhāginī’’ti. –</gatha>
    <paragraph type="unindented">Vippalapantiyo bheravena mahāsaddena viraviṃsu. Manussā taṃ sutvā bhītatasitā vibhātāya rattiyā buddhappamukhassa bhikkhusaṅghassa mahādānaṃ sajjetvā satthāraṃ bhikkhusaṅghañca nimantetvā paṇītena khādanīyena bhojanīyena parivisitvā bhagavantaṃ bhuttāviṃ onītapattapāṇiṃ upanisīditvā taṃ pavattiṃ nivedesuṃ. Bhagavā ‘‘upāsakā tena  vo saddena koci antarāyo natthi, catasso pana petiyo dukkhābhibhūtā attanā dukkaṭaṃ kammaṃ kathetvā paridevanavasena vissarena viravantiyo –</paragraph>
    <gatha type="1">‘‘Mayaṃ bhoge saṃharimhā, samena visamena ca;</gatha>
    <gatha type="last">Te aññe paribhuñjanti, mayaṃ dukkhassa bhāginī’’ti. –</gatha>
    <paragraph type="unindented">Imaṃ gāthamāhaṃsūti avoca.</paragraph>
    <paragraph>Tattha bhogeti paribhuñjitabbaṭṭhena ‘‘bhogā’’ti laddhanāme vatthābharaṇādike vittūpakaraṇavisese. Saṃharimhāti maccheramalena pariyādinnacittā kassaci kiñci adatvā sañcinimha. Samena visamena cāti ñāyena ca aññāyena ca, ñāyapatirūpakena vā aññāyena te bhoge amhehi saṃharite idāni aññe paribhuñjanti. Mayaṃ dukkhassa bhāginīti mayaṃ pana kassacipi sucaritassa akatattā duccaritassa ca katattā etarahi petayonipariyāpannassa mahato dukkhassa bhāginiyo bhavāma, mahādukkhaṃ anubhavāmāti attho.</paragraph>
    <paragraph>Evaṃ  bhagavā tāhi petīhi vuttaṃ gāthaṃ vatvā tāsaṃ pavattiṃ kathetvā taṃ aṭṭhuppattiṃ katvā sampattaparisāya dhammaṃ desetvā upari saccāni pakāsesi, saccapariyosāne bahū sotāpattiphalādīni pāpuṇiṃsūti.</paragraph>
    <centered>Bhogasaṃharaṇapetivatthuvaṇṇanā niṭṭhitā.</centered>
    <subhead>15. Seṭṭhiputtapetavatthuvaṇṇanā</subhead>
    <paragraph>Saṭṭhivassasahassānīti idaṃ seṭṭhiputtapetavatthu. Tassa kā uppatti? Bhagavā sāvatthiyaṃ viharati jetavane. Tena kho pana samayena rājā pasenadi kosalo alaṅkatappaṭiyatto hatthikkhandhavaragato mahatiyā rājiddhiyā mahantena rājānubhāvena nagaraṃ anusañcaranto aññatarasmiṃ gehe uparipāsāde vātapānaṃ vivaritvā taṃ rājavibhūtiṃ olokentiṃ rūpasampattiyā devaccharāpaṭibhāgaṃ ekaṃ itthiṃ disvā adiṭṭhapubbe ārammaṇe sahasā samuppannena kilesasamudācārena pariyuṭṭhitacitto satipi kularūpācārādiguṇavisesasampanne  antepurajane sabhāvalahukassa pana duddamassa cittassa vasena tassaṃ itthiyaṃ paṭibaddhamānaso hutvā pacchāsane nisinnassa purisassa ‘‘imaṃ pāsādaṃ imañca itthiṃ upadhārehī’’ti saññaṃ datvā rājagehaṃ paviṭṭho. Aññaṃ sabbaṃ ambasakkarapetavatthumhi āgatanayeneva veditabbaṃ.</paragraph>
    <paragraph>Ayaṃ pana viseso – idha puriso sūriye anatthaṅgateyeva āgantvā nagaradvāre thakite attanā ānītaṃ aruṇavaṇṇamattikaṃ uppalāni ca nagaradvārakavāṭe laggetvā nipajjituṃ jetavanaṃ agamāsi. Rājā pana sirisayane vāsūpagato majjhimayāme sa-iti na-iti du-iti so-iti ca imāni cattāri akkharāni mahatā kaṇṭhena uccāritāni viya vissaravasena assosi. Tāni kira atīte kāle sāvatthivāsīhi catūhi seṭṭhiputtehi bhogamadamattehi yobbanakāle pāradārikakammavasena bahuṃ apuññaṃ pasavetvā aparabhāge kālaṃ katvā tasseva nagarassa samīpe lohakumbhiyaṃ nibbattitvā paccamānehi lohakumbhiyā mukhavaṭṭiṃ patvā ekekaṃ gāthaṃ vatthukāmehi uccāritānaṃ tāsaṃ gāthānaṃ ādiakkharāni , te paṭhamakkharameva vatvā vedanāppattā hutvā lohakumbhiṃ otariṃsu.</paragraph>
    <paragraph>Rājā pana taṃ saddaṃ sutvā bhītatasito saṃviggo lomahaṭṭhajāto taṃ rattāvasesaṃ dukkhena vītināmetvā vibhātāya rattiyā purohitaṃ pakkosāpetvā taṃ pavattiṃ kathesi. Purohito rājānaṃ  bhītatasitaṃ ñatvā lābhagiddho ‘‘uppanno kho ayaṃ mayhaṃ brāhmaṇānañca lābhuppādanupāyo’’ti cintetvā ‘‘mahārāja, mahā vatāyaṃ upaddavo uppanno, sabbacatukkaṃ yaññaṃ yajāhī’’ti āha. Rājā tassa vacanaṃ sutvā amacce āṇāpesi ‘‘sabbacatukkayaññassa upakaraṇāni sajjethā’’ti. Taṃ sutvā mallikā devī rājānaṃ evamāha – ‘‘kasmā, mahārāja, brāhmaṇassa vacanaṃ sutvā anekapāṇavadhahiṃsanakakiccaṃ kātukāmosi, nanu sabbattha appaṭihatañāṇacāro bhagavā pucchitabbo? Yathā  ca te bhagavā byākarissati, tathā paṭipajjitabba’’nti. Rājā tassā vacanaṃ sutvā satthu santikaṃ gantvā taṃ pavattiṃ bhagavato ārocesi. Bhagavā ‘‘na, mahārāja, tatonidānaṃ tuyhaṃ koci antarāyo’’ti vatvā ādito paṭṭhāya tesaṃ lohakumbhiniraye nibbattasattānaṃ pavattiṃ kathetvā tehi paccekaṃ uccāretuṃ āraddhagāthāyo –</paragraph>
    <hangnum nr="802"/>
    <gatha type="1"> ‘‘Saṭṭhivassasahassāni, paripuṇṇāni sabbaso;</gatha>
    <gatha type="last">Niraye paccamānānaṃ, kadā anto bhavissati.</gatha>
    <hangnum nr="803"/>
    <gatha type="1"> ‘‘Natthi anto kuto anto, na anto paṭidissati;</gatha>
    <gatha type="last">Tathā hi pakataṃ pāpaṃ, tuyhaṃ mayhañca mārisā.</gatha>
    <hangnum nr="804"/>
    <gatha type="1"> ‘‘Dujjīvitamajīvimha, ye sante na dadamhase;</gatha>
    <gatha type="last">Santesu deyyadhammesu, dīpaṃ nākamha attano.</gatha>
    <hangnum nr="805"/>
    <gatha type="1"> ‘‘Sohaṃ nūna ito gantvā, yoniṃ laddhāna mānusiṃ;</gatha>
    <gatha type="last">Vadaññū sīlasampanno, kāhāmi kusalaṃ bahu’’nti. –</gatha>
    <paragraph type="unindented">Paripuṇṇaṃ katvā kathesi.</paragraph>
    <paragraph nr="802"> Tattha saṭṭhivassasahassānīti vassānaṃ saṭṭhisahassāni. Tasmiṃ kira lohakumbhiniraye nibbattasatto adho ogacchanto tiṃsāya vassasahassehi heṭṭhimatalaṃ pāpuṇāti, tato uddhaṃ uggacchantopi tiṃsāya eva vassasahassehi mukhavaṭṭipadesaṃ pāpuṇāti, tāya saññāya so ‘‘saṭṭhivassasahassāni, paripuṇṇāni sabbaso’’ti gāthaṃ vattukāmo sa-iti vatvā adhimattavedanāppatto  hutvā adhomukho pati. Bhagavā pana taṃ rañño paripuṇṇaṃ katvā kathesi. Esa nayo sesagāthāsupi. Tattha kadā anto bhavissatīti lohakumbhiniraye paccamānānaṃ amhākaṃ kadā nu kho imassa dukkhassa anto pariyosānaṃ bhavissati.</paragraph>
    <paragraph nr="803">Tathā hīti yathā tuyhaṃ mayhañca imassa dukkhassa natthi anto, na anto paṭidissati, tathā tena pakārena pāpakaṃ kammaṃ pakataṃ tayā mayā cāti vibhattiṃ vipariṇāmetvā vattabbaṃ.</paragraph>
    <paragraph nr="804">Dujjīvitanti viññūhi garahitabbaṃ jīvitaṃ. Ye santeti ye mayaṃ sante vijjamāne deyyadhamme. Na dadamhaseti  na adamha. Vuttamevatthaṃ pākaṭataraṃ kātuṃ ‘‘santesu deyyadhammesu, dīpaṃ nākamha attano’’ti vuttaṃ.</paragraph>
    <paragraph nr="805">Sohanti so ahaṃ. Nūnāti parivitakke nipāto. Itoti imasmā lohakumbhinirayā. Gantvāti apagantvā. Yoniṃ laddhāna mānusinti manussayoniṃ manussattabhāvaṃ labhitvā. Vadaññūti pariccāgasīlo, yācakānaṃ vā vacanaññū. Sīlasampannoti sīlācārasampanno. Kāhāmi kusalaṃ bahunti pubbe viya pamādaṃ anāpajjitvā bahuṃ pahūtaṃ kusalaṃ puññakammaṃ karissāmi, upacinissāmīti attho.</paragraph>
    <paragraph>Satthā imā gāthāyo vatvā vitthārena dhammaṃ desesi, desanāpariyosāne mattikārattuppalahārako puriso sotāpattiphale patiṭṭhahi. Rājā sañjātasaṃvego parapariggahe abhijjhaṃ pahāya sadārasantuṭṭho ahosīti.</paragraph>
    <centered>Seṭṭhiputtapetavatthuvaṇṇanā niṭṭhitā.</centered>
    <subhead>16. Saṭṭhikūṭapetavatthuvaṇṇanā</subhead>
    <paragraph>Kiṃnu ummattarūpovāti idaṃ satthari veḷuvane viharante aññataraṃ petaṃ ārabbha vuttaṃ. Atīte kira bārāṇasinagare aññataro pīṭhasappī sālittakapayoge kusalo, tahiṃ sakkharakhipanasippe nipphattiṃ gato nagaradvāre nigrodharukkhamūle nisīditvā sakkharapahārehi hatthiassamanussarathakūṭāgāradhajapuṇṇaghaṭādirūpāni nigrodhapattesu dasseti. Nagaradārakā attano kīḷanatthāya  māyakaḍḍhamāsakādīni datvā yathāruci tāni sippāni kārāpenti.</paragraph>
    <paragraph>Athekadivasaṃ bārāṇasirājā nagarato nikkhamitvā taṃ nigrodhamūlaṃ upagato nigrodhapattesu hatthirūpādivasena nānāvidharūpavibhattiyo appitā disvā manusse pucchi – ‘‘kena nu kho imesu nigrodhapattesu evaṃ nānāvidharūpavibhattiyo katā’’ti? Manussā taṃ pīṭhasappiṃ dassesuṃ ‘‘deva, iminā katā’’ti . Rājā taṃ pakkosāpetvā evamāha – ‘‘sakkā nu kho, bhaṇe, mayā dassitassa ekassa purisassa kathentassa ajānantasseva kucchiyaṃ ajalaṇḍikāhi pūretu’’nti? ‘‘Sakkā, devā’’ti. Rājā taṃ attano rājabhavanaṃ netvā bahubhāṇike purohite nibbinnarūpo purohitaṃ pakkosāpetvā tena saha vivitte okāse sāṇipākāraparikkhitte nisīditvā mantayamāno pīṭhasappiṃ pakkosāpesi. Pīṭhasappī nāḷimattā ajalaṇḍikā ādāyāgantvā rañño ākāraṃ ñatvā purohitābhimukho nisinno tena mukhe vivaṭe sāṇipākāravivarena ekekaṃ ajalaṇḍikaṃ tassa galamūle patiṭṭhāpesi. So lajjāya uggilituṃ asakkonto sabbā ajjhohari. Atha naṃ rājā ajalaṇḍikāhi pūritodaraṃ vissajji – ‘‘gaccha, brāhmaṇa, laddhaṃ tayā bahubhāṇitāya phalaṃ, maddanaphalapiyaṅgutacādīhi abhisaṅkhataṃ pānakaṃ pivitvā ucchaḍḍehi, evaṃ te sotthi bhavissatī’’ti. Tassa ca pīṭhasappissa tena kammena attamano hutvā cuddasa gāme adāsi. So gāme labhitvā attānaṃ sukhento pīṇento parijanampi sukhento pīṇento samaṇabrāhmaṇādīnaṃ yathārahaṃ kiñci dento diṭṭhadhammikaṃ samparāyikañca atthaṃ ahāpento sukheneva jīvati, attano santikaṃ upagatānaṃ sippaṃ sikkhantānaṃ bhattavetanaṃ deti.</paragraph>
    <paragraph>Atheko  puriso tassa santikaṃ upagantvā evamāha – ‘‘sādhu, ācariya, mampi etaṃ sippaṃ sikkhāpehi, mayhaṃ pana alaṃ bhattavetanenā’’ti. So taṃ purisaṃ taṃ sippaṃ sikkhāpesi. So sikkhitasippo sippaṃ vīmaṃsitukāmo gantvā gaṅgātīre nisinnassa sunettassa nāma paccekabuddhassa sakkharābhighātena sīsaṃ bhindi. Paccekabuddho tattheva gaṅgātīre parinibbāyi. Manussā  taṃ pavattiṃ sutvā taṃ purisaṃ tattheva leḍḍudaṇḍādīhi paharitvā jīvitā voropesuṃ. So kālakato avīcimahāniraye nibbattitvā bahūni vassasahassāni niraye paccitvā tasseva kammassa vipākāvasesena imasmiṃ buddhuppāde rājagahanagarassa avidūre peto hutvā nibbatti. Tassa kammassa sarikkhakena vipākena bhavitabbanti kammavegukkhittāni pubbaṇhasamayaṃ majjhanhikasamayaṃ sāyanhasamayañca saṭṭhi ayokūṭasahassāni matthake nipatanti. So chinnabhinnasīso  adhimattavedanāppatto bhūmiyaṃ nipatati, ayokūṭesu pana apagatamattesu paṭipākatikasiro tiṭṭhati.</paragraph>
    <paragraph>Athekadivasaṃ āyasmā mahāmoggallāno gijjhakūṭapabbatā otaranto taṃ disvā –</paragraph>
    <hangnum nr="806"/>
    <gatha type="1"> ‘‘Kiṃ nu ummattarūpova, migo bhantova dhāvasi;</gatha>
    <gatha type="last">Nissaṃsayaṃ pāpakammanto, kiṃ nu saddāyase tuva’’nti. –</gatha>
    <paragraph type="unindented">Imāya gāthāya paṭipucchi. Tattha ummattarūpovāti ummattakasabhāvo viya ummādappatto viya. Migo bhantova dhāvasīti bhantamigo viya ito cito ca dhāvasi. So hi tesu ayokūṭesu nipatantesu parittāṇaṃ apassanto ‘‘na siyā nu kho evaṃ pahāro’’ti itopi ettopi palāyati. Te pana kammavegukkhittā yattha katthaci ṭhitassa matthakeyeva nipatanti. Kiṃ nu saddāyase tuvanti kiṃ nu kho tuvaṃ saddaṃ karosi, ativiya vissaraṃ karonto vicarasi.</paragraph>
    <paragraph>Taṃ sutvā peto –</paragraph>
    <hangnum nr="807"/>
    <gatha type="1"> ‘‘Ahaṃ bhadante petomhi, duggato yamalokiko;</gatha>
    <gatha type="last">Pāpakammaṃ karitvāna, petalokaṃ ito gato.</gatha>
    <hangnum nr="808"/>
    <gatha type="1"> ‘‘Saṭṭhi  kūṭasahassāni, paripuṇṇāni sabbaso;</gatha>
    <gatha type="last">Sīse mayhaṃ nipatanti, te bhindanti ca matthaka’’nti. –</gatha>
    <paragraph type="unindented">Dvīhi gāthāhi paṭivacanaṃ adāsi. Tattha saṭṭhi kūṭasahassānīti saṭṭhimattāni ayokūṭasahassāni. Paripuṇṇānīti anūnāni. Sabbasoti sabbabhāgato. Tassa kira saṭṭhiyā ayokūṭasahassānaṃ patanappahonakaṃ mahantaṃ pabbatakūṭappamāṇaṃ sīsaṃ nibbatti. Taṃ tassa vālaggakoṭinitudanamattampi ṭhānaṃ asesetvā tāni kūṭāni patantāni matthakaṃ bhindanti, tena so aṭṭassaraṃ karoti. Tena vuttaṃ ‘‘sabbaso sīse mayhaṃ nipatanti, te bhindanti ca matthaka’’nti.</paragraph>
    <paragraph>Atha  naṃ thero katakammaṃ pucchanto –</paragraph>
    <hangnum nr="809"/>
    <gatha type="1"> ‘‘Kiṃ nu kāyena vācāya, manasā dukkaṭaṃ kataṃ;</gatha>
    <gatha type="last">Kissa kammavipākena, idaṃ dukkhaṃ nigacchasi.</gatha>
    <hangnum nr="810"/>
    <gatha type="1"> ‘‘Saṭṭhi kūṭasahassāni, paripuṇṇāni sabbaso;</gatha>
    <gatha type="last">Sīse tuyhaṃ nipatanti, te bhindanti ca matthaka’’nti. –</gatha>
    <paragraph type="unindented">Dve gāthā abhāsi.</paragraph>
    <paragraph>Tassa peto attanā katakammaṃ ācikkhanto –</paragraph>
    <hangnum nr="811"/>
    <gatha type="1"> ‘‘Athaddasāsiṃ sambuddhaṃ, sunettaṃ bhāvitindriyaṃ;</gatha>
    <gatha type="last">Nisinnaṃ rukkhamūlasmiṃ, jhāyantaṃ akutobhayaṃ.</gatha>
    <hangnum nr="812"/>
    <gatha type="1"> ‘‘Sālittakappahārena, bhindissaṃ tassa matthakaṃ;</gatha>
    <gatha type="last">Tassakammavipākena, idaṃ dukkhaṃ nigacchisaṃ.</gatha>
    <hangnum nr="813"/>
    <gatha type="1"> ‘‘Saṭṭhi kūṭasahassāni, paripuṇṇāni sabbaso;</gatha>
    <gatha type="last">Sīse mayhaṃ nipatanti, te bhindanti ca matthaka’’nti. –</gatha>
    <paragraph type="unindented">Tisso gāthāyo abhāsi.</paragraph>
    <paragraph nr="811"> Tattha sambuddhanti paccekasambuddhaṃ. Sunettanti evaṃnāmakaṃ. Bhāvitindriyanti ariyamaggabhāvanāya bhāvitasaddhādiindriyaṃ.</paragraph>
    <paragraph nr="812-13">Sālittakappahārenāti  sālittakaṃ vuccati dhanukena, aṅgulīhi eva vā sakkharakhipanapayogo. Tathā hi sakkharāya pahārenāti vā pāṭho. Bhindissanti bhindiṃ.</paragraph>
    <paragraph>Taṃ  sutvā thero ‘‘attano katakammānurūpameva idāni purāṇakammassa idaṃ phalaṃ paṭilabhatī’’ti dassento –</paragraph>
    <hangnum nr="814"/>
    <gatha type="1"> ‘‘Dhammena te kāpurisa;</gatha>
    <gatha type="2">Saṭṭhi kūṭasahassāni, paripuṇṇāni sabbaso;</gatha>
    <gatha type="last">Sīse tuyhaṃ nipatanti, te bhindanti ca matthaka’’nti. –</gatha>
    <paragraph type="unindented">Osānagāthamāha. Tattha dhammenāti anurūpakāraṇena. Teti tava, tasmiṃ paccekabuddhe aparajjhantena tayā katassa pāpakammassa anucchavikamevetaṃ phalaṃ tuyhaṃ upanītaṃ. Tasmā kenaci devena vā mārena vā brahmunā vā api sammāsambuddhenapi appaṭibāhanīyametanti dasseti.</paragraph>
    <paragraph>Evañca pana vatvā tato nagare piṇḍāya caritvā katabhattakicco sāyanhasamaye satthāraṃ upasaṅkamitvā taṃ pavattiṃ bhagavato ārocesi. Bhagavā tamatthaṃ aṭṭhuppattiṃ katvā sampattaparisāya dhammaṃ desento paccekabuddhānaṃ guṇānubhāvaṃ kammānañca avañjhataṃ pakāsesi, mahājano saṃvegajāto hutvā pāpaṃ pahāya dānādipuññanirato ahosīti.</paragraph>
    <centered>Saṭṭhikūṭapetavatthuvaṇṇanā niṭṭhitā.</centered>
    <centered>Iti khuddaka-aṭṭhakathāya petavatthusmiṃ</centered>
    <paragraph>Soḷasavatthupaṭimaṇḍitassa</paragraph>
    <centered>Catutthassa mahāvaggassa atthasaṃvaṇṇanā niṭṭhitā.</centered>
    <subhead>Nigamanakathā</subhead>
    <paragraph>Ettāvatā  ca –</paragraph>
    <gatha type="1">Ye te petesu nibbattā, sattā dukkaṭakārino;</gatha>
    <gatha type="last">Yehi kammehi tesaṃ taṃ, pāpakaṃ kaṭukapphalaṃ.</gatha>
    <gatha type="1">Paccakkhato vibhāventī, pucchāvissajjanehi ca;</gatha>
    <gatha type="last">Yā  desanāniyāmena, sataṃ saṃvegavaḍḍhanī.</gatha>
    <gatha type="1">Yaṃ kathāvatthukusalā, supariññātavatthukā;</gatha>
    <gatha type="last">Petavatthūti nāmena, saṅgāyiṃsu mahesayo.</gatha>
    <gatha type="1">Tassa atthaṃ pakāsetuṃ, porāṇaṭṭhakathānayaṃ;</gatha>
    <gatha type="last">Nissāya yā samāraddhā, atthasaṃvaṇṇanā mayā.</gatha>
    <gatha type="1">Yā tattha paramatthānaṃ, tattha tattha yathārahaṃ;</gatha>
    <gatha type="last">Pakāsanā paramattha-dīpanī nāma nāmato.</gatha>
    <gatha type="1">Sampattā pariniṭṭhānaṃ, anākulavinicchayā;</gatha>
    <gatha type="last">Sā pannarasamattāya, pāḷiyā bhāṇavārato.</gatha>
    <gatha type="1">Iti taṃ saṅkharontena, yaṃ taṃ adhigataṃ mayā;</gatha>
    <gatha type="last">Puññaṃ tassānubhāvena, lokanāthassa sāsanaṃ.</gatha>
    <gatha type="1">Ogāhetvā visuddhāya, sīlādipaṭipattiyā;</gatha>
    <gatha type="last">Sabbepi dehino hontu, vimuttirasabhāgino.</gatha>
    <gatha type="1">Ciraṃ  tiṭṭhatu lokasmiṃ, sammāsambuddhasāsanaṃ;</gatha>
    <gatha type="last">Tasmiṃ sagāravā niccaṃ, hontu sabbepi pāṇino.</gatha>
    <gatha type="1">Sammā  vassatu kālena, devopi jagatīpati;</gatha>
    <gatha type="last">Saddhammanirato lokaṃ, dhammeneva pasāsatūti.</gatha>
    <centered>Iti badaratitthavihāravāsinā munivarayatinā</centered>
    <paragraph>Bhadantena ācariyadhammapālena katā petavatthuatthasaṃvaṇṇanā niṭṭhitā.</paragraph>
    <centered>Petavatthu-aṭṭhakathā samattā.</centered>
  </text>
</tree>
