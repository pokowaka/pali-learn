<?xml version='1.0' encoding='UTF-8'?>
<tree text="16. Atthadass&#x12B;buddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Piyadassimhi  sammāsambuddhe parinibbute tassa sāsane ca antarahite parihāyitvā vaḍḍhitvā aparimitāyukesu manussesu anukkamena parihāyitvā vassasatasahassāyukesu jātesu paramatthadassī atthadassī nāma buddho loke uppajji. So pāramiyo pūretvā tusitapure nibbattitvā tato cavitvā paramasobhane sobhane nāma nagare sāgarassa nāma rañño kule aggamahesiyā sudassanadeviyā kucchismiṃ paṭisandhiṃ gahetvā dasa māse gabbhe vasitvā sucindhanuyyāne mātukucchito nikkhami. Mātukucchito mahāpurise nikkhantamatte sucirakālanihitāni kulaparamparāgatāni mahānidhānāni dhanasāmikā paṭilabhiṃsūti tassa nāmaggahaṇadivase ‘‘atthadassī’’ti nāmamakaṃsu. So dasavassasahassāni agāraṃ ajjhāvasi. Amaragiri-suragiri-girivāhananāmakā paramasurabhijanakā tayo cassa pāsādā ahesuṃ. Visākhādevippamukhāni tettiṃsa itthisahassāni ahesuṃ.</paragraph>
    <paragraph>So cattāri nimittāni disvā visākhādeviyā selakumāre nāma putte uppanne sudassanaṃ nāma assarājaṃ abhiruhitvā mahābhinikkhamanaṃ nikkhamitvā pabbaji. Taṃ nava manussakoṭiyo anupabbajiṃsu. Tehi parivuto so mahāpuriso aṭṭha māse padhānacariyaṃ caritvā visākhapuṇṇamāya sucindharanāgiyā upahāratthāya ānītaṃ madhupāyāsaṃ mahājanena sandissamānasabbasarīrāya nāgiyā saha suvaṇṇapātiyā dinnaṃ madhupāyāsaṃ paribhuñjitvā taruṇatarusatasamalaṅkate taruṇasālavane divāvihāraṃ vītināmetvā sāyanhasamaye dhammarucinā mahārucinā nāma nāgarājena dinnā aṭṭha kusatiṇamuṭṭhiyo gahetvā campakabodhiṃ upasaṅkamitvā tepaññāsahatthāyāmavitthataṃ kusatiṇasantharaṃ santharitvā pallaṅkaṃ ābhujitvā sambodhiṃ patvā sabbabuddhāciṇṇaṃ – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ bodhisamīpeyeva vītināmetvā brahmuno dhammadesanāyācanaṃ sampaṭicchitvā attanā saha pabbajitanavabhikkhukoṭiyo ariyadhammapaṭivedhasamatthe disvā ākāsena gantvā anomanagarasamīpe anomuyyāne otaritvā tehi parivuto  tattha dhammacakkaṃ pavattesi. Tadā koṭisatasahassānaṃ paṭhamo dhammābhisamayo ahosi.</paragraph>
    <paragraph>Puna  bhagavati lokanāyake devalokacārikaṃ caritvā tattha dhammaṃ desente koṭisatasahassānaṃ dutiyo abhisamayo ahosi. Yadā pana bhagavā atthadassī amhākaṃ bhagavā viya kapilavatthupuraṃ sobhanapuraṃ pavisitvā dhammaṃ desesi, tadā koṭisatasahassānaṃ tatiyo dhammābhisamayo ahosi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Tattheva  maṇḍakappamhi, atthadassī mahāyaso;</gatha>
    <gatha type="last">Mahātamaṃ nihantvāna, patto sambodhimuttamaṃ.</gatha>
    <hangnum nr="2"/>
    <gatha type="1"> ‘‘Brahmunā yācito santo, dhammacakkaṃ pavattayi;</gatha>
    <gatha type="last">Amatena tappayī lokaṃ, dasasahassī sadevakaṃ.</gatha>
    <hangnum nr="3"/>
    <gatha type="1"> ‘‘Tassāpi lokanāthassa, ahesuṃ abhisamayā tayo;</gatha>
    <gatha type="last">Koṭisatasahassānaṃ, paṭhamābhisamayo ahu.</gatha>
    <hangnum nr="4"/>
    <gatha type="1"> ‘‘Yadā buddho atthadassī, carati devacārikaṃ;</gatha>
    <gatha type="last">Koṭisatasahassānaṃ, dutiyābhisamayo ahu.</gatha>
    <hangnum nr="5"/>
    <gatha type="1"> ‘‘Punāparaṃ yadā buddho, desesi pitusantike;</gatha>
    <gatha type="last">Koṭisatasahassānaṃ, tatiyābhisamayo ahū’’ti.</gatha>
    <paragraph>Tattha tatthevāti tasmiññeva kappeti attho. Ettha pana varakappo ‘‘maṇḍakappo’’ti adhippeto. ‘‘Yasmiṃ kappe tayo buddhā nibbattanti, so kappo varakappo’’ti heṭṭhā padumuttarabuddhavaṃsavaṇṇanāyaṃ vutto. Tasmā varakappo idha ‘‘maṇḍakappo’’ti vutto. Nihantvānāti nihanitvā. Ayameva vā pāṭho. Santoti samāno. Amatenāti maggaphalādhigamāmatapānena. Tappayīti atappayi, pīṇesīti attho. Dasasahassīti dasasahassilokadhātuṃ. Devacārikanti devānaṃ vinayanatthaṃ devalokacārikanti attho.</paragraph>
    <paragraph>Sucandakanagare kira santo ca rājaputto upasanto ca purohitaputto tīsu vedesu sabbasamayantaresu ca sāramadisvā nagarassa catūsu dvāresu  cattāro paṇḍite visārade ca manusse ṭhapesuṃ – ‘‘yaṃ pana tumhe paṇḍitaṃ samaṇaṃ vā brāhmaṇaṃ vā passatha suṇātha vā, taṃ amhākaṃ āgantvā  ārocethā’’ti. Tena ca samayena atthadassī lokanātho sucandakanagaraṃ sampāpuṇi. Atha tehi niveditā purisā gantvā tesaṃ dasabalassa tatthāgamanaṃ paṭivedesuṃ. Tato te santopasantā tathāgatāgamanaṃ sutvā pahaṭṭhamānasā sahassaparivārā dasabalaṃ asamaṃ paccuggantvā abhivādetvā nimantetvā sattāhaṃ buddhappamukhassa saṅghassa asadisaṃ mahādānaṃ datvā sattame divase sakalanagaravāsīhi manussehi saddhiṃ dhammakathaṃ suṇiṃsu. Tasmiṃ kira divase aṭṭhanavutisahassāni ehibhikkhupabbajjāya pabbajitvā arahattaṃ pāpuṇiṃsu. Tāya parisāya majjhe bhagavā pātimokkhaṃ uddisi, so paṭhamo sannipāto ahosi.</paragraph>
    <paragraph>Yadā pana bhagavā attano puttassa selattherassa  dhammaṃ desento aṭṭhāsītisahassāni pasādetvā ehibhikkhubhāvena pabbājetvā arahattaṃ pāpetvā pātimokkhaṃ uddisi, so dutiyo sannipāto ahosi. Puna mahāmaṅgalasamāgame māghapuṇṇamāyaṃ devamanussānaṃ dhammaṃ desento aṭṭhasattatisahassāni arahattaṃ pāpetvā pātimokkhaṃ uddisi, so tatiyo sannipāto ahosi. Tena vuttaṃ –</paragraph>
    <hangnum nr="6"/>
    <gatha type="1"> ‘‘Sannipātā tayo āsuṃ, tassāpi ca mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="7"/>
    <gatha type="1"> ‘‘Aṭṭhanavutisahassānaṃ, paṭhamo āsi samāgamo;</gatha>
    <gatha type="last">Aṭṭhāsītisahassānaṃ, dutiyo āsi samāgamo.</gatha>
    <hangnum nr="8"/>
    <gatha type="1"> ‘‘Aṭṭhasattatisahassānaṃ, tatiyo āsi samāgamo;</gatha>
    <gatha type="last">Anupādā vimuttānaṃ, vimalānaṃ mahesina’’nti.</gatha>
    <paragraph>Tadā kira amhākaṃ bodhisatto campakanagare susīmo nāma brāhmaṇamahāsālo lokasammato ahosi. So sabbavibhavajātaṃ dīnānāthakapaṇaddhikādīnaṃ vissajjetvā himavantasamīpaṃ gantvā tāpasapabbajjaṃ pabbajitvā aṭṭha samāpattiyo pañca abhiññāyo ca nibbattetvā  mahiddhiko mahānubhāvo hutvā mahājanassa kusalākusalānaṃ dhammānaṃ anavajjasāvajjabhāvañca dassetvā buddhuppādaṃ āgamayamāno aṭṭhāsi.</paragraph>
    <paragraph>Athāparena samayena atthadassimhi lokanāyake loke uppajjitvā sudassanamahānagare aṭṭhannaṃ  parisānaṃ majjhe dhammāmatavassaṃ vassente tassa dhammaṃ sutvā saggalokaṃ gantvā dibbāni mandāravapadumapāricchattakādīni pupphāni devalokato āharitvā attano ānubhāvaṃ dassento dissamānasarīro catūsu disāsu catuddīpikamahāmegho viya pupphavassaṃ vassetvā samantato pupphamaṇḍapaṃ pupphamayagghitoraṇahemajālādīni pupphamayāni katvā mandāravapupphacchattena dasabalaṃ pūjesi. Sopi naṃ bhagavā – ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
    <hangnum nr="9"/>
    <gatha type="1"> ‘‘Ahaṃ tena samayena, jaṭilo uggatāpano;</gatha>
    <gatha type="last">Susīmo nāma nāmena, mahiyā seṭṭhasammato.</gatha>
    <hangnum nr="10"/>
    <gatha type="1"> ‘‘Dibbaṃ mandāravaṃ pupphaṃ, padumaṃ pāricchattakaṃ;</gatha>
    <gatha type="last">Devalokā haritvāna, sambuddhamabhipūjayiṃ.</gatha>
    <hangnum nr="11"/>
    <gatha type="1"> ‘‘Sopi  maṃ buddho byākāsi, atthadassī mahāmuni;</gatha>
    <gatha type="last">Aṭṭhārase kappasate, ayaṃ buddho bhavissati.</gatha>
    <hangnum nr="12"/>
    <gatha type="1"> ‘‘Padhānaṃ padahitvāna…pe… hessāma sammukhā imaṃ.</gatha>
    <hangnum nr="13"/>
    <gatha type="1"> ‘‘Tassāpi vacanaṃ sutvā, haṭṭho saṃviggamānaso;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā’’ti.</gatha>
    <paragraph>Tattha jaṭiloti jaṭā assa atthīti jaṭilo. Mahiyā seṭṭhasammatoti sakalenapi lokena seṭṭho uttamo pavaroti evaṃ sammato sambhāvitoti attho.</paragraph>
    <paragraph>Tassa pana bhagavato sobhanaṃ nāma nagaraṃ ahosi. Sāgaro nāma rājā pitā, sudassanā nāma mātā, santo upasanto ca dve aggasāvakā, abhayo nāmupaṭṭhāko, dhammā ca sudhammā ca dve aggasāvikā, campakarukkho bodhi, sarīraṃ asītihatthubbedhaṃ ahosi. Sarīrappabhā  samantato sabbakālaṃ yojanamattaṃ pharitvā aṭṭhāsi, āyu vassasatasahassaṃ, visākhā nāmassa aggamahesī, selo nāma putto, assayānena nikkhami. Tena vuttaṃ –</paragraph>
    <hangnum nr="14"/>
    <gatha type="1"> ‘‘Sobhanaṃ nāma nagaraṃ, sāgaro nāma khattiyo;</gatha>
    <gatha type="last">Sudassanā nāma janikā, atthadassissa satthuno.</gatha>
    <hangnum nr="19"/>
    <gatha type="1"> ‘‘Santo  ca upasanto ca, ahesuṃ aggasāvakā;</gatha>
    <gatha type="last">Abhayo nāmupaṭṭhāko, atthadassissa satthuno.</gatha>
    <hangnum nr="20"/>
    <gatha type="1"> ‘‘Dhammā ceva sudhammā ca, ahesuṃ aggasāvikā;</gatha>
    <gatha type="last">Bodhi tassa bhagavato, campakoti pavuccati.</gatha>
    <hangnum nr="22"/>
    <gatha type="1"> ‘‘Sopi buddho asamasamo, asītihatthamuggato;</gatha>
    <gatha type="last">Sobhate sālarājāva, uḷurājāva pūrito.</gatha>
    <hangnum nr="23"/>
    <gatha type="1"> ‘‘Tassa pākatikā raṃsī, anekasatakoṭiyo;</gatha>
    <gatha type="last">Uddhaṃ adho dasa disā, pharanti yojanaṃ sadā.</gatha>
    <hangnum nr="24"/>
    <gatha type="1"> ‘‘Sopi buddho narāsabho, sabbasattuttamo muni;</gatha>
    <gatha type="last">Vassasatasahassāni, loke aṭṭhāsi cakkhumā.</gatha>
    <hangnum nr="25"/>
    <gatha type="1"> ‘‘Atulaṃ dassetvā obhāsaṃ, virocetvā sadevake;</gatha>
    <gatha type="last">Sopi aniccataṃ patto, yathaggupādānasaṅkhayā’’ti.</gatha>
    <paragraph>Tattha uḷurājāva pūritoti saradasamayaparipuṇṇavimalasakalamaṇḍalo tārakarājā viyāti attho. Pākatikāti  pakativasena uppajjamānā, na adhiṭṭhānavasena. Yadā icchati bhagavā, tadā anekakoṭisatasahassepi cakkavāḷe ābhāya phareyya. Raṃsīti rasmiyo. Upādānasaṅkhayāti upādānakkhayā indhanakkhayā aggi viya. Sopi bhagavā catunnaṃ upādānānaṃ khayena anupādisesāya nibbānadhātuyā anupamanagare anomārāme parinibbāyi. Dhātuyo panassa adhiṭṭhānena vikiriṃsu. Sesamettha gāthāsu uttānamevāti.</paragraph>
    <centered>Atthadassībuddhavaṃsavaṇṇanā niṭṭhitā.</centered>
    <centered>Niṭṭhito cuddasamo buddhavaṃso.</centered>
  </text>
</tree>
