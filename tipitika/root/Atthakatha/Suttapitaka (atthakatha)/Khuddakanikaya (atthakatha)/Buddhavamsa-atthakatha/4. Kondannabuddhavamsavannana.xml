<?xml version='1.0' encoding='UTF-8'?>
<tree text="4. Ko&#x1E47;&#x1E0D;a&#xF1;&#xF1;abuddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Dīpaṅkare  kira bhagavati parinibbute tassa sāsanaṃ vassasatasahassaṃ pavattittha. Atha buddhānubuddhānaṃ sāvakānaṃ antaradhānena sāsanampissa antaradhāyi. Athassa aparabhāge ekamasaṅkhyeyyamatikkamitvā ekasmiṃ kappe koṇḍañño nāma satthā udapādi. So pana bhagavā soḷasaasaṅkhyeyyaṃ kappānañca satasahassaṃ pāramiyo pūretvā bodhiñāṇaṃ paripācetvā vessantarattabhāvasadise attabhāve ṭhatvā tato cavitvā tusitapure nibbattitvā tattha yāvatāyukaṃ ṭhatvā devatānaṃ paṭiññaṃ datvā tusitapurato cavitvā rammavatīnagare sunandassa nāma rañño kule sujātāya nāma deviyā kucchismiṃ paṭisandhiṃ aggahesi. Tassapi paṭisandhikkhaṇe dīpaṅkarabuddhavaṃse vuttappakārāni dvattiṃsa pāṭihāriyāni nibbattiṃsu. So devatāhi katārakkhasaṃvidhāno dasannaṃ māsānaṃ accayena mātukucchito nikkhamitvā sabbasattuttaro uttarābhimukho sattapadavītihārena gantvā sabbā ca disā viloketvā āsabhiṃ vācaṃ nicchāresi – ‘‘aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi dāni punabbhavo’’ti (dī. ni. 2.31; ma. ni. 3.207).</paragraph>
    <paragraph>Tato kumārassa nāmakaraṇadivase nāmaṃ karontā ‘‘koṇḍañño’’ti nāmamakaṃsu. So hi bhagavā koṇḍaññagotto ahosi. Tassa kira tayo pāsādā ahesuṃ – rāma, surāma, subhanāmakā paramaramaṇīyā. Tesu tīṇi satasahassāni nāṭakitthīnaṃ naccagītavāditakusalānaṃ sabbakālaṃ paccupaṭṭhitāni ahesuṃ. Tassa rucidevī nāma  aggamahesī ahosi. Vijitaseno nāmassa putto ahosi. So dasavassasahassāni agāraṃ ajjhāvasi.</paragraph>
    <paragraph>So pana jiṇṇabyādhimatapabbajite disvā ājaññarathena nikkhamitvā pabbajitvā dasa māse padhānacariyaṃ cari. Koṇḍaññakumāraṃ pana pabbajantaṃ dasa janakoṭiyo anupabbajiṃsu. So tehi parivuto dasa māse padhānacariyaṃ caritvā visākhapuṇṇamāya sunandagāme samasahitaghanapayodharāya yasodharāya nāma seṭṭhidhītāya dinnaṃ paramamadhuraṃ madhupāyāsaṃ paribhuñjitvā phalapallavaṅkurasamalaṅkate  sālavane divāvihāraṃ vītināmetvā  sāyanhasamaye gaṇaṃ pahāya sunandakājīvakena dinnā aṭṭha tiṇamuṭṭhiyo gahetvā sālakalyāṇirukkhaṃ tikkhattuṃ padakkhiṇaṃ katvā pubbadisābhāgaṃ oloketvā bodhirukkhaṃ piṭṭhito katvā aṭṭhapaṇṇāsahatthavitthataṃ tiṇasantharaṃ santharitvā pallaṅkaṃ ābhujitvā caturaṅgavīriyaṃ adhiṭṭhāya mārabalaṃ vidhamitvā rattiyā paṭhamayāme pubbenivāsānussatiñāṇaṃ visodhetvā majjhimayāme dibbacakkhuṃ visodhetvā pacchimayāme paccayākāraṃ sammasitvā ānāpānacatutthajjhānato vuṭṭhāya pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṃ vipassanaṃ vaḍḍhetvā cattāri maggañāṇāni cattāri ca phalañāṇāni catasso paṭisambhidā catuyoniparicchedakañāṇaṃ pañcagatiparicchedakañāṇaṃ cha asādhāraṇañāṇāni sakale ca buddhaguṇe paṭivijjhitvā paripuṇṇasaṅkappo bodhimūle nisinnova –</paragraph>
    <gatha type="1">‘‘Anekajātisaṃsāraṃ, sandhāvissaṃ anibbisaṃ;</gatha>
    <gatha type="last">Gahakāraṃ gavesanto, dukkhā jāti punappunaṃ.</gatha>
    <gatha type="1">‘‘Gahakāraka diṭṭhosi, puna gehaṃ na kāhasi;</gatha>
    <gatha type="2">Sabbā te phāsukā bhaggā, gahakūṭaṃ visaṅkhataṃ;</gatha>
    <gatha type="last">Visaṅkhāragataṃ cittaṃ, taṇhānaṃ khayamajjhagā. (dha. pa. 153-154);</gatha>
    <gatha type="1">‘‘Ayoghanahatasseva, jalato jātavedaso;</gatha>
    <gatha type="last">Anupubbūpasantassa, yathā na ñāyate gati.</gatha>
    <gatha type="1">‘‘Evaṃ sammā vimuttānaṃ, kāmabandhoghatārinaṃ;</gatha>
    <gatha type="last">Paññāpetuṃ gatī natthi, pattānaṃ acalaṃ sukha’’nti. (udā. 80) –</gatha>
    <paragraph type="unindented">Evaṃ udānaṃ udānetvā sattasattāhaṃ bodhimūleyeva phalasamāpattisukhena vītināmetvā aṭṭhame sattāhe brahmuno ajjhesanaṃ paṭicca – ‘‘kassa nu kho ahaṃ paṭhamaṃ dhammaṃ deseyya’’nti (ma. ni. 1.284; 2.341; mahāva. 10) upadhārento attanā saddhiṃ pabbajitā dasa bhikkhukoṭiyo addasa. ‘‘Ime pana kulaputtā samupacitakusalamūlā maṃ pabbajantaṃ  anupabbajitā mayā saddhiṃ padhānaṃ caritvā maṃ upaṭṭhahiṃsu, handāhaṃ imesaṃ sabbapaṭhamaṃ dhammaṃ deseyya’’nti  evaṃ upadhāretvā – ‘‘idāni pana te kattha vasantī’’ti olokento – ‘‘ito aṭṭhārasayojanike  arundhavatīnagare devavane viharantī’’ti disvā – ‘‘tesaṃ dhammaṃ desetuṃ gamissāmī’’ti pattacīvaramādāya seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya, evameva bodhimūle antarahito devavane pāturahosi.</paragraph>
    <paragraph>Tasmiñca samaye tā dasa bhikkhukoṭiyo arundhavatīnagaraṃ upanissāya devavane viharanti. Te pana bhikkhū dasabalaṃ dūratova āgacchantaṃ disvā pasannamānasā paccuggantvā, bhagavato pattacīvaraṃ paṭiggahetvā, buddhāsanaṃ paññāpetvā, satthu gāravaṃ katvā, bhagavantaṃ vanditvā, parivāretvā ekamantaṃ nisīdiṃsu. Tatra koṇḍañño dasabalo munigaṇaparivuto buddhāsane nisinno tidasagaṇaparivuto dasasatanayano viya vimalagaganatalagato saradasamayarajanikaro viya tārāgaṇaparivuto puṇṇacando viya virocittha. Atha satthā tesaṃ sabbabuddhanisevitaṃ anuttaraṃ tiparivaṭṭaṃ dvādasākāraṃ dhammacakkappavattanasuttantaṃ kathetvā dasabhikkhukoṭippamukhā satasahassadevamanussakoṭiyo dhammāmataṃ pāyesi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Dīpaṅkarassa aparena, koṇḍañño nāma nāyako;</gatha>
    <gatha type="last">Anantatejo amitayaso, appameyyo durāsado.</gatha>
    <hangnum nr="2"/>
    <gatha type="1"> ‘‘Dharaṇūpamo khamanena, sīlena sāgarūpamo;</gatha>
    <gatha type="last">Samādhinā merūpamo, ñāṇena gaganūpamo.</gatha>
    <hangnum nr="3"/>
    <gatha type="1"> ‘‘Indriyabalabojjhaṅga-maggasaccappakāsanaṃ;</gatha>
    <gatha type="last">Pakāsesi sadā buddho hitāya sabbapāṇinaṃ.</gatha>
    <hangnum nr="4"/>
    <gatha type="1"> ‘‘Dhammacakkaṃ pavattente, koṇḍaññe lokanāyake;</gatha>
    <gatha type="last">Koṭisatasahassānaṃ, paṭhamābhisamayo ahū’’ti.</gatha>
    <paragraph>Tattha dīpaṅkarassa aparenāti dīpaṅkarassa satthuno aparabhāgeti attho. Koṇḍañño nāmāti attano gottavasena samadhigatanāmadheyyo. Nāyakoti vināyako. Anantatejoti attano sīlaguṇañāṇapuññatejena anantatejo. Heṭṭhato avīci upari bhavaggaṃ tiriyato anantā lokadhātuyo etthantare ekapuggalopi  tassa  mukhaṃ oloketvā ṭhātuṃ samattho nāma natthi. Tena vuttaṃ  ‘‘anantatejo’’ti. Amitayasoti anantaparivāro. Tassa hi bhagavato vassasatasahassāni yāva parinibbānasamayaṃ etthantare bhikkhuparisāya gaṇanaparicchedo nāma nāhosi. Tasmā ‘‘amitayaso’’ti vuccati. Amitaguṇakittipi ‘‘amitayaso’’ti vuccati. Appameyyoti guṇagaṇaparimāṇavasena nappameyyoti appameyyo. Yathāha –</paragraph>
    <gatha type="1">‘‘Buddhopi buddhassa bhaṇeyya vaṇṇaṃ, kappampi ce aññamabhāsamāno;</gatha>
    <gatha type="last">Khīyetha kappo ciradīghamantare, vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 2.425; udā. aṭṭha. 53; cariyā. aṭṭha. nidānakathā);</gatha>
    <paragraph>Tasmā appameyyaguṇagaṇattā ‘‘appameyyo’’ti vuccati. Durāsadoti durupasaṅkamanīyo, āsajja ghaṭṭetvā upasaṅkamitumasakkuṇeyyabhāvato durāsado, durabhibhavanīyoti attho.</paragraph>
    <paragraph>Dharaṇūpamoti dharaṇīsamo. Khamanenāti khantiyā, catunahutādhikadviyojanasatasahassabahalā mahāpathavī viya pakativātena lābhālābhaiṭṭhāniṭṭhādīhi akampanabhāvato ‘‘dharaṇūpamo’’ti vuccati. Sīlena sāgarūpamoti sīlasaṃvarena velānātikkamanabhāvena sāgarasamo. ‘‘Mahāsamuddo, bhikkhave, ṭhitadhammo velaṃ nātivattatī’’ti (a. ni. 8.19; cūḷava. 384; mi. pa. 6.2.10) hi vuttaṃ.</paragraph>
    <paragraph>Samādhinā merūpamoti samādhipaṭipakkhabhūtadhammajanitakampābhāvato merunā girivarena samo, sadisoti attho. Merugirivaro viya thiratarasarīroti vā. Ñāṇena gaganūpamoti ettha bhagavato ñāṇassa anantabhāvena anantākāsena upamā katā. Cattāri anantāni vuttāni bhagavatā. Yathāha –</paragraph>
    <gatha type="1">‘‘Sattakāyo ca ākāso, cakkavāḷā canantakā;</gatha>
    <gatha type="last">Buddhañāṇaṃ appameyyaṃ, na sakkā ete vijānitu’’nti. (bu. vaṃ. 1.64);</gatha>
    <paragraph>Tasmā anantassa ñāṇassa anantena ākāsena upamā katāti.</paragraph>
    <paragraph>Indriyabalabojjhaṅgamaggasaccappakāsananti  etesaṃ indriyabalabojjhaṅgamaggasaccānaṃ gahaṇena satipaṭṭhānasammappadhāniddhipādāpi gahitāva honti. Tasmā indriyādīnaṃ catusaṅkhepānaṃ vasena sattattiṃsabodhipakkhiyadhammānaṃ  pakāsanadhammaṃ pakāsesi, desesīti attho. Hitāyāti hitatthaṃ. Dhammacakkaṃpavattenteti desanāñāṇe pavattiyamāne.</paragraph>
    <paragraph>Tato aparabhāge mahāmaṅgalasamāgame dasasu cakkavāḷasahassesu devatāyo sukhume attabhāve māpetvā imasmiññeva cakkavāḷe sannipatiṃsu. Tattha kira aññataro devaputto koṇḍaññadasabalaṃ maṅgalapañhaṃ pucchi. Tassa bhagavā maṅgalāni kathesi. Tattha navutikoṭisahassāni arahattaṃ pāpuṇiṃsu. Sotāpannādīnaṃ gaṇanaparicchedo nāma nāhosi. Tena vuttaṃ –</paragraph>
    <hangnum nr="5"/>
    <gatha type="1"> ‘‘Tato parampi desente, naramarūnaṃ samāgame;</gatha>
    <gatha type="last">Navutikoṭisahassānaṃ, dutiyābhisamayo ahū’’ti.</gatha>
    <paragraph>Tattha tato parampīti tato aparabhāgepi. Desenteti bhagavati dhammaṃ desente. Naramarūnanti narānañceva amarānañca, yadā pana bhagavā gaganatale titthiyamānamaddanaṃ yamakapāṭihāriyaṃ karonto dhammaṃ desesi tadā asītikoṭisahassāni arahattaṃ pāpuṇiṃsu. Tīsu phalesu patiṭṭhitā gaṇanapathaṃ vītivattā. Tena vuttaṃ –</paragraph>
    <hangnum nr="6"/>
    <gatha type="1"> ‘‘Titthiye abhimaddanto, yadā dhammamadesayi;</gatha>
    <gatha type="last">Asītikoṭisahassānaṃ, tatiyābhisamayo ahū’’ti.</gatha>
    <paragraph>Tattha tadā-saddaṃ ānetvā attho daṭṭhabbo. Yadā bhagavā dhammaṃ desesi, tadā asītikoṭisahassānaṃ dhammābhisamayo ahūti.</paragraph>
    <paragraph>Koṇḍañño kira satthā abhisambodhiṃ patvā paṭhamavassaṃ candavatīnagaraṃ upanissāya candārāme vihāsi. Tattha sucindharassa nāma brāhmaṇamahāsālassa putto bhaddamāṇavo nāma yasodharabrāhmaṇassa putto subhaddamāṇavo ca koṇḍaññassa buddhassa sammukhā dhammadesanaṃ sutvā pasannamānasā dasahi māṇavakasahassehi saddhiṃ tassa santike pabbajitvā arahattaṃ pāpuṇiṃsu.</paragraph>
    <paragraph>Atha  koṇḍañño satthā jeṭṭhamāsapuṇṇamāya subhaddattherappamukhena koṭisatasahassena parivuto pātimokkhamuddisi, so paṭhamo sannipāto ahosi. Tato aparabhāge koṇḍaññasatthuno putte vijitasene  nāma arahattaṃ patte taṃpamukhassa koṭisahassassa majjhe bhagavā pātimokkhaṃ uddisi, so dutiyo sannipāto ahosi. Athāparena samayena dasabalo janapadacārikaṃ caranto udenarājānaṃ nāma navutikoṭijanaparivāraṃ pabbājesi saddhiṃ tāya parisāya. Tasmiṃ pana arahattaṃ patte taṃpamukhehi navutiyā arahantakoṭīhi bhagavā parivuto pātimokkhaṃ uddisi, so tatiyo sannipāto ahosi. Tena vuttaṃ –</paragraph>
    <hangnum nr="7"/>
    <gatha type="1"> ‘‘Sannipātā tayo āsuṃ, koṇḍaññassa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="8"/>
    <gatha type="1"> ‘‘Koṭisatasahassānaṃ, paṭhamo āsi samāgamo;</gatha>
    <gatha type="last">Dutiyo koṭisahassānaṃ, tatiyo navutikoṭina’’nti.</gatha>
    <paragraph>Tadā  kira amhākaṃ bodhisatto vijitāvī nāma cakkavattī hutvā candavatīnagare paṭivasati. So kira anekanaravaraparivuto salilanidhinivasanaṃ sameruyugandharaṃ aparimitavasudharaṃ vasundharaṃ adaṇḍena asatthena dhammena paripāleti. Atha koṇḍañño buddhopi koṭisatasahassakhīṇāsavaparivuto janapadacārikaṃ caramāno anupubbena candavatīnagaraṃ sampāpuṇi.</paragraph>
    <paragraph>So vijitāvī kira rājā – ‘‘sammāsambuddho kira amhākaṃ nagaraṃ anuppatto’’ti sutvā paccuggantvā bhagavato vasanaṭṭhānaṃ saṃvidahitvā svātanāya saddhiṃ bhikkhusaṅghena nimantetvā punadivase bhattavidhiṃ suṭṭhu paṭiyādetvā koṭisatasahassasaṅkhassa buddhappamukhassa bhikkhusaṅghassa mahādānaṃ adāsi. Bodhisatto bhagavantaṃ bhojetvā anumodanāvasāne – ‘‘bhante, temāsaṃ mahājanasaṅgahaṃ karonto idheva vasathā’’ti yācitvā tayo māse nirantaraṃ buddhappamukhassa bhikkhusaṅghassa asadisamahādānaṃ adāsi.</paragraph>
    <paragraph>Atha satthā bodhisattaṃ – ‘‘anāgate gotamo nāma buddho bhavissatī’’ti byākaritvā dhammamassa desesi. So satthu dhammakathaṃ sutvā  rajjaṃ niyyātetvā pabbajitvā tīṇi piṭakāni uggahetvā aṭṭha samāpattiyo pañca ca abhiññāyo uppādetvā aparihīnajjhāno brahmaloke nibbatti. Tena vuttaṃ –</paragraph>
    <hangnum nr="9"/>
    <gatha type="1"> ‘‘Ahaṃ  tena samayena, vijitāvī nāma khattiyo;</gatha>
    <gatha type="last">Samuddaṃ antamantena, issariyaṃ vattayāmahaṃ.</gatha>
    <hangnum nr="10"/>
    <gatha type="1"> ‘‘Koṭisatasahassānaṃ, vimalānaṃ mahesinaṃ;</gatha>
    <gatha type="last">Saha lokagganāthena, paramannena tappayiṃ.</gatha>
    <hangnum nr="11"/>
    <gatha type="1"> ‘‘Sopi maṃ buddho byākāsi, koṇḍañño lokanāyako;</gatha>
    <gatha type="last">Aparimeyyito kappe, buddho loke bhavissati.</gatha>
    <hangnum nr="12"/>
    <gatha type="1"> ‘‘Padhānaṃ padahitvāna, katvā dukkarakārikaṃ;</gatha>
    <gatha type="last">Assatthamūle sambuddho, bujjhissati mahāyaso.</gatha>
    <hangnum nr="13"/>
    <gatha type="1"> ‘‘Imassa janikā mātā, māyā nāma bhavissati;</gatha>
    <gatha type="last">Pitā suddhodano nāma, ayaṃ hessati gotamo.</gatha>
    <hangnum nr="14"/>
    <gatha type="1"> ‘‘Kolito upatisso ca, aggā hessanti sāvakā;</gatha>
    <gatha type="last">Ānando nāmupaṭṭhāko, upaṭṭhissati taṃ jinaṃ.</gatha>
    <hangnum nr="15"/>
    <gatha type="1"> ‘‘Khemā uppalavaṇṇā ca, aggā hessanti sāvikā;</gatha>
    <gatha type="last">Bodhi tassa bhagavato, assatthoti pavuccati.</gatha>
    <hangnum nr="16"/>
    <gatha type="1"> ‘‘Citto ca hatthāḷavako, aggā hessantupaṭṭhakā;</gatha>
    <gatha type="2">Nandamātā ca uttarā, aggā hessantupaṭṭhikā;</gatha>
    <gatha type="last">Āyu vassasataṃ tassa, gotamassa yasassino.</gatha>
    <hangnum nr="17"/>
    <gatha type="1"> ‘‘Idaṃ  sutvāna vacanaṃ, asamassa mahesino;</gatha>
    <gatha type="last">Āmoditā naramarū, buddhabījaṃ kira ayaṃ.</gatha>
    <hangnum nr="18"/>
    <gatha type="1"> ‘‘Ukkuṭṭhisaddā vattanti, apphoṭenti hasanti ca;</gatha>
    <gatha type="last">Katañjalī namassanti, dasasahassidevatā.</gatha>
    <hangnum nr="19"/>
    <gatha type="1"> ‘‘Yadimassa  lokanāthassa, virajjhissāma sāsanaṃ;</gatha>
    <gatha type="last">Anāgatamhi addhāne, hessāma sammukhā imaṃ.</gatha>
    <hangnum nr="20"/>
    <gatha type="1"> ‘‘Yathā manussā nadiṃ tarantā, paṭititthaṃ virajjhiya;</gatha>
    <gatha type="last">Heṭṭhātitthe gahetvāna, uttaranti mahānadiṃ.</gatha>
    <hangnum nr="21"/>
    <gatha type="1"> ‘‘Evameva mayaṃ sabbe, yadi muñcāmimaṃ jinaṃ;</gatha>
    <gatha type="last">Anāgatamhi addhāne, hessāma sammukhā imaṃ.</gatha>
    <hangnum nr="22"/>
    <gatha type="1"> ‘‘Tassāhaṃ vacanaṃ sutvā, bhiyyo cittaṃ pasādayiṃ;</gatha>
    <gatha type="2">Tameva atthaṃ sādhento, mahārajjaṃ jine adaṃ;</gatha>
    <gatha type="last">Mahārajjaṃ daditvāna, pabbajiṃ tassa santike.</gatha>
    <hangnum nr="23"/>
    <gatha type="1"> ‘‘Suttantaṃ vinayaṃ cāpi, navaṅgaṃ satthusāsanaṃ;</gatha>
    <gatha type="last">Sabbaṃ pariyāpuṇitvāna, sobhayiṃ jinasāsanaṃ.</gatha>
    <hangnum nr="24"/>
    <gatha type="1"> ‘‘Tatthappamatto viharanto, nisajjaṭṭhānacaṅkame;</gatha>
    <gatha type="last">Abhiññāpāramiṃ gantvā, brahmalokamagañchaha’’nti.</gatha>
    <paragraph>Tattha ahaṃ tena samayenāti ahaṃ tasmiṃ samaye. Vijitāvī nāmāti evaṃnāmako cakkavattirājā ahosiṃ. Samuddaṃ antamantenāti ettha cakkavāḷapabbataṃ sīmaṃ mariyādaṃ katvā ṭhitaṃ samuddaṃ antaṃ katvā issariyaṃ vattayāmīti attho. Ettāvatā na pākaṭaṃ hoti.</paragraph>
    <paragraph>Rājā kira cakkavattī cakkaratanānubhāvena vāmapassena sineruṃ katvā samuddassa uparibhāgena aṭṭhayojanasahassappamāṇaṃ pubbavidehaṃ gacchati. Tattha rājā cakkavattī – ‘‘pāṇo na hantabbo, adinnaṃ nādātabbaṃ, kāmesumicchā na caritabbā, musā na bhāsitabbā, majjaṃ na pātabbaṃ, yathābhuttañca bhuñjathā’’ti (dī. ni. 2.244; 3.85; ma. ni. 3.257) ovādaṃ deti. Evaṃ ovāde dinne taṃ cakkaratanaṃ vehāsaṃ abbhuggantvā puratthimaṃ samuddaṃ ajjhogāhati. Yathā yathā ca taṃ ajjhogāhati, tathā tathā saṃkhittaūmivipphāraṃ hutvā ogacchamānaṃ mahāsamuddasalilaṃ yojanamattaṃ oggantvā antosamuddaṃ ubhosu  passesu veḷuriyamaṇibhitti  viya paramadassanīyaṃ hutvā tiṭṭhati, evaṃ puratthimasāgarapariyantaṃ gantvā taṃ cakkaratanaṃ paṭinivattati. Paṭinivattamāne ca tasmiṃ sā  parisā aggato hoti, majjhe rājā cakkavattī ante cakkaratanaṃ hoti. Tampi jalaṃ jalantena viyogaṃ asahamānamiva nemimaṇḍalapariyantaṃ abhihanantameva tīramupagacchati.</paragraph>
    <paragraph>Evaṃ rājā cakkavattī puratthimasamuddapariyantaṃ pubbavidehaṃ abhivijinitvā dakkhiṇasamuddapariyantaṃ jambudīpaṃ vijetukāmo cakkaratanadesitena maggena dakkhiṇasamuddābhimukho gacchati. Taṃ dasasahassayojanappamāṇaṃ jambudīpaṃ abhivijinitvā dakkhiṇasamuddato paccuttaritvā sattayojanasahassappamāṇaṃ aparagoyānaṃ vijetuṃ heṭṭhā vuttanayeneva gantvā tampi sāgarapariyantaṃ abhivijinitvā pacchimasamuddatopi uttaritvā aṭṭhayojanasahassappamāṇaṃ uttarakuruṃ vijetuṃ tatheva gantvā taṃ samuddapariyantaṃ katvā tatheva abhivijiya uttarasamuddatopi paccuttarati. Ettāvatā raññā cakkavattinā sāgarapariyantāya pathaviyā issariyaṃ adhigataṃ hoti. Tena vuttaṃ samuddaṃ antamantena, issariyaṃ vattayāmaha’’nti.</paragraph>
    <paragraph>Koṭisatasahassānanti koṭisatasahassāni. Ayameva vā pāṭho. Vimalānanti khīṇāsavānaṃ. Saha lokagganāthenāti saddhiṃ dasabalena koṭisatasahassānanti attho. Paramannenāti paṇītena annena. Tappayinti tappesiṃ. Aparimeyyito kappeti ito paṭṭhāya satasahassakappādhikāni tīṇi asaṅkhyeyyāni atikkamitvā ekasmiṃ bhaddakappeti attho.</paragraph>
    <paragraph>Padhānanti vīriyaṃ. Tameva atthaṃ sādhentoti tameva buddhakārakamatthaṃ dānapāramiṃ pūrento sādhento nipphādentoti attho. Mahārajjanti cakkavattirajjaṃ. Jineti bhagavati, sampadānatthe vā bhummaṃ daṭṭhabbaṃ. Adanti adāsiṃ. Evamatthaṃ sādhentoti iminā sambandho daṭṭhabbo. ‘‘Mahārajjaṃ jine dadi’’nti paṭhanti keci. Daditvānāti cajitvā. Suttantanti suttantapiṭakaṃ. Vinayanti vinayapiṭakaṃ. Navaṅganti suttageyyādinavaṅgaṃ. Sobhayiṃ jinasāsananti āgamādhigamehi lokiyehi samalaṅkariṃ. Tatthāti tassa bhagavato sāsane. Appamattoti satisampanno. Brahmalokamagañchahanti  brahmalokaṃ agañchiṃ ahaṃ.</paragraph>
    <paragraph>Imassa pana koṇḍaññabuddhassa rammavatī nāma nagaraṃ ahosi, sunando nāma rājā pitā, sujātā nāma devī mātā, bhaddo ca subhaddo ca dve  aggasāvakā, anuruddho nāmupaṭṭhāko, tissā ca upatissā ca dve aggasāvikā, sālakalyāṇirukkho bodhi, aṭṭhāsītihatthubbedhaṃ sarīraṃ , vassasatasahassāni āyuppamāṇaṃ ahosi, tassa rucidevī nāma aggamahesī ahosi, vijitaseno nāmassa putto, cando nāmupaṭṭhāko rājā. Candārāme kira vasīti. Tena vuttaṃ –</paragraph>
    <hangnum nr="25"/>
    <gatha type="1"> ‘‘Nagaraṃ rammavatī nāma, sunando nāma khattiyo;</gatha>
    <gatha type="last">Sujātā nāma janikā, koṇḍaññassa mahesino.</gatha>
    <hangnum nr="30"/>
    <gatha type="1"> ‘‘Bhaddo ceva subhaddo ca, ahesuṃ aggasāvakā;</gatha>
    <gatha type="last">Anuruddho nāmupaṭṭhāko, koṇḍaññassa mahesino.</gatha>
    <hangnum nr="31"/>
    <gatha type="1"> ‘‘Tissā ca upatissā ca, ahesuṃ aggasāvikā;</gatha>
    <gatha type="last">Sālakalyāṇiko bodhi, koṇḍaññassa mahesino.</gatha>
    <hangnum nr="33"/>
    <gatha type="1"> ‘‘So aṭṭhāsīti hatthāni, accuggato mahāmuni;</gatha>
    <gatha type="last">Sobhate uḷurājāva, sūriyo majjhanhike yathā.</gatha>
    <hangnum nr="34"/>
    <gatha type="1"> ‘‘Vassasatasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="35"/>
    <gatha type="1"> ‘‘Khīṇāsavehi vimalehi, vicittā āsi medanī;</gatha>
    <gatha type="last">Yathā hi gaganamuḷūbhi, evaṃ so upasobhatha.</gatha>
    <hangnum nr="36"/>
    <gatha type="1"> ‘‘Tepi nāgā appameyyā, asaṅkhobhā durāsadā;</gatha>
    <gatha type="last">Vijjupātaṃva dassetvā, nibbutā te mahāyasā.</gatha>
    <hangnum nr="37"/>
    <gatha type="1"> ‘‘Sā ca atuliyā jinassa iddhi, ñāṇaparibhāvito ca samādhi;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā’’ti.</gatha>
    <paragraph>Tattha sālakalyāṇikoti sālakalyāṇirukkho, so buddhakāle ceva cakkavattikāle ca nibbattati, nāññadā. So ekāheneva uṭṭhāti kira. Khīṇāsavehi vimalehi, vicittā āsi medanīti ayaṃ medanī khīṇāsavehi ekakāsāvapajjotā vicittā paramadassanīyā ahosi. Yathāhīti opammatthe nipāto. Uḷūbhīti  nakkhattehi, tārāgaṇehi  gaganatalaṃ viya khīṇāsavehi vicittā ayaṃ medanī sobhitthāti attho.</paragraph>
    <paragraph>Asaṅkhobhāti aṭṭhahi lokadhammehi akkhobhā avikārā. Vijjupātaṃva dassetvāti vijjupātaṃ viya dassayitvā, ‘‘vijjuppātaṃvā’’tipi pāṭho. Koṇḍaññabuddhassa kira kāle parinibbāyamānā bhikkhū sattatālappamāṇamākāsamabbhuggantvā asitajaladharavivaragatā vijjulatā viya samantato vijjotamānā tejodhātuṃ samāpajjitvā nirupādānā dahanā viya parinibbāyiṃsu. Tena vuttaṃ ‘‘vijjupātaṃva dassetvā’’ti. Atuliyāti atulyā asadisā. Ñāṇaparibhāvitoti ñāṇena vaḍḍhito. Sesagāthā heṭṭhā vuttanayattā uttānā evāti.</paragraph>
    <gatha type="1">‘‘Koṇḍañño nāma sambuddho, candārāme manorame;</gatha>
    <gatha type="last">Nibbāyi cetiyo tassa, sattayojaniko kato.</gatha>
    <gatha type="1">‘‘Na heva dhātuyo tassa, satthuno, vikiriṃsu tā;</gatha>
    <gatha type="last">Ṭhitā ekaghanā hutvā, suvaṇṇapaṭimā viya’’.</gatha>
    <paragraph>Sakalajambudīpavāsino manussā samāgantvā sattayojanikaṃ sattaratanamayaṃ haritālamanosilāya mattikākiccaṃ telasappīhi udakakiccaṃ katvā niṭṭhāpesunti.</paragraph>
    <centered>Koṇḍaññabuddhavaṃsavaṇṇanā niṭṭhitā.</centered>
    <centered>Niṭṭhito dutiyo buddhavaṃso.</centered>
  </text>
</tree>
