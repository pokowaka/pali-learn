<?xml version='1.0' encoding='UTF-8'?>
<tree text="17. Dhammadass&#x12B;buddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Atthadassimhi  sammāsambuddhe parinibbute antarakappe ca vītivatte aparimitāyukesu sattesu anupubbena parihāyitvā vassasatasahassāyukesu jātesu dhammadassī nāma satthā lokālokakaro lobhādilokamalavinayakaro lokekanāyako loke udapādi. Sopi bhagavā pāramiyo pūretvā tusitapure nibbattitvā tato cavitvā saraṇanagare sabbalokasaraṇassa saraṇassa nāma rañño aggamahesiyā sunandāya nāma deviyā kucchismiṃ paṭisandhiṃ aggahesi. So dasannaṃ māsānaṃ accayena saraṇuyyāne mātukucchito pāvussakāle saliladharavivaragato puṇṇacando viya nikkhami. Mahāpurise pana mātukucchito nikkhantamatteyeva adhikaraṇavohārasatthapotthakesu adhammiyā vohārā sayameva antaradhāyiṃsu. Dhammikavohārāyeva aṭṭhaṃsu. Tenassa nāmaggahaṇadivase ‘‘dhammadassī’’ti nāmamakaṃsu. So aṭṭhavassasahassāni agāraṃ ajjhāvasi. Tassa kira araja-viraja-sudassananāmakā tayo pāsādā ahesuṃ. Vicikoḷidevippamukhānaṃ itthīnaṃ vīsatisahassādhikaṃ satasahassaṃ ahosi.</paragraph>
    <paragraph>So cattāri nimittāni disvā vicikoḷideviyā puññavaḍḍhane nāma putte uppanne devakumāro viya ativiya sukhumālo devasampattimiva sampattimanubhavamāno majjhimayāme vuṭṭhāya sirisayane nisinno niddopagatānaṃ itthīnaṃ vippakāraṃ disvā sañjātasaṃvego mahābhinikkhamanāya cittaṃ uppādesi. Cittuppādasamanantaramevassa sudassanapāsādo gaganatalamabbhuggantvā caturaṅginiyā senāya parivuto dutiyo divasakaro viya dibbavimānaṃ viya ca gantvā  rattakuravakatarubodhisamīpeyeva otaritvā aṭṭhāsi. Mahāpuriso kira brahmunā upanītāni kāsāyāni gahetvā pabbajitvā pāsādato otaritvā avidūre aṭṭhāsi. Pāsādo puna ākāsena gantvā bodhirukkhaṃ antokatvā pathaviyaṃ patiṭṭhāsi. Itthiyopi saparivārā pāsādato otaritvā aḍḍhagāvutamattaṃ gantvā aṭṭhaṃsu. Tattha itthiyo ca tāsaṃ paricārikā ceṭikāyo ca ṭhapetvā sabbe manussā taṃ anupabbajiṃsu. Bhikkhūnaṃ koṭisatasahassaṃ ahosi.</paragraph>
    <paragraph>Atha dhammadassī bodhisatto sattāhaṃ padhānacariyaṃ caritvā vicikoḷideviyā dinnaṃ madhupāyāsaṃ  paribhuñjitvā badaravane divāvihāraṃ katvā sāyanhasamaye  sirivaḍḍhanena nāma yavapālakena dinnā aṭṭha tiṇamuṭṭhiyo gahetvā bimbijālabodhiṃ upagantvā tepaṇṇāsahatthavitthataṃ tiṇasantharaṃ santharitvā tattha sabbaññutaññāṇaṃ paṭivijjhitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvāva bodhisamīpe sattasattāhaṃ vītināmetvā katabrahmayācano attanā saddhiṃ pabbajitassa bhikkhūnaṃ koṭisatasahassassa saddhammappaṭivedhasamatthataṃ ñatvā aṭṭhārasayojanikamaggaṃ ekāheneva isipatanaṃ gantvā tehi parivuto tattha dhammacakkaṃ pavattesi, tadā koṭisatasahassānaṃ paṭhamābhisamayo ahosi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Tattheva maṇḍakappamhi, dhammadassī mahāyaso;</gatha>
    <gatha type="last">Tamandhakāraṃ vidhamitvā, atirocati sadevake.</gatha>
    <hangnum nr="2"/>
    <gatha type="1"> ‘‘Tassāpi atulatejassa, dhammacakkappavattane;</gatha>
    <gatha type="last">Koṭisatasahassānaṃ, paṭhamābhisamayo ahū’’ti.</gatha>
    <paragraph>Tattha tamandhakāranti tamasaṅkhātaṃ mohandhakāranti attho.</paragraph>
    <paragraph>Yadā pana tagaranāmake nagare sañjayo nāma rājā kāmesu ādīnavaṃ nekkhammaṃ khemato ca disvā isipabbajjaṃ pabbaji. Taṃ navutikoṭiyo anupabbajiṃsu. Te sabbeyeva pañcābhiññāaṭṭhasamāpattilābhino ahesuṃ. Atha satthā dhammadassī tesaṃ upanissayasampattiṃ disvā ākāsena gantvā sañjayassa tāpasassa assamapadaṃ gantvā ākāse ṭhatvā tesaṃ tāpasānaṃ ajjhāsayānurūpaṃ dhammaṃ desetvā dhammacakkhuṃ uppādesi, so dutiyo abhisamayo ahosi. Tena vuttaṃ –</paragraph>
    <hangnum nr="3"/>
    <gatha type="1"> ‘‘Yadā buddho dhammadassī, vinesi sañjayaṃ isiṃ;</gatha>
    <gatha type="last">Tadā navutikoṭīnaṃ, dutiyābhisamayo ahū’’ti.</gatha>
    <paragraph>Yadā pana sakko devānamindo dasabalassa dhammaṃ sotukāmo taṃ upasaṅkami, tadā asītiyā koṭīnaṃ tatiyo abhisamayo ahosi. Tena vuttaṃ –</paragraph>
    <hangnum nr="4"/>
    <gatha type="1"> ‘‘Yadā  sakko upagañchi, sapariso vināyakaṃ;</gatha>
    <gatha type="last">Tadā asītikoṭīnaṃ, tatiyābhisamayo ahū’’ti.</gatha>
    <paragraph>Yadā  pana saraṇanagare vemātikabhātikaṃ padumakumāraṃ phussadevakumārañca saparivāre pabbājesi, tasmiṃ antovasse pabbajitānaṃ bhikkhūnaṃ koṭisatasahassānaṃ majjhe visuddhipavāraṇaṃ pavāresi, so paṭhamo sannipāto ahosi. Puna bhagavato devalokato orohaṇe satakoṭīnaṃ dutiyo sannipāto ahosi. Yadā pana sudassanārāme terasannaṃ dhutaguṇānaṃ guṇe ānisaṃse pakāsetvā hāritaṃ nāma mahāsāvakaṃ etadagge ṭhapesi, tadā asītiyā koṭīnaṃ majjhe bhagavā pātimokkhaṃ uddisi, so tatiyo sannipāto ahosi. Tena vuttaṃ –</paragraph>
    <hangnum nr="5"/>
    <gatha type="1"> ‘‘Tassāpi devadevassa, sannipātā tayo ahuṃ;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="6"/>
    <gatha type="1"> ‘‘Yadā buddho dhammadassī, saraṇe vassaṃ upāgami;</gatha>
    <gatha type="last">Tadā koṭisatasahassānaṃ, paṭhamo āsi samāgamo.</gatha>
    <hangnum nr="7"/>
    <gatha type="1"> ‘‘Punāparaṃ yadā buddho, devato eti mānusaṃ;</gatha>
    <gatha type="last">Tadāpi satakoṭīnaṃ, dutiyo āsi samāgamo.</gatha>
    <hangnum nr="8"/>
    <gatha type="1"> ‘‘Punāparaṃ yadā buddho, pakāsesi dhute guṇe;</gatha>
    <gatha type="last">Tadā asītikoṭīnaṃ, tatiyo āsi samāgamo’’ti.</gatha>
    <paragraph>Tadā amhākaṃ bodhisatto sakko devarājā hutvā dvīsu devalokesu devehi parivuto āgantvā dibbehi gandhapupphādīhi dibbaturiyehi ca tathāgataṃ pūjesi. Sopi naṃ satthā – ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
    <hangnum nr="9"/>
    <gatha type="1"> ‘‘Ahaṃ tena samayena, sakko āsiṃ purindado;</gatha>
    <gatha type="last">Dibbena gandhamālena, turiyenābhipūjayiṃ.</gatha>
    <hangnum nr="10"/>
    <gatha type="1"> ‘‘Sopi  maṃ tadā byākāsi, devamajjhe nisīdiya;</gatha>
    <gatha type="last">Aṭṭhārase kappasate, ayaṃ buddho bhavissati.</gatha>
    <hangnum nr="11"/>
    <gatha type="1"> ‘‘Padhānaṃ padahitvāna…pe… hessāma sammukhā imaṃ.</gatha>
    <hangnum nr="12"/>
    <gatha type="1"> ‘‘Tassāpi  vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā’’ti.</gatha>
    <paragraph>Tassa  pana bhagavato saraṇaṃ nāma nagaraṃ ahosi. Saraṇo nāma rājā pitā, sunandā nāma mātā, padumo ca phussadevo ca dve aggasāvakā, sunetto nāma upaṭṭhāko, khemā ca sabbanāmā ca dve aggasāvikā, bimbijālarukkho bodhi, sarīraṃ panassa asītihatthubbedhaṃ ahosi, āyu vassasatasahassaṃ, vicikoḷidevī nāmassa aggamahesī, puññavaḍḍhano nāmassa putto, pāsādena nikkhami. Tena vuttaṃ –</paragraph>
    <hangnum nr="13"/>
    <gatha type="1"> ‘‘Saraṇaṃ nāma nagaraṃ, saraṇo nāma khattiyo;</gatha>
    <gatha type="last">Sunandā nāma janikā, dhammadassissa satthuno.</gatha>
    <hangnum nr="18"/>
    <gatha type="1"> ‘‘Padumo phussadevo ca, ahesuṃ aggasāvakā;</gatha>
    <gatha type="last">Sunetto nāmupaṭṭhāko, dhammadassissa satthuno.</gatha>
    <hangnum nr="19"/>
    <gatha type="1"> ‘‘Khemā ca sabbanāmā ca, ahesuṃ aggasāvikā;</gatha>
    <gatha type="last">Bodhi tassa bhagavato, bimbijāloti vuccati.</gatha>
    <hangnum nr="21"/>
    <gatha type="1"> ‘‘Sopi buddho asamasamo, asītihatthamuggato;</gatha>
    <gatha type="last">Atirocati tejena, dasasahassimhi dhātuyā.</gatha>
    <hangnum nr="22"/>
    <gatha type="1"> ‘‘Suphullo sālarājāva, vijjūva gagane yathā;</gatha>
    <gatha type="last">Majjhanhikeva sūriyo, evaṃ so upasobhatha.</gatha>
    <hangnum nr="23"/>
    <gatha type="1"> ‘‘Tassāpi  atulatejassa, samakaṃ āsi jīvikaṃ;</gatha>
    <gatha type="last">Vassasatasahassāni, loke aṭṭhāsi cakkhumā.</gatha>
    <hangnum nr="24"/>
    <gatha type="1"> ‘‘Obhāsaṃ dassayitvāna, vimalaṃ katvāna sāsanaṃ;</gatha>
    <gatha type="last">Cavi candova gagane, nibbuto so sasāvako’’ti.</gatha>
    <paragraph>Tattha bimbijāloti rattakuravakarukkho. Dasasahassimhi dhātuyāti dasasahassiyā lokadhātuyā. Vijjūvāti vijjulatā viya. Upasobhathāti yathā gagane vijju ca majjanhike sūriyo ca upasobhati, evaṃ so bhagavā upasobhitthāti attho. Samakanti sabbehi narasattehi samameva tassa āyu ahosīti attho. Cavīti cuto. Candovāti  gaganato candimā viya cavīti attho. Dhammadassī kira bhagavā sālavatīnagare kesārāme parinibbāyi sesamettha gāthāsu pākaṭamevāti.</paragraph>
    <centered>Dhammadassībuddhavaṃsavaṇṇanā niṭṭhitā.</centered>
    <centered>Niṭṭhito pannarasamo buddhavaṃso.</centered>
  </text>
</tree>
