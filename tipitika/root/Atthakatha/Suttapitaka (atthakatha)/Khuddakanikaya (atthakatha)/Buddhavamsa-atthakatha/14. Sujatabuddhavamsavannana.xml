<?xml version='1.0' encoding='UTF-8'?>
<tree text="14. Suj&#x101;tabuddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Tato  tassāparabhāge tasmiṃyeva maṇḍakappe anupubbena aparimitāyukesu sattesu anukkamena parihāyitvā navutivassasahassāyukesu jātesu sujātarūpakāyo parisuddhajāto sujāto nāma satthā loke udapādi. Sopi pāramiyo pūretvā tusitapure nibbattitvā tato cavitvā sumaṅgalanagare uggatassa nāma rañño kule pabhāvatiyā nāma aggamahesiyā kucchismiṃ paṭisandhiṃ gahetvā dasannaṃ māsānaṃ accayena mātukucchito nikkhami. Nāmaggahaṇadivase cassa nāmaṃ karonto  sakalajambudīpe sabbasattānaṃ sukhaṃ janayanto jātoti ‘‘sujāto’’ tvevassa nāmamakaṃsu. So navavassasahassāni agāraṃ ajjhāvasi. Sirī upasirī sirinando cāti tassa tayo pāsādā ahesuṃ. Sirīnandādevippamukhāni tevīsati itthisahassāni paccupaṭṭhitāni ahesuṃ.</paragraph>
    <paragraph>So cattāri nimittāni disvā sirīnandādeviyā upasene nāma putte uppanne haṃsavahaṃ nāma varaturaṅgamāruyha mahābhinikkhamanaṃ nikkhamitvā pabbaji. Taṃ pana pabbajantaṃ manussānaṃ koṭi anupabbaji. Atha so tehi parivuto nava māse padhānacariyaṃ caritvā visākhapuṇṇamāya sirīnandananagare sirīnandanaseṭṭhissa dhītāya dinnaṃ paramamadhuraṃ madhupāyāsaṃ paribhuñjitvā sālavane divāvihāraṃ vītināmetvā sāyanhasamaye sunandājīvakena dinnā aṭṭha tiṇamuṭṭhiyo gahetvā veḷubodhiṃ  upasaṅkamitvā tettiṃsahatthavitthataṃ tiṇasantharaṃ santharitvā sūriye dharamāneyeva samāraṃ mārabalaṃ vidhamitvā sammāsambodhiṃ paṭivijjhitvā sabbabuddhānuciṇṇaṃ udānaṃ udānetvā sattasattāhaṃ bodhisamīpeyeva vītināmetvā brahmunā āyācito attano kaniṭṭhabhātikaṃ sudassanakumāraṃ purohitaputtaṃ devakumārañca catusaccadhammapaṭivedhasamatthe disvā ākāsena gantvā sumaṅgalanagarasamīpe sumaṅgaluyyāne otaritvā uyyānapālena attano bhātikaṃ sudassanakumāraṃ purohitaputtaṃ devakumārañca pakkosāpetvā tesaṃ saparivārānaṃ majjhe nisinno dhammacakkaṃ pavattesi. Tattha asītiyā koṭīnaṃ dhammābhisamayo ahosi. Ayaṃ paṭhamābhisamayo ahosi.</paragraph>
    <paragraph>Yadā pana bhagavā sudassanuyyānadvāre mahāsālamūle yamakapāṭihāriyaṃ katvā devesu tāvatiṃsesu vassāvāsaṃ upāgami, tadā sattattiṃsasatasahassānaṃ dhammābhisamayo ahosi. Ayaṃ dutiyo abhisamayo ahosi. Yadā pana sujāto dasabalo pitusantikaṃ agamāsi, tadā saṭṭhisatasahassānaṃ dhammābhisamayo ahosi. Ayaṃ tatiyo abhisamayo ahosi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Tattheva  maṇḍakappamhi, sujāto nāma nāyako;</gatha>
    <gatha type="last">Sīhahanusabhakkhandho, appameyyo durāsado.</gatha>
    <hangnum nr="2"/>
    <gatha type="1"> ‘‘Candova  vimalo buddho, sataraṃsīva patāpavā;</gatha>
    <gatha type="last">Evaṃ sobhati sambuddho, jalanto siriyā sadā.</gatha>
    <hangnum nr="3"/>
    <gatha type="1"> ‘‘Pāpuṇitvāna sambuddho, kevalaṃ bodhimuttamaṃ;</gatha>
    <gatha type="last">Sumaṅgalamhi nagare, dhammacakkaṃ pavattayi.</gatha>
    <hangnum nr="4"/>
    <gatha type="1"> ‘‘Desente pavaraṃ dhammaṃ, sujāte lokanāyake;</gatha>
    <gatha type="last">Asītikoṭī abhisamiṃsu, paṭhame dhammadesane.</gatha>
    <hangnum nr="5"/>
    <gatha type="1"> ‘‘Yadā sujāto amitayaso, deve vassaṃ upāgami;</gatha>
    <gatha type="last">Sattattiṃsasatasahassānaṃ, dutiyābhisamayo ahu.</gatha>
    <hangnum nr="6"/>
    <gatha type="1"> ‘‘Yadā sujāto asamasamo, upagacchi pitusantikaṃ;</gatha>
    <gatha type="last">Saṭṭhisatasahassānaṃ, tatiyābhisamayo ahū’’ti.</gatha>
    <paragraph>Tattha tattheva maṇḍakappamhīti yasmiṃ maṇḍakappe sumedho bhagavā uppanno, tattheva kappe sujātopi bhagavā uppannoti attho. Sīhahanūti  sīhassa viya hanu assāti sīhahanu. Sīhassa pana heṭṭhimahanumeva puṇṇaṃ hoti, na uparimaṃ. Assa pana mahāpurisassa sīhassa heṭṭhimahanu viya dvepi paripuṇṇāni dvādasiyaṃ pakkhassa candasadisāni honti. Tena vuttaṃ ‘‘sīhahanū’’ti. Usabhakkhandhoti usabhasseva samappavaṭṭakkhandho, suvaṭṭitasuvaṇṇāliṅgasadisakkhandhoti attho. Sataraṃsīvāti divasakaro viya. Siriyāti buddhasiriyā. Bodhimuttamanti uttamaṃ sambodhiṃ.</paragraph>
    <paragraph>Sudhammavatīnagare sudhammuyyāne āgatānaṃ manussānaṃ dhammaṃ desetvā saṭṭhisatasahassāni ehibhikkhubhāvena pabbājetvā tesaṃ majjhe pātimokkhaṃ uddisi, so paṭhamo sannipāto ahosi. Tato paraṃ tidivorohaṇe bhagavato paññāsasatasahassānaṃ dutiyo sannipāto ahosi. Puna ‘‘sudassanakumāro bhagavato santike pabbajitvā arahattaṃ patto’’ti sutvā ‘‘mayampi pabbajissāmā’’ti āgatāni cattāri purisasatasahassāni gahetvā sudassanatthero sujātaṃ narāsabhaṃ  upasaṅkami. Tesaṃ bhagavā dhammaṃ desetvā ehibhikkhupabbajjāya pabbājetvā caturaṅgasamannāgate sannipāte pātimokkhaṃ uddisi, so tatiyo sannipāto ahosi. Tena vuttaṃ –</paragraph>
    <hangnum nr="7"/>
    <gatha type="1"> ‘‘Sannipātā  tayo āsuṃ, sujātassa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="8"/>
    <gatha type="1"> ‘‘Abhiññābalappattānaṃ, appattānaṃ bhavābhave;</gatha>
    <gatha type="last">Saṭṭhisatasahassāni, paṭhamaṃ sannipatiṃsu te.</gatha>
    <hangnum nr="9"/>
    <gatha type="1"> ‘‘Punāparaṃ sannipāte, tidivorohaṇe jine;</gatha>
    <gatha type="last">Paññāsasatasahassānaṃ, dutiyo āsi samāgamo.</gatha>
    <hangnum nr="10"/>
    <gatha type="1"> ‘‘Upasaṅkamanto narāsabhaṃ, sudassano aggasāvako;</gatha>
    <gatha type="last">Catūhi satasahassehi, sambuddhaṃ upasaṅkamī’’ti.</gatha>
    <paragraph>Tattha appattānanti bhavābhave asampattānanti attho. ‘‘Appavattā bhavābhave’’tipi pāṭho, soyevattho. Tidivorohaṇeti saggalokato otarante kattukārake daṭṭhabbo. Kārakavipallāsena vuttaṃ. Atha vā tidivorohaṇeti tidivato otaraṇe. Jineti jinassa, sāmiatthe bhummaṃ daṭṭhabbaṃ.</paragraph>
    <paragraph>Tadā kira amhākaṃ bodhisatto cakkavattirājā hutvā ‘‘buddho loke uppanno’’ti sutvā bhagavantaṃ upasaṅkamitvā dhammakathaṃ sutvā buddhappamukhassa bhikkhusaṅghassa sattahi ratanehi saddhiṃ catumahādīparajjaṃ datvā satthu santike pabbaji. Sakaladīpavāsino  janā raṭṭhuppādaṃ gahetvā ārāmikakiccaṃ sādhetvā buddhappamukhassa saṅghassa niccaṃ mahādānamadaṃsu. Sopi naṃ satthā – ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
    <hangnum nr="11"/>
    <gatha type="1"> ‘‘Ahaṃ tena samayena, catudīpamhi issaro;</gatha>
    <gatha type="last">Antalikkhacaro āsiṃ, cakkavattī mahabbalo.</gatha>
    <hangnum nr="13"/>
    <gatha type="1"> ‘‘Catudīpe mahārajjaṃ ratane satta uttame;</gatha>
    <gatha type="last">Buddhe niyyātayitvāna, pabbajiṃ tassa santike.</gatha>
    <hangnum nr="14"/>
    <gatha type="1"> ‘‘Ārāmikā  janapade, uṭṭhānaṃ paṭipiṇḍiya;</gatha>
    <gatha type="last">Upanenti bhikkhusaṅghassa, paccayaṃ sayanāsanaṃ.</gatha>
    <hangnum nr="15"/>
    <gatha type="1"> ‘‘Sopi  maṃ buddho byākāsi, dasasahassimhi issaro;</gatha>
    <gatha type="last">Tiṃsakappasahassamhi, ayaṃ buddho bhavissati.</gatha>
    <hangnum nr="16"/>
    <gatha type="1"> ‘‘Padhānaṃ padahitvāna…pe… hessāma sammukhā imaṃ.</gatha>
    <hangnum nr="17"/>
    <gatha type="1"> ‘‘Tassāpi cavanaṃ sutvā, bhiyyo hāsaṃ janesahaṃ;</gatha>
    <gatha type="last">Adhiṭṭhahiṃ vataṃ uggaṃ, dasapāramipūriyā.</gatha>
    <hangnum nr="18"/>
    <gatha type="1"> ‘‘Suttantaṃ vinayañcāpi, navaṅgaṃ satthusāsanaṃ;</gatha>
    <gatha type="last">Sabbaṃ pariyāpuṇitvāna, sobhayiṃ jinasāsanaṃ.</gatha>
    <hangnum nr="19"/>
    <gatha type="1"> ‘‘Tatthappamatto viharanto, brahmaṃ bhāvetva bhāvanaṃ;</gatha>
    <gatha type="last">Abhiññāpāramiṃ gantvā, brahmalokamagañchaha’’nti.</gatha>
    <paragraph>Tattha catudīpamhīti saparivāradīpānaṃ catunnaṃ mahādīpānanti attho. Antalikkhacaroti cakkaratanaṃ purakkhatvā ākāsacaro. Ratane sattāti hatthiratanādīni satta ratanāni. Uttameti uttamāni. Atha vā uttame buddheti attho daṭṭhabbo. Niyyātayitvānāti datvāna. Uṭṭhānanti raṭṭhuppādaṃ, āyanti attho. Paṭipiṇḍiyāti rāsiṃ katvā saṃkaḍḍhitvā. Paccayanti  cīvarādivividhaṃ paccayaṃ. Dasasahassimhi issaroti dasasahassilokadhātuyaṃ issaro, tadetaṃ jātikkhettaṃ sandhāya vuttanti veditabbaṃ. Anantānaṃ lokadhātūnaṃ issaro bhagavā. Tiṃsakappasahassamhīti ito paṭṭhāya tiṃsakappasahassānaṃ matthaketi attho.</paragraph>
    <paragraph>Tassa pana sujātassa bhagavato sumaṅgalaṃ nāma nagaraṃ ahosi, uggato nāma rājā pitā, pabhāvatī nāma mātā, sudassano ca sudevo ca dve aggasāvakā, nārado nāmupaṭṭhāko, nāgā ca nāgasamālā ca dve aggasāvikā, mahāveḷurukkho bodhi, so kira mandacchiddo ghanakkhandho paramaramaṇīyo veḷuriyamaṇivaṇṇehi vimalehi pattehi sañchannavipulasākho mayūrapiñchakalāpo viya virocittha. Tassa pana bhagavato sarīraṃ paṇṇāsahatthubbedhaṃ ahosi, āyu  navutivassasahassāni, sirīnandā nāmassa aggamahesī, upaseno nāma putto. Turaṅgavarayānena nikkhami. So pana candavatīnagare silārāme parinibbāyi. Tena vuttaṃ –</paragraph>
    <hangnum nr="20"/>
    <gatha type="1"> ‘‘Sumaṅgalaṃ  nāma nagaraṃ, uggato nāma khattiyo;</gatha>
    <gatha type="last">Mātā pabhāvatī nāma, sujātassa mahesino.</gatha>
    <hangnum nr="25"/>
    <gatha type="1"> ‘‘Sudassano sudevo ca, ahesuṃ aggasāvakā;</gatha>
    <gatha type="last">Nārado nāmupaṭṭhāko, sujātassa mahesino.</gatha>
    <hangnum nr="26"/>
    <gatha type="1"> ‘‘Nāgo ca nāgasamālā ca, ahesuṃ aggasāvikā;</gatha>
    <gatha type="last">Bodhi tassa bhagavato, mahāveḷūti vuccati.</gatha>
    <hangnum nr="27"/>
    <gatha type="1"> ‘‘So ca rukkho ghanakkhandho, acchiddo hoti pattiko;</gatha>
    <gatha type="last">Uju vaṃso brahā hoti, dassanīyo manoramo.</gatha>
    <hangnum nr="28"/>
    <gatha type="1"> ‘‘Ekakkhandho pavaḍḍhitvā, tato sākhā pabhijjati;</gatha>
    <gatha type="last">Yathā subaddho morahattho, evaṃ sobhati so dumo.</gatha>
    <hangnum nr="29"/>
    <gatha type="1"> ‘‘Na tassa kaṇṭakā honti, nāpi chiddaṃ mahā ahu;</gatha>
    <gatha type="last">Vitthiṇṇasākho aviralo, sandacchāyo manoramo.</gatha>
    <hangnum nr="31"/>
    <gatha type="1"> ‘‘Paññāsaratano āsi, uccattanena so jino;</gatha>
    <gatha type="last">Sabbākāravarūpeto, sabbaguṇamupāgato.</gatha>
    <hangnum nr="32"/>
    <gatha type="1"> ‘‘Tassa  pabhā asamasamā, niddhāvati samantato;</gatha>
    <gatha type="last">Appamāṇo atuliyo, opammehi anūpamo.</gatha>
    <hangnum nr="33"/>
    <gatha type="1"> ‘‘Navutivassasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="34"/>
    <gatha type="1"> ‘‘Yathāpi  sāgare ūmī, gagane tārakā yathā;</gatha>
    <gatha type="last">Evaṃ tadā pāvacanaṃ, arahantehi cittitaṃ.</gatha>
    <hangnum nr="35"/>
    <gatha type="1"> ‘‘So ca buddho asamasamo, guṇāni ca tāni atuliyāni;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā’’ti.</gatha>
    <paragraph>Tattha acchiddoti appacchiddo. ‘‘Anudarā kaññā’’tiādīsu viya daṭṭhabbaṃ. Keci ‘‘chiddaṃ hoti parittaka’’nti paṭhanti. Pattikoti bahupatto, kācamaṇivaṇṇehi  pattehi sañchannoti attho. Ujūti avaṅko akuṭilo. Vaṃsoti veḷu. Brahāti samantato mahā. Ekakkhandhoti avaniruho eko adutiyo cāti attho. Pavaḍḍhitvāti vaḍḍhitvā. Tato sākhā pabhijjatīti tato vaṃsaggato pañcavidhā sākhā nikkhamitvā pabhijjittha. ‘‘Tato sākhā pabhijjathā’’tipi pāṭho. Subaddhoti suṭṭhu pañcabandhanākārena baddho. Morahatthoti ātapasannivāraṇatthaṃ kato baddho morapiñchakalāpo vuccati.</paragraph>
    <paragraph>Na tassa kaṇṭakā hontīti tassa vaṃsassa kaṇṭakinopi rukkhassa kaṇṭakā nāhesuṃ. Aviraloti aviralasākhāsañchanno. Sandacchāyoti ghanacchāyo, aviralattāva sandacchāyoti vutto. Paññāsaratano āsīti paññāsahattho ahosi. Sabbākāravarūpetoti sabbena ākārena varehiyeva upeto sabbākāravarūpeto nāma. Sabbaguṇamupāgatoti anantarapadasseva vevacanamattaṃ.</paragraph>
    <paragraph>Appamāṇoti pamāṇarahito, pamāṇaṃ gahetuṃ asakkuṇeyyattā vā appamāṇo. Atuliyoti atulo, kenaci asadisoti attho. Opammehīti upamitabbehi. Anūpamoti upamārahito, ‘‘iminā ca iminā ca sadiso’’ti vattuṃ asakkuṇeyyabhāvato anūpamoti attho. Guṇānica tānīti guṇā ca te, sabbaññutaññāṇādayo guṇāti attho. Liṅgavipallāsena vuttaṃ. Sesaṃ sabbattha uttānatthamevāti.</paragraph>
    <centered>Sujātabuddhavaṃsavaṇṇanā niṭṭhitā.</centered>
    <centered>Niṭṭhito dvādasamo buddhavaṃso.</centered>
  </text>
</tree>
