<?xml version='1.0' encoding='UTF-8'?>
<tree text="7. Revatabuddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Sumanassa  pana bhagavato aparabhāge sāsane cassa antarahite navutivassasahassāyukā manussā anukkamena parihāyitvā dasavassāyukā hutvā puna anukkamena vaḍḍhitvā asaṅkhyeyyāyukā hutvā puna parihāyamānā saṭṭhivassasahassāyukā ahesuṃ. Tadā revato nāma satthā udapādi. Sopi pāramiyo pūretvā anekaratanasamujjalitabhavane tusitabhavane nibbattitvā tato cavitvā sabbadhanadhaññavatisudhaññavatīnagare sabbālaṅkārasamalaṅkataamitaruciraparivāraparivutassa sirivibhavasamudayenākulassa sabbasamiddhivipulassa vipulassa nāma rañño kule sabbajananayanālipālisamākulāya samphullanayanakuvalayasassirikasiniddhavadanakamalākarasobhāsamujjalāya suruciramanoharaguṇagaṇavipulāya vipulāya nāma aggamahesiyā kucchismiṃ paṭisandhiṃ gahetvā dasannaṃ māsānaṃ accayena cittakūṭapabbatato suvaṇṇahaṃsarājā viya mātukucchito nikkhami.</paragraph>
    <paragraph>Tassa paṭisandhiyaṃ jātiyañca pāṭihāriyāni pubbe vuttanayāneva ahesuṃ. Sudassanaratanagghiāveḷanāmakā tayo cassa pāsādā ahesuṃ. Sudassanādevippamukhāni tettiṃsa itthisahassāni paccupaṭṭhitāni ahesuṃ. Tāhi parivuto so surayuvatīhi parivuto devakumāro viya chabbassasahassāni visayasukhamanubhavamāno agāraṃ  ajjhāvasi. So sudassanāya nāma deviyā varuṇe nāma tanaye jāte cattāri nimittāni disvā nānāvirāgatanuvaravasananivasano āmukkamuttāhāramaṇikuṇḍalo varakeyūramakuṭakaṭakadharo paramasurabhigandhakusumasamalaṅkato paramarucirakaranikaro saradasamayarajanikaro viya tārāgaṇaparivuto viya cando tidasagaṇaparivuto viya dasasatanayano brahmagaṇaparivuto viya ca hāritamahābrahmā caturaṅginiyā mahatiyā senāya parivuto ājaññarathena mahābhinikkhamanaṃ nikkhamitvā sabbābharaṇāni omuñcitvā bhaṇḍāgārikassa hatthe datvā jalajāmalāvikalanīlakuvalayadalasadisenātinisitenātitikhiṇenāsinā sakesamakuṭaṃ chinditvā ākāse khipi. Taṃ sakko devarājā suvaṇṇacaṅkoṭakena  paṭiggahetvā tāvatiṃsabhavanaṃ netvā sinerumuddhani sattaratanamayaṃ cetiyaṃ akāsi.</paragraph>
    <paragraph>Mahāpuriso  pana devadattāni kāsāyāni paridahitvā pabbaji, ekā ca naṃ purisakoṭi anupabbaji. So tehi parivuto sattamāse padhānacariyaṃ caritvā visākhapuṇṇamāya aññatarāya sādhudeviyā nāma seṭṭhidhītāya dinnaṃ madhupāyāsaṃ paribhuñjitvā sālavane divāvihāraṃ vītināmetvā sāyanhasamaye aññatarenājīvakena dinnā aṭṭha tiṇamuṭṭhiyo gahetvā mattavaranāgagāmī nāgabodhiṃ padakkhiṇaṃ katvā tepaṇṇāsahatthavitthataṃ tiṇasantharaṃ santharitvā caturaṅgavīriyaṃ adhiṭṭhāya nisīditvā mārabalaṃ vidhamitvā sabbaññutaññāṇaṃ paṭivijjhitvā – ‘‘anekajātisaṃsāraṃ…pe… taṇhānaṃ khayamajjhagā’’ti (dha. pa. 153-154) udānaṃ udānesi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Sumanassa aparena, revato nāma nāyako;</gatha>
    <gatha type="last">Anupamo asadiso, atulo uttamo jino’’ti.</gatha>
    <paragraph>Revato kira satthā bodhisamīpeyeva sattasattāhāni vītināmetvā dhammadesanatthaṃ brahmāyācanaṃ sampaṭicchitvā – ‘‘kassa nu kho ahaṃ paṭhamaṃ dhammaṃ deseyya’’nti (dī. ni. 2.72; ma. ni. 1.284; 2.341; mahāva. 10) upadhārento attanā saha pabbajitabhikkhukoṭiyo aññe ca bahū devamanusse upanissayasampanne disvā ākāsena gantvā varuṇārāme otaritvā tehi parivuto gambhīraṃ nipuṇaṃ tiparivaṭṭaṃ appaṭivattiyaṃ aññena anuttaraṃ dhammacakkaṃ pavattetvā bhikkhūnaṃ koṭi arahatte patiṭṭhāpesi. Tīsu maggaphalesu patiṭṭhitānaṃ gaṇanaparicchedo natthi. Tena vuttaṃ –</paragraph>
    <hangnum nr="2"/>
    <gatha type="1"> ‘‘Sopi dhammaṃ pakāsesi, brahmunā abhiyācito;</gatha>
    <gatha type="last">Khandhadhātuvavatthānaṃ, appavattaṃ bhavābhave’’ti.</gatha>
    <paragraph>Tattha khandhadhātuvavatthānanti pañcannaṃ khandhānaṃ aṭṭhārasannaṃ dhātūnaṃ nāmarūpavavatthānādivasena vibhāgakaraṇaṃ. Sabhāvalakkhaṇasāmaññalakkhaṇādivasena rūpārūpadhammapariggaho khandhadhātuvavatthānaṃ nāma. Atha vā pheṇapiṇḍūpamaṃ rūpaṃ parimaddanāsahanato chiddāvachiddādibhāvato ca udakapubbuḷakaṃ viya  vedanā muhuttaramaṇīyabhāvato, marīcikā viya saññā vippalambhanato, kadalikkhandho viya saṅkhārā asārakato, māyā viya viññāṇaṃ vañcanakato’’ti evamādināpi nayena aniccānupassanādivasenapi khandhadhātuvavatthānaṃ veditabbaṃ (vibha. aṭṭha. 26 kamādivinicchayakathā). Appavattaṃ bhavābhaveti ettha bhavoti vaḍḍhi, abhavoti hāni. Bhavoti sassatadiṭṭhi , abhavoti ucchedadiṭṭhi. Bhavoti khuddakabhavo, abhavoti mahābhavo. Bhavoti kāmabhavo, abhavoti rūpārūpabhavoti evamādinā nayena bhavābhavānaṃ attho veditabbo (ma. ni. aṭṭha. 2.223; saṃ. ni. aṭṭha. 3.5.1080; udā. aṭṭha. 20). Tesaṃ bhavābhavānaṃ appavattihetubhūtaṃ dhammaṃ pakāsesīti attho. Atha vā bhavati anenāti bhavo, tīsu bhavesu uppattinimittaṃ kammādikaṃ. Upapattibhavo abhavo nāma. Ubhayattha nikantiyā pahānakaraṃ appavattaṃ dhammaṃ desesīti attho. Tassa pana revatabuddhassa tayova abhisamayā ahesuṃ. Paṭhamo panassa gaṇanapathaṃ vītivatto. Tena vuttaṃ –</paragraph>
    <hangnum nr="3"/>
    <gatha type="1"> ‘‘Tassābhisamayā tīṇi, ahesuṃ dhammadesane;</gatha>
    <gatha type="last">Gaṇanāya na vattabbo, paṭhamābhisamayo ahū’’ti.</gatha>
    <paragraph>Tattha tīṇīti tayo, liṅgavipallāso kato, ayaṃ paṭhamo abhisamayo ahosi.</paragraph>
    <paragraph>Athāparena samayena nagaruttare uttare nagare sabbārindamo arindamo nāma rājā ahosi. So kira bhagavantaṃ attano nagaramanuppattaṃ sutvā tīhi janakoṭīhi parivuto bhagavato paccuggamanaṃ katvā svātanāya nimantetvā buddhappamukhassa bhikkhusaṅghassa sattāhaṃ mahādānaṃ pavattetvā tigāvutavitthataṃ dīpapūjaṃ katvā bhagavantaṃ upasaṅkamitvā nisīdi. Atha bhagavā tassa manonukūlaṃ vicittanayaṃ dhammaṃ desesi. Tattha devamanussānaṃ koṭisahassassa dutiyābhisamayo ahosi. Tena vuttaṃ –</paragraph>
    <hangnum nr="4"/>
    <gatha type="1"> ‘‘Yadā arindamaṃ rājaṃ, vinesi revato muni;</gatha>
    <gatha type="last">Tadā koṭisahassānaṃ, dutiyābhisamayo ahū’’ti.</gatha>
    <centered>Ayaṃ dutiyo abhisamayo.</centered>
    <paragraph>Athāparena  samayena revato satthā uttaranigamaṃ nāma upanissāya viharanto sattāhaṃ nirodhasamāpattiṃ samāpajjitvā nisīdi. Tadā kira uttaranigamavāsino manussā yāgubhattakhajjakabhesajjapānakādīni āharitvā bhikkhusaṅghassa mahādānaṃ datvā bhikkhū paripucchiṃsu – ‘‘kuhiṃ, bhante, bhagavā’’ti? Tato tesaṃ bhikkhū āhaṃsu – ‘‘bhagavā, āvuso, nirodhasamāpattiṃ samāpanno’’ti. Athātīte tasmiṃ sattāhe bhagavantaṃ nirodhasamāpattito vuṭṭhitaṃ  saradasamaye sūriyo viya attano anūpamāya buddhasiriyā virocamānaṃ disvā nirodhasamāpattiyā guṇānisaṃsaṃ pucchiṃsu. Bhagavā ca tesaṃ nirodhasamāpattiyā guṇānisaṃsaṃ kathesi. Tadā devamanussānaṃ koṭisataṃ arahatte patiṭṭhāsi. Ayaṃ tatiyo abhisamayo ahosi. Tena vuttaṃ –</paragraph>
    <hangnum nr="5"/>
    <gatha type="1"> ‘‘Sattāhaṃ paṭisallānā, vuṭṭhahitvā narāsabho;</gatha>
    <gatha type="last">Koṭisataṃ naramarūnaṃ, vinesi uttame phale’’ti.</gatha>
    <paragraph>Sudhaññavatīnagare paṭhamamahāpātimokkhuddese ehibhikkhupabbajjāya pabbajitānaṃ arahantānaṃ gaṇanapathaṃ vītivattānaṃ paṭhamo sannipāto ahosi. Mekhalanagare koṭisatasahassasaṅkhātānaṃ ehibhikkhupabbajjāya pabbajitānaṃ arahantānaṃ dutiyo sannipāto ahosi. Revatassa pana bhagavato dhammacakkānuvattako varuṇo nāma aggasāvako paññavantānaṃ aggo ābādhiko ahosi. Tattha gilānapucchanatthāya sampattamahājanassa lakkhaṇattayaparidīpakaṃ dhammaṃ desetvā koṭisatasahassaṃ purisānaṃ ehibhikkhupabbajjāya pabbājetvā arahatte patiṭṭhāpetvā caturaṅginike sannipāte pātimokkhaṃ uddisi. Ayaṃ tatiyo sannipāto ahosi. Tena vuttaṃ –</paragraph>
    <hangnum nr="6"/>
    <gatha type="1"> ‘‘Sannipātā tayo āsuṃ, revatassa mahesino;</gatha>
    <gatha type="last">Khīṇāsavānaṃ vimalānaṃ, suvimuttāna tādinaṃ.</gatha>
    <hangnum nr="7"/>
    <gatha type="1"> ‘‘Atikkantā gaṇanapathaṃ, paṭhamaṃ ye samāgatā;</gatha>
    <gatha type="last">Koṭisatasahassānaṃ, dutiyo āsi samāgamo.</gatha>
    <hangnum nr="8"/>
    <gatha type="1"> ‘‘Yopi paññāya asamo, tassa cakkānuvattako;</gatha>
    <gatha type="last">So tadā byādhito āsi, patto jīvitasaṃsayaṃ.</gatha>
    <hangnum nr="9"/>
    <gatha type="1"> ‘‘Tassa  gilānapucchāya, ye tadā upagatā munī;</gatha>
    <gatha type="last">Koṭisatasahassā arahanto, tatiyo āsi samāgamo’’ti.</gatha>
    <paragraph>Tattha cakkānuvattakoti dhammacakkānuvattako. Patto jīvitasaṃsayanti ettha jīvite saṃsayaṃ jīvitasaṃsayaṃ, jīvitakkhayaṃ  pāpuṇāti vā, na vā pāpuṇātīti evaṃ jīvitasaṃsayaṃ patto, byādhitassa  balavabhāvena marati, na maratīti jīvite saṃsayaṃ pattoti attho. Ye tadā upagatā munīti iti dīghabhāve sati bhikkhūnaṃ upari hoti, rasse anussarena saddhiṃ varuṇassa upari hoti.</paragraph>
    <paragraph>Tadā amhākaṃ bodhisatto rammavatīnagare atidevo nāma brāhmaṇo hutvā brāhmaṇadhamme pāraṃ gato revataṃ sammāsambuddhaṃ disvā tassa dhammakathaṃ sutvā saraṇesu patiṭṭhāya silokasahassena dasabalaṃ kittetvā sahassagghanikena uttarāsaṅgena bhagavantaṃ pūjesi. Sopi naṃ buddho byākāsi – ‘‘ito kappasatasahassādhikānaṃ dvinnaṃ asaṅkhyeyyānaṃ matthake gotamo nāma buddho bhavissatī’’ti. Tena vuttaṃ –</paragraph>
    <hangnum nr="10"/>
    <gatha type="1"> ‘‘Ahaṃ tena samayena, atidevo nāma brāhmaṇo;</gatha>
    <gatha type="last">Upagantvā revataṃ buddhaṃ, saraṇaṃ tassa gañchahaṃ.</gatha>
    <hangnum nr="11"/>
    <gatha type="1"> ‘‘Tassa sīlaṃ samādhiñca, paññāguṇamanuttamaṃ;</gatha>
    <gatha type="last">Thomayitvā yathāthāmaṃ, uttarīyamadāsahaṃ.</gatha>
    <hangnum nr="12"/>
    <gatha type="1"> ‘‘Sopi maṃ buddho byākāsi, revato lokanāyako;</gatha>
    <gatha type="last">Aparimeyyito kappe, ayaṃ buddho bhavissati.</gatha>
    <hangnum nr="13"/>
    <gatha type="1"> ‘Padhānaṃ padahitvāna…pe… hessāma sammukhā ima’’’nti. –</gatha>
    <paragraph>Aṭṭha gāthā vitthāretabbā.</paragraph>
    <hangnum nr="14"/>
    <gatha type="1"> ‘‘Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="15"/>
    <gatha type="1"> ‘‘Tadāpi taṃ buddhadhammaṃ, saritvā anubrūhayiṃ;</gatha>
    <gatha type="last">Āharissāmi taṃ dhammaṃ, yaṃ mayhaṃ abhipatthita’’nti.</gatha>
    <paragraph>Tattha saraṇaṃ tassa gañchahanti taṃ saraṇaṃ agañchiṃ ahaṃ, upayogatthe sāmivacanaṃ. Paññāguṇanti  paññāsampattiṃ. Anuttamanti seṭṭhaṃ. ‘‘Paññāvimuttiguṇamuttama’’ntipi pāṭho, so uttānova. Thomayitvāti thometvā vaṇṇayitvā. Yathāthāmanti yathābalaṃ. Uttarīyanti  uttarāsaṅgaṃ. Adāsahanti adāsiṃ ahaṃ. Buddhadhammanti buddhabhāvakaraṃ dhammaṃ, pāramīdhammanti attho. Saritvāti anussaritvā. Anubrūhayinti abhivaḍḍhesiṃ. Āharissāmīti ānayissāmi. Taṃ dhammanti taṃ buddhattaṃ. Yaṃ mayhaṃ abhipatthitanti yaṃ mayā abhipatthitaṃ buddhattaṃ, taṃ āharissāmīti attho.</paragraph>
    <paragraph>Tassa pana revatassa bhagavato nagaraṃ sudhaññavatī nāma ahosi, pitā vipulo nāma khattiyo, mātā vipulā nāma, varuṇo ca brahmadevo ca dve aggasāvakā, sambhavo nāma upaṭṭhāko, bhaddā ca subhaddā ca dve aggasāvikā, nāgarukkho bodhi, sarīraṃ asītihatthubbedhaṃ ahosi, āyu saṭṭhivassasahassāni, sudassanā nāma aggamahesī, varuṇo nāma putto, ājaññarathena nikkhami.</paragraph>
    <gatha type="1">‘‘Tassa dehābhinikkhantaṃ, pabhājālamanuttaraṃ;</gatha>
    <gatha type="last">Divā ceva tadā rattiṃ, niccaṃ pharati yojanaṃ.</gatha>
    <gatha type="1">‘‘Dhātuyo mama sabbāpi, vikirantūti so jino;</gatha>
    <gatha type="last">Adhiṭṭhāsi mahāvīro, sabbasattānukampako.</gatha>
    <gatha type="1">‘‘Mahānāgavanuyyāne, mahato nagarassa so;</gatha>
    <gatha type="last">Pūjito naramarūhi, parinibbāyi revato’’ti.</gatha>
    <paragraph>Tena vuttaṃ –</paragraph>
    <hangnum nr="16"/>
    <gatha type="1"> ‘‘Nagaraṃ sudhaññavatī nāma, vipulo nāma khattiyo;</gatha>
    <gatha type="last">Vipulā nāma janikā, revatassa mahesino.</gatha>
    <hangnum nr="21"/>
    <gatha type="1"> ‘‘Varuṇo brahmadevo ca, ahesuṃ aggasāvakā;</gatha>
    <gatha type="last">Sambhavo nāmupaṭṭhāko, revatassa mahesino.</gatha>
    <hangnum nr="22"/>
    <gatha type="1"> ‘‘Bhaddā  ceva subhaddā ca, ahesuṃ aggasāvikā;</gatha>
    <gatha type="last">Sopi buddho asamasamo, nāgamūle abujjhatha.</gatha>
    <hangnum nr="23"/>
    <gatha type="1"> ‘‘Padumo  kuñjaro ceva, ahesuṃ aggupaṭṭhakā;</gatha>
    <gatha type="last">Sirimā ceva yasavatī, ahesuṃ aggupaṭṭhikā.</gatha>
    <hangnum nr="24"/>
    <gatha type="1"> ‘‘Uccattanena so buddho, asītihatthamuggato;</gatha>
    <gatha type="last">Obhāseti disā sabbā, indaketuva uggato.</gatha>
    <hangnum nr="25"/>
    <gatha type="1"> ‘‘Tassa sarīre nibbattā, pabhāmālā anuttarā;</gatha>
    <gatha type="last">Divā vā yadi vā rattiṃ, samantā pharati yojanaṃ.</gatha>
    <hangnum nr="26"/>
    <gatha type="1"> ‘‘Saṭṭhivassasahassāni , āyu vijjati tāvade;</gatha>
    <gatha type="last">Tāvatā diṭṭhamāno so, tāresi janataṃ bahuṃ.</gatha>
    <hangnum nr="27"/>
    <gatha type="1"> ‘‘Dassayitvā buddhabalaṃ amataṃ loke pakāsayaṃ;</gatha>
    <gatha type="last">Nibbāyi anupādāno, yathaggupādānasaṅkhayā.</gatha>
    <hangnum nr="28"/>
    <gatha type="1"> ‘‘So ca kāyo ratananibho, so ca dhammo asādiso;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā’’ti.</gatha>
    <paragraph>Tattha obhāsetīti pakāsayati. Uggatoti ussito. Pabhāmālāti pabhāvelā. Yathaggīti aggi viya. Upādānasaṅkhayāti indhanakkhayā. So ca kāyo ratananibhoti so ca tassa bhagavato kāyo suvaṇṇavaṇṇo. ‘‘Tañca kāyaṃ ratananibha’’ntipi pāṭho, liṅgavipallāsena vuttaṃ. Soyeva panassattho. Sesagāthāsu sabbattha uttānamevāti.</paragraph>
    <centered>Revatabuddhavaṃsavaṇṇanā niṭṭhitā.</centered>
    <centered>Niṭṭhito pañcamo buddhavaṃso.</centered>
  </text>
</tree>
