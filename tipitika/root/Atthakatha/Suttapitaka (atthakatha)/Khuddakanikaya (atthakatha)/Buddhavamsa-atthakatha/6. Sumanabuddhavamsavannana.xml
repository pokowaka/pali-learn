<?xml version='1.0' encoding='UTF-8'?>
<tree text="6. Sumanabuddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Evaṃ  ekappahāreneva dasasahassilokadhātuṃ ekandhakāraṃ katvā tasmiṃ bhagavati parinibbute tassa aparabhāge navutivassasahassāyukesu manussesu anukkamena parihāyitvā dasavassesu jātesu puna vaḍḍhitvā anukkamena asaṅkhyeyyāyukā hutvā puna parihāyitvā navutivassasahassāyukesu jātesu sumano nāma bodhisatto pāramiyo pūretvā tusitapure nibbattitvā tato cavitvā mekhalanagare sudattassa nāma rañño kule sirimāya nāma deviyā kucchismiṃ paṭisandhiṃ aggahesi. Pāṭihāriyāni pubbe vuttanayāneva.</paragraph>
    <paragraph>So anukkamena vuddhippatto sirivaḍḍhanasomavaḍḍhanaiddhivaḍḍhananāmadheyyesu tīsu pāsādesu tesaṭṭhiyā nāṭakitthisatasahassehi paricāriyamāno surayuvatīhi paricāriyamāno devakumāro viya navavassasahassāni dibbasukhasadisaṃ visayasukhamanubhavamāno vaṭaṃsikāya nāma deviyā anupamaṃ nāma nirupamaṃ puttaṃ janetvā cattāri nimittāni disvā hatthiyānena nikkhamitvā pabbaji. Taṃ pana pabbajantaṃ tiṃsakoṭiyo anupabbajiṃsu.</paragraph>
    <paragraph>So tehi parivuto dasamāse padhānacariyaṃ caritvā visākhapuṇṇamāya anomanigame anomaseṭṭhino dhītāya anupamāya nāma dinnaṃ pakkhittadibbojaṃ  pāyāsaṃ paribhuñjitvā sālavane divāvihāraṃ vītināmetvā anupamājīvakena dinnā aṭṭha tiṇamuṭṭhiyo gahetvā nāgabodhiṃ upagantvā taṃ padakkhiṇaṃ katvā aṭṭhahi tiṇamuṭṭhīhi tiṃsahatthavitthataṃ tiṇasantharaṃ katvā tattha pallaṅkaṃ ābhujitvā nisīdi. Tato mārabalaṃ  vidhamitvā sabbaññutaññāṇaṃ paṭivijjhitvā – ‘‘anekajātisaṃsāraṃ…pe… taṇhānaṃ khayamajjhagā’’ti (dha. pa. 153-154) udānaṃ udānesi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Maṅgalassa aparena, sumano nāma nāyako;</gatha>
    <gatha type="last">Sabbadhammehi asamo, sabbasattānamuttamo’’ti.</gatha>
    <paragraph>Tattha maṅgalassa aparenāti maṅgalassa bhagavato aparabhāge. Sabbadhammehi asamoti sabbehipi sīlasamādhipaññādhammehi asamo asadiso.</paragraph>
    <paragraph>Sumano kira bhagavā bodhisamīpeyeva sattasattāhāni vītināmetvā dhammadesanatthaṃ brahmāyācanaṃ sampaṭicchitvā – ‘‘kassa nu kho ahaṃ paṭhamaṃ dhammaṃ deseyya’’nti (dī. ni. 2.72; ma. ni. 1.284; 2.341; mahāva. 10) upadhārento attanā saha pabbajitānaṃ tiṃsakoṭiyo ca attano kaniṭṭhabhātikaṃ vemātikaṃ saraṇakumārañca purohitaputtaṃ bhāvitattamāṇavakañca upanissayasampanne disvā – ‘‘etesaṃ paṭhamaṃ dhammaṃ deseyya’’nti cintetvā haṃsarājā viya gaganapathena mekhaluyyāne otaritvā uyyānapālaṃ pesetvā attano kaniṭṭhabhātikaṃ saraṇakumārañca purohitaputtaṃ bhāvitattakumārañca pakkosāpetvā tesaṃ parivārabhūtā sattatiṃsakoṭiyo attanā saha pabbajitā tiṃsakoṭiyo ca aññe ca bahū devamanussakoṭiyo cāti evaṃ koṭisatasahassaṃ dhammacakkappavattanena dhammāmataṃ pāyesi. Tena vuttaṃ –</paragraph>
    <hangnum nr="2"/>
    <gatha type="1"> ‘‘Tadā amatabheriṃ so, āhanī mekhale pure;</gatha>
    <gatha type="last">Dhammasaṅkhasamāyuttaṃ, navaṅgaṃ jinasāsana’’nti.</gatha>
    <paragraph>Tattha amatabherinti amatādhigamāya nibbānādhigamāya bheriṃ. Āhanīti vādayi, dhammaṃ desesīti attho. Sāyaṃ amatabherī nāma amatapariyosānaṃ navaṅgaṃ buddhavacanaṃ. Tenevāha – ‘‘dhammasaṅkhasamāyuttaṃ, navaṅgaṃ jinasāsana’’nti. Tattha dhammasaṅkhasamāyuttanti catusaccadhammakathāsaṅkhavarasamāyuttaṃ.</paragraph>
    <paragraph>Sumano  pana lokanāyako abhisambodhiṃ pāpuṇitvā paṭiññānurūpaṃ paṭipadaṃ paṭipajjamāno mahājanassa bhavabandhanamokkhatthāya kusalaratanassa kilesacorehi viluppamānassa parittānatthaṃ sīlavipulapākāraṃ samādhiparikhāparivāritaṃ vipassanāñāṇadvāraṃ satisampajaññadaḷhakavāṭaṃ samāpattimaṇḍapādipaṭimaṇḍitaṃ bodhipakkhiyajanasamākulaṃ amatavaranagaraṃ māpesi. Tena vuttaṃ –</paragraph>
    <hangnum nr="3"/>
    <gatha type="1"> ‘‘Nijjinitvā  kilese so, patvā sambodhimuttamaṃ;</gatha>
    <gatha type="last">Māpesi nagaraṃ satthā, saddhammapuravaruttama’’nti.</gatha>
    <paragraph>Tattha nijjinitvāti vijinitvā abhibhuyya, kilesābhisaṅkhāradevaputtamāre viddhaṃsetvāti attho . Soti so sumano bhagavā. ‘‘Vijinitvā kilese hī’’tipi pāṭho. Tattha hi-kāro padapūraṇamatte nipāto. Patvāti adhigantvā. ‘‘Patto’’tipi pāṭho. Nagaranti nibbānanagaraṃ. Saddhammapuravaruttamanti saddhammasaṅkhātaṃ puravaresu uttamaṃ seṭṭhaṃ padhānabhūtaṃ. Atha vā saddhammamayesu puresu pavaresu uttamaṃ saddhammapuravaruttamaṃ. Purimasmiṃ atthavikappe ‘‘nagara’’nti tasseva vevacananti daṭṭhabbaṃ. Paṭividdhadhammasabhāvānaṃ sekkhāsekkhānaṃ ariyapuggalānaṃ patiṭṭhānaṃ gocaranivāsaṭṭhena nibbānaṃ ‘‘nagara’’nti vuccati. Tasmiṃ pana saddhammavaranagare so satthā avicchinnaṃ akuṭilaṃ ujuṃ puthulañca vitthatañca satipaṭṭhānamayaṃ mahāvīthiṃ māpesi. Tena vuttaṃ –</paragraph>
    <hangnum nr="4"/>
    <gatha type="1"> ‘‘Nirantaraṃ akuṭilaṃ, ujuṃ vipulavitthataṃ;</gatha>
    <gatha type="last">Māpesi so mahāvīthiṃ, satipaṭṭhānavaruttama’’nti.</gatha>
    <paragraph>Tattha nirantaranti kusalajavanasañcaraṇānantarabhāvato nirantaraṃ. Akuṭilanti kuṭilabhāvakaradosavirahitato akuṭilaṃ. Ujunti akuṭilattāva ujuṃ. Purimapadasseva atthadīpakamidaṃ vacanaṃ. Vipulavitthatanti āyāmato ca vitthārato ca puthulavitthataṃ, puthulavitthatabhāvo lokiyalokuttarasatipaṭṭhānavasena daṭṭhabbo. Mahāvīthinti mahāmaggaṃ. Satipaṭṭhānavaruttamanti satipaṭṭhānañca taṃ varesu uttamañcāti satipaṭṭhānavaruttamaṃ. Atha vā varaṃ satipaṭṭhānamayaṃ uttamavīthinti attho.</paragraph>
    <paragraph>Idāni tassa nibbānamahānagarassa tassaṃ satipaṭṭhānavīthiyaṃ cattāri sāmaññaphalāni catasso paṭisambhidā cha abhiññā aṭṭha samāpattiyoti imāni  mahaggharatanāni ubhosu passesu dhammāpaṇe pasāresi. Tena vuttaṃ –</paragraph>
    <hangnum nr="5"/>
    <gatha type="1"> ‘‘Phale cattāri sāmaññe, catasso paṭisambhidā;</gatha>
    <gatha type="last">Chaḷabhiññāṭṭhasamāpattī, pasāresi tattha vīthiya’’nti.</gatha>
    <paragraph>Idāni  bhagavā imāni ratanabhaṇḍāni ye pana appamattā satimanto paṇḍitā hiriottappavīriyādīhi samannāgatā, te ādīyantīti tesaṃ ratanānaṃ haraṇūpāyaṃ dassento –</paragraph>
    <hangnum nr="6"/>
    <gatha type="1"> ‘‘Ye appamattā akhilā, hirivīriyehupāgatā;</gatha>
    <gatha type="last">Te te ime guṇavare, ādiyanti yathāsukha’’nti. – āha;</gatha>
    <paragraph>Tattha yeti aniyamuddeso. Appamattāti pamādassa paṭipakkhabhūtena satiyā avippavāsalakkhaṇena appamādena samannāgatā. Akhilāti pañcacetokhilarahitā. Hirivīriyehupāgatāti kāyaduccaritādīhi hirīyatīti hirī, lajjāyetaṃ adhivacanaṃ. Vīrassa bhāvo vīriyaṃ, taṃ ussāhalakkhaṇaṃ. Tehi hirivīriyehi upāgatā samannāgatā bhabbapuggalā. Teti idaṃ pubbe aniyamuddesassa niyamuddeso. Puna teti vuttappakāre guṇaratanavisese te kulaputtā ādiyanti paṭilabhanti adhigacchantīti attho. Sabbaṃ pana sumano bhagavā kataviditamano dhammabheriṃ āhanitvā dhammanagaraṃ māpetvā iminā nayena paṭhamameva satasahassakoṭiyo bodhesi. Tena vuttaṃ –</paragraph>
    <hangnum nr="7"/>
    <gatha type="1"> ‘‘Evametena yogena, uddharanto mahājanaṃ;</gatha>
    <gatha type="last">Bodhesi paṭhamaṃ satthā, koṭisatasahassiyo’’ti.</gatha>
    <paragraph>Tattha uddharantoti saṃsārasāgarato ariyamagganāvāya samuddharanto. Koṭisatasahassiyoti satasahassakoṭiyoti attho. Vipariyāyena niddiṭṭhaṃ.</paragraph>
    <paragraph>Yadā pana sumano lokanāyako sunandavatīnagare ambarukkhamūle titthiyamadamānamaddanaṃ yamakapāṭihāriyaṃ katvā sattānaṃ koṭisahassaṃ dhammāmataṃ  pāyesi. Ayaṃ dutiyo abhisamayo ahosi. Tena vuttaṃ –</paragraph>
    <hangnum nr="8"/>
    <gatha type="1"> ‘‘Yamhi kāle mahāvīro, ovadī titthiye gaṇe;</gatha>
    <gatha type="last">Koṭisahassā bhisamiṃsu, dutiye dhammadesane’’ti.</gatha>
    <paragraph>Tattha titthiye gaṇeti titthiyabhūte gaṇe, titthiyānaṃ gaṇe vā ‘‘titthiye abhimaddanto, buddho dhammamadesayī’’ti paṭhanti keci.</paragraph>
    <paragraph>Yadā pana dasasu cakkavāḷasahassesu devatā imasmiṃ cakkavāḷe sannipatitvā manussā ca nirodhakathaṃ samuṭṭhāpesuṃ – ‘‘kathaṃ nirodhaṃ samāpajjanti, kathaṃ nirodhasamāpannā honti, kathaṃ  nirodhā vuṭṭhahantī’’ti? Evaṃ samāpajjanaadhiṭṭhānavuṭṭhānādīsu vinicchayaṃ kātuṃ asakkontā saha manussehi chasu kāmāvacaradevalokesu devā ca navasu brahmalokesu brahmāno ca dveḷhakajātā dvidhā ahesuṃ. Tato narasundarena arindamena nāma raññā saddhiṃ sāyanhasamaye sumanadasabalaṃ  sabbalokanāthaṃ upasaṅkamiṃsu; upasaṅkamitvā arindamo rājā bhagavantaṃ nirodhapañhaṃ pucchi. Tato bhagavatā nirodhapañhe vissajjite navutipāṇakoṭisahassānaṃ dhammābhisamayo ahosi. Ayaṃ tatiyo abhisamayo ahosi. Tena vuttaṃ –</paragraph>
    <hangnum nr="9"/>
    <gatha type="1"> ‘‘Yadā devā manussā ca, samaggā ekamānasā;</gatha>
    <gatha type="last">Nirodhapañhaṃ pucchiṃsu, saṃsayaṃ cāpi mānasaṃ.</gatha>
    <hangnum nr="10"/>
    <gatha type="1"> ‘‘Tadāpi dhammadesane, nirodhaparidīpane;</gatha>
    <gatha type="last">Navutikoṭisahassānaṃ, tatiyābhisamayo ahū’’ti.</gatha>
    <paragraph>Tassa pana sumanassa bhagavato tayo sāvakasannipātā ahesuṃ. Tattha paṭhamasannipāte mekhalanagaraṃ upanissāya vassaṃ vasitvā paṭhamapavāraṇāya arahantānaṃ koṭisahassena ehibhikkhupabbajjāya pabbajitena saddhiṃ bhagavā pavāresi, ayaṃ paṭhamo sannipāto ahosi. Athāparena samayena saṅkassanagarassāvidūre arindamarājakusalabalanibbatte yojanappamāṇe kanakapabbate nisinno saradasamayarucirakaranikaro divasakaro viya yugandharapabbate munivaradivasakaro arindamarājānaṃ parivāretvā  āgatānaṃ purisānaṃ navutikoṭisahassāni dametvā sabbe ehibhikkhupabbajjāya pabbājetvā tasmiṃyeva divase arahattaṃ pattehi bhikkhūhi parivuto caturaṅgasamannāgate sannipāte pātimokkhaṃ uddisi. Ayaṃ dutiyo sannipāto ahosi. Yadā pana sakko devarājā sugatadassanatthāya upasaṅkami, tadā sumano bhagavā asītiyā arahantakoṭisahassehi parivuto pātimokkhaṃ uddisi, ayaṃ tatiyo sannipāto ahosi. Tena vuttaṃ –</paragraph>
    <hangnum nr="11"/>
    <gatha type="1"> ‘‘Sannipātā tayo āsuṃ, sumanassa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="12"/>
    <gatha type="1"> ‘‘Vassaṃvuṭṭhassa bhagavato, abhighuṭṭhe pavāraṇe;</gatha>
    <gatha type="last">Koṭisatasahassehi, pavāresi tathāgato.</gatha>
    <hangnum nr="13"/>
    <gatha type="1"> ‘‘Tato paraṃ sannipāte, vimale kañcanapabbate;</gatha>
    <gatha type="last">Navutikoṭisahassānaṃ, dutiyo āsi samāgamo.</gatha>
    <hangnum nr="14"/>
    <gatha type="1"> ‘‘Yadā  sakko devarājā, buddhadassanupāgami;</gatha>
    <gatha type="last">Asītikoṭisahassānaṃ, tatiyo āsi samāgamo’’ti.</gatha>
    <paragraph>Tattha abhighuṭṭhe pavāraṇeti liṅgavipallāso daṭṭhabbo, abhighuṭṭhāya pavāraṇāyāti attho. Tatoparanti tato aparabhāge. Kañcanapabbateti kanakamaye pabbate. Buddhadassanupāgamīti buddhadassanatthamupāgami. Tadā kira amhākaṃ bodhisatto atulo nāma nāgarājā ahosi mahiddhiko mahānubhāvo. So ‘‘loke buddho uppanno’’ti sutvā ñātigaṇaparivuto sakabhavanā nikkhamitvā koṭisatasahassabhikkhuparivārassa sumanassa bhagavato dibbehi turiyehi upahāraṃ kāretvā mahādānaṃ pavattetvā paccekadussayugāni datvā saraṇesu patiṭṭhāsi. Sopi naṃ satthā ‘‘anāgate buddho bhavissatī’’ti byākāsi. Tena vuttaṃ –</paragraph>
    <hangnum nr="15"/>
    <gatha type="1"> ‘‘Ahaṃ tena samayena, nāgarājā mahiddhiko;</gatha>
    <gatha type="last">Atulo nāma nāmena, ussannakusalasañcayo.</gatha>
    <hangnum nr="16"/>
    <gatha type="1"> ‘‘Tadāhaṃ nāgabhavanā, nikkhamitvā sañātibhi;</gatha>
    <gatha type="last">Nāgānaṃ dibbaturiyehi, sasaṅghaṃ jinamupaṭṭhahiṃ.</gatha>
    <hangnum nr="17"/>
    <gatha type="1"> ‘‘Koṭisatasahassānaṃ , annapānena tappayiṃ;</gatha>
    <paragraph>Paccekadussayugaṃ datvā, saraṇaṃ tamupāgamiṃ.</paragraph>
    <hangnum nr="18"/>
    <gatha type="1"> ‘‘Sopi maṃ buddho byākāsi, sumano lokanāyako;</gatha>
    <gatha type="last">Aparimeyyito kappe, ayaṃ buddho bhavissati.</gatha>
    <hangnum nr="19"/>
    <gatha type="1"> ‘‘Padhānaṃ padahitvāna…pe… hessāma sammukhā imaṃ’’.</gatha>
    <paragraph>Yathā koṇḍaññabuddhavaṃse, evaṃ aṭṭha gāthā vitthāretabbāti.</paragraph>
    <hangnum nr="20"/>
    <gatha type="1"> ‘‘Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā’’ti.</gatha>
    <paragraph>Tassa  pana sumanassa bhagavato mekhalaṃ nāma nagaraṃ ahosi, sudatto nāma rājā pitā, sirimā nāma devī mātā, saraṇo ca bhāvitatto ca dve aggasāvakā, udeno nāmupaṭṭhāko, soṇā ca upasoṇā ca dve aggasāvikā, nāgarukkho bodhi, navutihatthubbedhaṃ sarīraṃ, navutiyeva vassasahassāni āyuppamāṇaṃ ahosi, vaṭaṃsikā nāmassa mahesī devī, anūpamo nāma putto ahosi, hatthiyānena nikkhami. Upaṭṭhāko aṅgarājā. Aṅgārāme vasīti. Tena vuttaṃ –</paragraph>
    <hangnum nr="21"/>
    <gatha type="1"> ‘‘Nagaraṃ  mekhalaṃ nāma, sudatto nāma khattiyo;</gatha>
    <gatha type="last">Sirimā nāma janikā, sumanassa mahesino.</gatha>
    <hangnum nr="22"/>
    <gatha type="1"> ‘‘Navavassasahassāni, agāraṃ ajjha so vasi;</gatha>
    <gatha type="last">Cando sucando vaṭaṃso ca, tayo pāsādamuttamā.</gatha>
    <hangnum nr="23"/>
    <gatha type="1"> ‘‘Tesaṭṭhisatasahassāni, nāriyo samalaṅkatā;</gatha>
    <gatha type="last">Vaṭaṃsikā nāma nārī, anūpamo nāma atrajo.</gatha>
    <hangnum nr="24"/>
    <gatha type="1"> ‘‘Nimitte caturo disvā, hatthiyānena nikkhami;</gatha>
    <gatha type="last">Anūnadasamāsāni, padhānaṃ padahī jino.</gatha>
    <hangnum nr="25"/>
    <gatha type="1"> ‘‘Brahmunā yācito santo, sumano lokanāyako;</gatha>
    <gatha type="last">Vatti cakkaṃ mahāvīro, mekhale puramuttame.</gatha>
    <hangnum nr="26"/>
    <gatha type="1"> ‘‘Saraṇo bhāvitatto ca, ahesuṃ aggasāvakā;</gatha>
    <gatha type="last">Udeno nāmupaṭṭhāko, sumanassa mahesino.</gatha>
    <hangnum nr="27"/>
    <gatha type="1"> ‘‘Soṇā  ca upasoṇā ca, ahesuṃ aggasāvikā;</gatha>
    <gatha type="last">Sopi buddho amitayaso, nāgamūle abujjhatha.</gatha>
    <hangnum nr="28"/>
    <gatha type="1"> ‘‘Varuṇo ceva saraṇo ca, ahesuṃ aggupaṭṭhakā;</gatha>
    <gatha type="last">Cālā ca upacālā ca, ahesuṃ aggupaṭṭhikā.</gatha>
    <hangnum nr="29"/>
    <gatha type="1"> ‘‘Uccattanena  so buddho, navutihatthamuggato;</gatha>
    <gatha type="last">Kañcanagghiyasaṅkāso, dasasahassī virocati.</gatha>
    <hangnum nr="30"/>
    <gatha type="1"> ‘‘Navutivassasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="31"/>
    <gatha type="1"> ‘‘Tāraṇīye tārayitvā, bodhanīye ca bodhayi;</gatha>
    <gatha type="last">Parinibbāyi sambuddho, uḷurājāva atthami.</gatha>
    <hangnum nr="32"/>
    <gatha type="1"> ‘‘Te ca khīṇāsavā bhikkhū, so ca buddho asādiso;</gatha>
    <gatha type="last">Atulappabhaṃ dassayitvā, nibbutā te mahāyasā.</gatha>
    <hangnum nr="33"/>
    <gatha type="1"> ‘‘Tañca ñāṇaṃ atuliyaṃ, tāni ca atulāni ratanāni;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā.</gatha>
    <hangnum nr="34"/>
    <gatha type="1"> ‘‘Sumano yasadharo buddho, aṅgārāmamhi nibbuto;</gatha>
    <gatha type="last">Tattheva tassa jinathūpo, catuyojanamuggato’’ti.</gatha>
    <paragraph>Tattha kañcanagghiyasaṅkāsoti vividharatanavicittakañcanamayagghikasadisarūpasobho. Dasasahassī virocatīti tassa pabhāya dasasahassīpi lokadhātu virocatīti attho. Tāraṇīyeti tārayitabbe, tārayituṃ vutte sabbe buddhaveneyyeti attho. Uḷurājāvāti cando viya. Atthamīti atthaṅgato. Keci ‘‘atthaṃ gato’’ti paṭhanti. Asādisoti asadiso. Mahāyasāti mahākittisaddā mahāparivārā ca. Tañca ñāṇanti taṃ sabbaññutaññāṇañca. Atuliyanti atulyaṃ asadisaṃ. Sesaṃ sabbattha uttānamevāti.</paragraph>
    <centered>Sumanabuddhavaṃsavaṇṇanā niṭṭhitā.</centered>
    <centered>Niṭṭhito catuttho buddhavaṃso.</centered>
  </text>
</tree>
