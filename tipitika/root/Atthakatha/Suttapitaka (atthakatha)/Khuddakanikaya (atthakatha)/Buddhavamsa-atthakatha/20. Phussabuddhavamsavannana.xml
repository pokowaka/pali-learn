<?xml version='1.0' encoding='UTF-8'?>
<tree text="20. Phussabuddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Tassa  tissassa bhagavato aparabhāge anukkamena parihāyitvā puna vaḍḍhitvā aparimitāyukā hutvā anupubbena hāyitvā navutivassasahassāyukesu jātesu tasmiṃyeva kappe phusso nāma satthā loke uppajji. Sopi bhagavā pāramiyo pūretvā tusitapure nibbattitvā tato cavitvā kāsikanagare jayasenarañño aggamahesiyā sirimāya nāma deviyā kucchismiṃ paṭisandhiṃ gahetvā dasannaṃ māsānaṃ accayena sirimuyyāne mātukucchito nikkhami. So navavassasahassāni agāraṃ ajjhāvasi. Tassa kira garuḷapakkha-haṃsa-suvaṇṇabhārāti tayo pāsādā ahesuṃ. Kisāgotamippamukhāni tiṃsa itthisahassāni paccupaṭṭhitāni ahesuṃ.</paragraph>
    <paragraph>So cattāri nimittāni disvā kisāgotamiyā anupame nāma putte uppanne alaṅkatagajavarakkhandhagato mahābhinikkhamanaṃ nikkhamitvā pabbaji. Taṃ pabbajitaṃ janakoṭi anupabbaji. So tehi parivuto cha māse padhānacariyaṃ caritvā tato gaṇaṃ pahāya sattāhaṃ ekacariyaṃ anubrūhayamāno vasitvā visākhapuṇṇamāya aññatare nagare aññatarassa seṭṭhino dhītāya sirivaḍḍhāya nāma dinnaṃ madhupāyāsaṃ paribhuñjitvā siṃsapāvane divāvihāraṃ vītināmetvā sāyanhasamaye sirivaḍḍhena nāma upāsakena dinnā aṭṭha tiṇamuṭṭhiyo gahetvā āmalakabodhiṃ upasaṅkamitvā samāraṃ mārabalaṃ vidhamitvā sabbaññutaññāṇaṃ patvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ bodhisamīpeyeva vītināmetvā attanā saddhiṃ pabbajitānaṃ bhikkhūnaṃ koṭīnaṃ dhammapaṭivedhasamatthataṃ disvā ākāsena gantvā saṅkassanagare isipatane migadāye otaritvā tesaṃ majjhe dhammacakkaṃ pavattesi. Tadā koṭisatasahassānaṃ paṭhamo abhisamayo ahosi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Tattheva maṇḍakappamhi, ahu satthā anuttaro;</gatha>
    <gatha type="last">Anūpamo asamasamo, phusso lokagganāyako.</gatha>
    <hangnum nr="2"/>
    <gatha type="1"> ‘‘Sopi sabbaṃ tamaṃ hantvā, vijaṭetvā mahājaṭaṃ;</gatha>
    <gatha type="last">Sadevakaṃ tappayanto, abhivassi amatambunā.</gatha>
    <hangnum nr="3"/>
    <gatha type="1"> ‘‘Dhammacakkaṃ  pavattente, phusse nakkhattamaṅgale;</gatha>
    <gatha type="last">Koṭisatasahassānaṃ, paṭhamābhisamayo ahū’’ti.</gatha>
    <paragraph>Tattha tattheva maṇḍakappamhīti yasmiṃ kappe dve buddhā uppajjanti, so ‘‘maṇḍakappo’’ti heṭṭhā vutto. Vijaṭetvāti paṭivissajjetvā. Mahājaṭanti ettha jaṭāti taṇhāyetaṃ adhivacanaṃ. Sā hi rūpādīsu ārammaṇesu heṭṭhupariyavasena punappunaṃ uppajjanato saṃsibbanato suttagumbajālapūvasaṅkhātā jaṭā viyāti jaṭāti vuttaṃ, taṃ mahājaṭaṃ. Sadevakanti sadevakaṃ lokaṃ. Abhivassīti pāvassi. Amatambunāti amatasaṅkhātena dhammakathāsalilena tappayanto pāvassīti attho.</paragraph>
    <paragraph>Yadā pana bārāṇasīnagare sirivaḍḍho nāma rājā mahantaṃ bhogakkhandhaṃ pahāya tāpasapabbajjaṃ pabbaji. Tena saha pabbajitānaṃ tāpasānaṃ navutisatasahassāni ahesuṃ. Tesaṃ bhagavā dhammaṃ desesi. Tadā navutiyā satasahassānaṃ dutiyābhisamayo ahosi. Yadā pana attano puttassa anupamakumārassa dhammaṃ desesi, tadā asītiyā satasahassānaṃ tatiyo abhisamayo ahosi. Tena vuttaṃ –</paragraph>
    <hangnum nr="4"/>
    <gatha type="1"> ‘‘Navutisatasahassānaṃ, dutiyābhisamayo ahu;</gatha>
    <gatha type="last">Asītisatasahassānaṃ, tatiyābhisamayo ahū’’ti.</gatha>
    <paragraph>Tato aparena samayena kaṇṇakujjanagare surakkhito rājaputto ca purohitaputto dhammasenakumāro ca phusse sammāsambuddhe attano nagaraṃ sampatte saṭṭhiyā purisasatasahassehi saddhiṃ paccuggantvā vanditvā nimantetvā sattāhaṃ mahādānaṃ datvā dasabalassa dhammakathaṃ sutvā bhagavati pasīditvā te saparivārā pabbajitvā arahattaṃ pāpuṇiṃsu. Tesaṃ saṭṭhiyā bhikkhusatasahassānaṃ majjhe bhagavā pātimokkhaṃ uddisi, so paṭhamo sannipāto ahosi. Puna kāsinagare jayasenarañño saṭṭhimattānaṃ ñātīnaṃ samāgame buddhavaṃsaṃ desesi, taṃ sutvā paññāsasatasahassāni ehibhikkhupabbajjāya pabbajitvā arahattaṃ pāpuṇiṃsu. Tesaṃ majjhagato bhagavā pātimokkhaṃ uddisi, so dutiyo sannipāto ahosi. Puna mahāmaṅgalasamāgame maṅgalakathaṃ sutvā cattālīsapurisasatasahassāni pabbajitvā arahattaṃ pāpuṇiṃsu. Tesaṃ majjhagato sugato  pātimokkhaṃ uddisi, so tatiyo sannipāto ahosi. Tena vuttaṃ –</paragraph>
    <hangnum nr="5"/>
    <gatha type="1"> ‘‘Sannipātā  tayo āsuṃ, phussassapi mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="6"/>
    <gatha type="1"> ‘‘Saṭṭhisatasahassānaṃ , paṭhamo āsi samāgamo;</gatha>
    <gatha type="last">Paññāsasatasahassānaṃ, dutiyo āsi samāgamo.</gatha>
    <hangnum nr="7"/>
    <gatha type="1"> ‘‘Cattālīsasatasahassānaṃ, tatiyo āsi samāgamo;</gatha>
    <gatha type="last">Anupādā vimuttānaṃ, vocchinnapaṭisandhina’’nti.</gatha>
    <paragraph>Tadā amhākaṃ bodhisatto arindamanagare vijitāvī nāma khattiyo hutvā tassa dhammaṃ sutvā bhagavati pasīditvā tassa mahādānaṃ datvā mahārajjaṃ pahāya bhagavato santike pabbajitvā tīṇi piṭakāni uggahetvā tepiṭakadharo mahājanassa dhammakathaṃ kathesi, sīlapāramiñca pūresi. Sopi naṃ ‘‘buddho bhavissatī’’ti byākāsi. Tena vuttaṃ –</paragraph>
    <hangnum nr="8"/>
    <gatha type="1"> ‘‘Ahaṃ tena samayena, vijitāvī nāma khattiyo;</gatha>
    <gatha type="last">Chaḍḍayitvā mahārajjaṃ, pabbajiṃ tassa santike.</gatha>
    <hangnum nr="9"/>
    <gatha type="1"> ‘‘Sopi maṃ buddho byākāsi, phusso lokagganāyako;</gatha>
    <gatha type="last">Dvenavute ito kappe, ayaṃ buddho bhavissati.</gatha>
    <hangnum nr="10"/>
    <gatha type="1"> ‘‘Padhānaṃ padahitvāna…pe… dasapāramipūriyā.</gatha>
    <hangnum nr="12"/>
    <gatha type="1"> ‘‘Suttantaṃ vinayañcāpi, navaṅgaṃ satthusāsanaṃ;</gatha>
    <gatha type="last">Sabbaṃ pariyāpuṇitvā, sobhayiṃ jinasāsanaṃ.</gatha>
    <hangnum nr="13"/>
    <gatha type="1"> ‘‘Tatthappamatto viharanto, brahmaṃ bhāvetva bhāvanaṃ;</gatha>
    <gatha type="last">Abhiññāpāramiṃ gantvā, brahmalokamagañchaha’’nti.</gatha>
    <paragraph>Tassa pana bhagavato kāsikaṃ nāma nagaraṃ ahosi. Jayaseno nāma rājā pitā, sirimā nāma mātā, surakkhito ca dhammaseno ca dve aggasāvakā, sabhiyo nāmupaṭṭhāko, cālā ca upacālā  ca dve aggasāvikā, āmalakarukkho bodhi, sarīraṃ aṭṭhapaṇṇāsahatthubbedhaṃ ahosi , āyu navutivassasahassāni, kisāgotamī nāma aggamahesī, anupamo nāmassa putto, hatthiyānena nikkhami. Tena vuttaṃ –</paragraph>
    <hangnum nr="14"/>
    <gatha type="1"> ‘‘Kāsikaṃ nāma nagaraṃ, jayaseno nāma khattiyo;</gatha>
    <gatha type="1">Sirimā nāma janikā, phussassāpi mahesino…pe. …;</gatha>
    <gatha type="last">Bodhi tassa bhagavato, āmaṇḍoti pavuccati…pe….</gatha>
    <hangnum nr="22"/>
    <gatha type="1"> ‘‘Aṭṭhapaṇṇāsaratanaṃ, sopi accuggato muni;</gatha>
    <gatha type="last">Sobhate sataraṃsīva, uḷurājāva pūrito.</gatha>
    <hangnum nr="23"/>
    <gatha type="1"> ‘‘Navutivassasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="24"/>
    <gatha type="1"> ‘‘Ovaditvā bahū satte, santāretvā bahū jane;</gatha>
    <gatha type="last">Sopi satthā atulayaso, nibbuto so sasāvako’’ti.</gatha>
    <paragraph>Tattha āmaṇḍoti āmalakarukkho. Ovaditvāti ovādaṃ datvā, anusāsitvāti attho. Sopi satthā atulayasoti sopi satthā amitayasoti attho. ‘‘So jahitvā amitayaso’’tipi pāṭho, tassa so sabbameva vuttappakāraṃ visesaṃ hitvāti attho.</paragraph>
    <paragraph>Phusso kira sammāsambuddho kusinārāyaṃ senārāme parinibbāyi. Dhātuyo kirassa vitthārikā ahesuṃ. Sesagāthāsu sabbattha pākaṭamevāti.</paragraph>
    <centered>Phussabuddhavaṃsavaṇṇanā niṭṭhitā.</centered>
    <centered>Niṭṭhito aṭṭhārasamo buddhavaṃso.</centered>
  </text>
</tree>
