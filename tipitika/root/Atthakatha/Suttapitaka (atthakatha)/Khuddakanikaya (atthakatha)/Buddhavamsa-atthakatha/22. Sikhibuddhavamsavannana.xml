<?xml version='1.0' encoding='UTF-8'?>
<tree text="22. Sikh&#x12B;buddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Vipassissa  aparabhāge antarahite ca tasmiṃ kappe tato paraṃ ekūnasaṭṭhiyā kappesu buddhā loke na uppajjiṃsu. Apagatabuddhāloko ahosi. Kilesadevaputtamārānaṃ ekarajjaṃ apagatakaṇṭakaṃ ahosi. Ito pana ekattiṃsakappe siniddhasukkhasāradārupacito pahūtasappisitto nidhūmo sikhī viya sikhī ca vessabhū cāti dve sammāsambuddhā loke uppajjiṃsu. Tattha sikhī pana bhagavā pāramiyo pūretvā tusitapure nibbattitvā tato cavitvā kusalakaraṇavatī aruṇavatīnagare paramaguṇavato aruṇavato nāma rañño aggamahesiyā rattakanakapaṭibimbarucirappabhāya pabhāvatiyā nāma deviyā kucchismiṃ paṭisandhiṃ gahetvā dasa māse vītināmetvā nisabhuyyāne mātukucchito nikkhami. Nemittikā panassa nāmaṃ karontā uṇhīsassa sikhā viya uggatattā ‘‘sikhī’’ti nāmamakaṃsu. So sattavassasahassāni agāraṃ ajjhāvasi. Sucandakasirīgiriyasanārivasabha nāmakā tayo pāsādā ahesuṃ. Sabbakāmādevippamukhāni catuvīsati itthisahassāni paccupaṭṭhitāni ahesuṃ.</paragraph>
    <paragraph>So cattāri nimittāni disvā sabbakāmādeviyā guṇagaṇātule atule nāma putte uppanne hatthiyānena hatthikkhandhavaragato mahābhinikkhamanaṃ nikkhamitvā pabbaji. Taṃ sattatipurisasatasahassāni anupabbajiṃsu. So tehi parivuto aṭṭhamāsaṃ padhānacariyaṃ caritvā visākhapuṇṇamāya gaṇasaṅgaṇikaṃ pahāya sudassananigame piyadassīseṭṭhino dhītuyā dinnaṃ madhupāyāsaṃ paribhuñjitvā taruṇakhadiravane divāvihāraṃ vītināmetvā anomadassinā nāma tāpasena dinnā aṭṭha kusatiṇamuṭṭhiyo gahetvā puṇḍarīkabodhiṃ upasaṅkami. Tassā kira puṇḍarīkabodhiyāpi pāṭaliyā pamāṇameva pamāṇaṃ ahosi. Taṃdivasameva so paṇṇāsaratanakkhandho hutvā abbhuggato, sākhāpissa paṇṇāsaratanamattāva. So dibbehi gandhehi pupphehi sañchanno ahosi. Na kevalaṃ puppheheva, phalehipi sañchanno ahosi. Tassa ekapassato taruṇāni phalāni ekato majjhimāni ekato nātipakkāni ekato pakkhittadibbojāni viya surasāni vaṇṇagandharasasampannāni tato tato olambanti. Yathā ca so , evaṃ dasasahassicakkavāḷesu pupphūpagā rukkhā pupphehi phalūpagā rukkhā phalehi paṭimaṇḍitā ahesuṃ.</paragraph>
    <paragraph>So  tattha catuvīsatihatthavitthataṃ tiṇasantharaṃ santharitvā pallaṅkaṃ ābhujitvā caturaṅgavīriyaṃ adhiṭṭhāya nisīdi. Evaṃ nisīditvā chattiṃsa yojanavitthataṃ samāraṃ mārabalaṃ vidhamitvā sambodhiṃ pāpuṇitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā bodhisamīpeyeva sattasattāhaṃ vītināmetvā brahmāyācanaṃ sampaṭicchitvā attanā saha pabbajitānaṃ sattatiyā bhikkhusatasahassānaṃ upanissayasampattiṃ disvā surapathena gantvā vividhāvaraṇavatiyā aruṇavatiyā rājadhāniyā samīpe migājinuyyāne otaritvā tehi munigaṇehi parivuto tesaṃ majjhe dhammacakkaṃ pavattesi. Tadā koṭisatasahassānaṃ paṭhamo abhisamayo ahosi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Vipassissa  aparena, sambuddho dvipaduttamo;</gatha>
    <gatha type="last">Sikhivhayo āsi jino, asamo appaṭipuggalo.</gatha>
    <hangnum nr="2"/>
    <gatha type="1"> ‘‘Mārasenaṃ pamadditvā, patto sambodhimuttamaṃ;</gatha>
    <gatha type="last">Dhammacakkaṃ pavattesi, anukampāya pāṇinaṃ.</gatha>
    <hangnum nr="3"/>
    <gatha type="1"> ‘‘Dhammacakkaṃ pavattente, sikhimhi jinapuṅgave;</gatha>
    <gatha type="last">Koṭisatasahassānaṃ, paṭhamābhisamayo ahū’’ti.</gatha>
    <paragraph>Punapi aruṇavatiyā rājadhāniyā samīpeyeva abhibhūrājaputtassa ca sambhavarājaputtassa cāti dvinnaṃ saparivārānaṃ dhammaṃ desetvā navutikoṭisahassāni dhammāmataṃ pāyesi. So dutiyo abhisamayo ahosi. Tena vuttaṃ –</paragraph>
    <hangnum nr="4"/>
    <gatha type="1"> ‘‘Aparampi dhammaṃ desente, gaṇaseṭṭhe naruttame;</gatha>
    <gatha type="last">Navuttikoṭisahassānaṃ, dutiyābhisamayo ahū’’ti.</gatha>
    <paragraph>Yadā pana sūriyavatīnagaradvāre campakarukkhamūle titthiyamadamānabhañjanatthaṃ sabbajanabandhanamokkhatthañca yamakapāṭihāriyaṃ karonto bhagavā dhammaṃ desesi , tadā asītikoṭisahassānaṃ tatiyo abhisamayo ahosi. Tena vuttaṃ –</paragraph>
    <hangnum nr="5"/>
    <gatha type="1"> ‘‘Yamakapāṭihāriyañca , dassayante sadevake;</gatha>
    <gatha type="last">Asītikoṭisahassānaṃ, tatiyābhisamayo ahū’’ti.</gatha>
    <paragraph>Abhibhunā ca sambhavena ca rājaputtena saddhiṃ pabbajitānaṃ arahantānaṃ satasahassānaṃ majjhe nisīditvā pātimokkhaṃ uddisi, so paṭhamo sannipāto ahosi, aruṇavatīnagare ñātisamāgame pabbajitānaṃ asītiyā bhikkhusahassānaṃ majjhe nisīditvā pātimokkhaṃ uddisi, so dutiyo sannipāto ahosi. Dhanañjayanagare dhanapālakanāgavinayanasamaye pabbajitānaṃ sattatiyā bhikkhusahassānaṃ majjhe bhagavā pātimokkhaṃ uddisi, so tatiyo sannipāto ahosi. Tena vuttaṃ –</paragraph>
    <hangnum nr="6"/>
    <gatha type="1"> ‘‘Sannipātā tayo āsuṃ, sikhissāpi mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="7"/>
    <gatha type="1"> ‘‘Bhikkhusatasahassānaṃ, paṭhamo āsi samāgamo;</gatha>
    <gatha type="last">Asītibhikkhusahassānaṃ, dutiyo āsi samāgamo.</gatha>
    <hangnum nr="8"/>
    <gatha type="1"> ‘‘Sattatibhikkhusahassānaṃ , tatiyo āsi samāgamo;</gatha>
    <gatha type="last">Anupalitto padumaṃva, toyamhi sampavaḍḍhita’’nti.</gatha>
    <paragraph>Tattha anupalitto padumaṃvāti toye jātaṃ toyeva vaḍḍhitaṃ padumaṃ viya toyena anupalittaṃ, sopi bhikkhusannipāto loke jātopi lokadhammehi anupalitto ahosīti attho.</paragraph>
    <paragraph>Tadā kira amhākaṃ bodhisatto katthaci asaṃsaṭṭho paribhuttanagare arindamo nāma rājā hutvā sikhimhi satthari paribhuttanagaramanuppatte saparivāro rājā bhagavato paccuggantvā pasādavaḍḍhitahadayanayanasoto dasabalassa amalacaraṇakamalayugaḷesu saparivāro sirasā abhivanditvā dasabalaṃ nimantetvā sattāhaṃ issariyakulavibhavasaddhānurūpaṃ mahādānaṃ datvā dussabhaṇḍāgāradvārāni vivarāpetvā buddhappamukhassa bhikkhusaṅghassa  mahagghāni vatthāni adāsi. Attano ca balarūpalakkhaṇajavasampannahemajālamālāsamalaṅkataṃ navakanakaruciradaṇḍakosacāmarayugavirājitaṃ vipulamudukaṇṇaṃ candarājivirājitavadanasobhaṃ erāvaṇavāraṇamiva arivāraṇaṃ varavāraṇaṃ datvā vāraṇappamāṇameva  katvā kappiyabhaṇḍañca adāsi. Sopi naṃ satthā – ‘‘ito ekattiṃsakappe buddho bhavissatī’’ti byākāsi. Tena vuttaṃ –</paragraph>
    <hangnum nr="9"/>
    <gatha type="1"> ‘‘Ahaṃ tena samayena, arindamo nāma khattiyo;</gatha>
    <gatha type="last">Sambuddhappamukhaṃ saṅghaṃ, annapānena tappayiṃ.</gatha>
    <hangnum nr="10"/>
    <gatha type="1"> ‘‘Bahuṃ dussavaraṃ datvā, dussakoṭiṃ anappakaṃ;</gatha>
    <gatha type="last">Alaṅkataṃ hatthiyānaṃ, sambuddhassa adāsahaṃ.</gatha>
    <hangnum nr="11"/>
    <gatha type="1"> ‘‘Hatthiyānaṃ nimminitvā, kappiyaṃ upanāmayiṃ;</gatha>
    <gatha type="last">Pūrayiṃ mānasaṃ mayhaṃ, niccaṃ daḷhamupaṭṭhitaṃ.</gatha>
    <hangnum nr="12"/>
    <gatha type="1"> ‘‘Sopi maṃ buddho byākāsi, sikhī lokagganāyako;</gatha>
    <gatha type="last">Ekattiṃse ito kappe, ayaṃ buddho bhavissati.</gatha>
    <hangnum nr="13"/>
    <gatha type="1"> ‘‘Ahu kapilavhayā rammā…pe… hessāma sammukhā imaṃ.</gatha>
    <hangnum nr="14"/>
    <gatha type="1"> ‘‘Tassāhaṃ vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā’’ti.</gatha>
    <paragraph>Tattha nimminitvāti tassa hatthino pamāṇena tulayitvā. Kappiyanti kappiyabhaṇḍaṃ, bhikkhūnaṃ yaṃ bhaṇḍaṃ kappati gahetuṃ, taṃ kappiyabhaṇḍaṃ nāma. Pūrayiṃ mānasaṃ mayhanti mama cittaṃ dānapītiyā pūrayiṃ, mayhaṃ hāsuppādanasamatthaṃ akāsinti attho. Niccaṃ daḷhamupaṭṭhitanti niccakālaṃ dānaṃ dassāmī’’ti dānavasena daḷhaṃ upaṭṭhitaṃ cittanti attho.</paragraph>
    <paragraph>Tassa pana bhagavato nagaraṃ aruṇavatī nāma ahosi. Aruṇavā nāma rājā pitā, pabhāvatī nāma mātā, abhibhū ca sambhavo ca dve aggasāvakā, khemaṅkaro nāmupaṭṭhāko, sakhilā ca madumā ca dve aggasāvikā, puṇḍarīkarukkho bodhi, sarīrañcassa sattatihatthubbedhaṃ ahosi . Sarīrappabhā niccakālaṃ yojanattayaṃ pharitvā  aṭṭhāsi. Sattativassasahassāni āyu, sabbakāmā nāmassa aggamahesī, atulo nāmassa putto, hatthiyānena nikkhami. Tena vuttaṃ –</paragraph>
    <hangnum nr="15"/>
    <gatha type="1"> ‘‘Nagaraṃ  aruṇavatī nāma, aruṇo nāma khattiyo;</gatha>
    <gatha type="last">Pabhāvatī nāma janikā, sikhissāpi mahesino.</gatha>
    <hangnum nr="20"/>
    <gatha type="1"> ‘‘Abhibhū sambhavo ceva, ahesuṃ aggasāvakā;</gatha>
    <gatha type="last">Khemaṅkaro nāmupaṭṭhāko, sikhissāpi mahesino.</gatha>
    <hangnum nr="21"/>
    <gatha type="1"> ‘‘Sakhilā ca padumā ca, ahesuṃ aggasāvikā;</gatha>
    <gatha type="last">Bodhi tassa bhagavato, puṇḍarīkoti vuccati.</gatha>
    <hangnum nr="22"/>
    <gatha type="1"> ‘‘Sirivaḍḍho ca nando ca, ahesuṃ aggupaṭṭhakā;</gatha>
    <gatha type="last">Cittā ceva suguttā ca, ahesuṃ aggupaṭṭhikā.</gatha>
    <hangnum nr="23"/>
    <gatha type="1"> ‘‘Uccattanena so buddho, sattatihatthamuggato;</gatha>
    <gatha type="last">Kañcanagghiyasaṅkāso, dvattiṃsavaralakkhaṇo.</gatha>
    <hangnum nr="24"/>
    <gatha type="1"> ‘‘Tassāpi byāmappabhā kāyā, divārattiṃ nirantaraṃ;</gatha>
    <gatha type="last">Disodisaṃ niccharanti, tīṇi yojanaso pabhā.</gatha>
    <hangnum nr="25"/>
    <gatha type="1"> ‘‘Sattativassasahassāni, āyu tassa mahesino;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="26"/>
    <gatha type="1"> ‘‘Dhammameghaṃ pavassetvā, temayitvā sadevake;</gatha>
    <gatha type="last">Khemantaṃ pāpayitvāna, nibbuto so sasāvako.</gatha>
    <hangnum nr="27"/>
    <gatha type="1"> ‘‘Anubyañjanasampannaṃ, dvattiṃsavaralakkhaṇaṃ;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā’’ti.</gatha>
    <paragraph>Tattha puṇḍarīkoti  setambarukkho. Tīṇi yojanaso pabhāti tīṇi yojanāni pabhā niccharantīti attho. Dhammameghanti dhammavassaṃ, dhammavassanako buddhamegho. Temayitvāti dhammakathāsalilena temetvā, siñcitvāti attho. Sadevaketi sadevake satte. Khemantanti khemantaṃ nibbānaṃ . Anubyañjanasampannanti tambanakhatuṅganāsavaṭṭaṅgulitādīhi asītiyā anubyañjanehi sampannaṃ, dvattiṃsamahāpurisalakkhaṇapaṭimaṇḍitaṃ bhagavato sarīranti attho. Sikhī kira sammāsambuddho sīlavatīnagare assārāme parinibbāyi.</paragraph>
    <gatha type="1">‘‘Sikhīva loke tapasā jalitvā, sikhīva meghāgamane naditvā;</gatha>
    <gatha type="last">Sikhī mahesindhanavippahīno, sikhīva santiṃ sugato gato so’’.</gatha>
    <paragraph>Sikhissa kira bhagavato dhātuyo ekagghanāva hutvā aṭṭhaṃsu na vippakiriṃsu. Sakalajambudīpavāsino pana manussā tiyojanubbedhaṃ sattaratanamayaṃ himagirisadisasobhaṃ thūpamakaṃsu. Sesamettha gāthāsu pākaṭamevāti.</paragraph>
    <centered>Sikhībuddhavaṃsavaṇṇanā niṭṭhitā.</centered>
    <centered>Niṭṭhito vīsatimo buddhavaṃso.</centered>
  </text>
</tree>
