<?xml version='1.0' encoding='UTF-8'?>
<tree text="8. Sobhitabuddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Tassa  pana aparabhāge tassa sāsanepi antarahite sobhito nāma bodhisatto kappasatasahassādhikāni cattāri asaṅkhyeyyāni pāramiyo pūretvā tusitapure nibbattitvā tattha yāvatāyukaṃ ṭhatvā devehi āyācito tusitapurato cavitvā sudhammanagare sudhammarājassa kule sudhammāya nāma deviyā kucchismiṃ paṭisandhiṃ aggahesi. So dasannaṃ māsānaṃ accayena sudhammuyyāne mātukucchito parisuddhavirājitaghanameghapaṭalato puṇṇacando viya nikkhami. Tassa paṭisandhiyaṃ jātiyañca pāṭihāriyāni pubbe vuttappakārāni.</paragraph>
    <paragraph>So dasavassasahassāni agāraṃ ajjhāvasitvā sattattiṃsanāṭakitthisahassānaṃ aggāya aggamahesiyā makhiladeviyā kucchismiṃ sīhakumāre nāma putte uppanne cattāri nimittāni disvā sañjātasaṃvego pāsādeyeva pabbajitvā tattheva ānāpānassatisamādhiṃ bhāvetvā cattāri jhānāni paṭilabhitvā sattāhaṃ tattheva padhānacariyamacari. Tato makhilamahādeviyā dinnaṃ paramamadhuraṃ madhupāyāsaṃ paribhuñjitvā abhinikkhamanatthāya cittamuppādesi – ‘‘ayaṃ pāsādo alaṅkatapaṭiyatto mahājanassa passantasseva  ākāsena gantvā bodhirukkhaṃ majjhekatvā pathaviyaṃ otaratu, imā ca itthiyo mayi bodhimūle nisinne avuttā sayameva pāsādato nikkhamantū’’ti. Sahacittuppādā pāsādo ca sudhammarājabhavanato uppatitvā asitañjanasaṅkāsamākāsamabbhuggañchi. So samosaritasurabhikusumadāmasamalaṅkatapāsādatalo sakalampi gaganatalaṃ samalaṅkurumāno viya kanakarasadhārāsadisarucirakaranikaro divasakaro viya ca saradasamayarajanikaro viya ca virocamāno vilambamānavividhavicittakiṅkiṇikajālo yassa kira vāteritassa sukusalajanavāditassa pañcaṅgikassa turiyassa viya saddo vaggu ca rajanīyo ca kamanīyo ca ahosi.</paragraph>
    <paragraph>Dūrato paṭṭhāya suyyamānena madhurena sarena sattānaṃ sotāni odahamāno gharacaccaracatukkavīthiādīsu ṭhatvā pavattitakathāsallāpesu manussesu nātinīcena nātiuccena taruvaravanamatthakāvidūrenākāsena palobhayamāno  viya taruvarasākhānānāratanajutivisarasamujjalena vaṇṇena  jananayanāni ākaḍḍhento viya ca puññānubhāvaṃ samugghosayanto viya ca gaganatalaṃ paṭipajji. Tattha nāṭakitthiyopi pañcaṅgikassa varaturiyassa madhurena sarena upagāyiṃsu ceva vilapiṃsu ca. Caturaṅginī kirassa senāpi alaṅkāra-kāyābharaṇa-juti-samudaya-samujjotanānāvirāga-surabhikusumavasanābharaṇasobhitā amaravarasenā viya paramaruciradassanā dharaṇī viya gaganatalena pāsādaṃ parivāretvā agamāsi.</paragraph>
    <paragraph>Tato pāsādo gantvā aṭṭhāsītihatthubbedhaṃ ujuvipulavaṭṭakkhandhaṃ kusumapallavamakulasamalaṅkataṃ nāgarukkhaṃ majjhekatvā otaritvā bhūmiyaṃ patiṭṭhahi. Nāṭakitthiyo ca kenaci avuttāva tato pāsādato otaritvā pakkamiṃsu. Anekaguṇasobhito kira sobhitopi mahāpuriso mahājanakataparivāroyeva rattiyā tīsu yāmesu tisso vijjāyo uppādesi. Mārabalaṃ panassa dhammatābaleneva yathāgatamagamāsi. Pāsādo pana tattheva aṭṭhāsi. Sobhito pana bhagavatā sambodhiṃ patvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā bodhisamīpeyeva sattasattāhaṃ vītināmetvā brahmuno dhammajjhesanaṃ paṭijānitvā – ‘‘kassa nu kho paṭhamaṃ dhammaṃ deseyya’’nti buddhacakkhunā olokento attano vemātike kaniṭṭhabhātike asamakumārañca sunettakumārañca disvā – ‘‘ime dve kumārā upanissayasampannā gambhīraṃ nipuṇaṃ dhammaṃ paṭivijjhituṃ samatthā, handāhaṃ imesaṃ dhammaṃ deseyya’’nti ākāsenāgantvā sudhammuyyāne otaritvā dvepi kumāre uyyānapālena pakkosāpetvā tehi saparivārehi parivuto mahājanamajjhe dhammacakkaṃ pavattesi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Revatassa aparena, sobhito nāma nāyako;</gatha>
    <gatha type="last">Samāhito santacitto, asamo appaṭipuggalo.</gatha>
    <hangnum nr="2"/>
    <gatha type="1"> ‘‘So  jino sakagehamhi, mānasaṃ vinivattayi;</gatha>
    <gatha type="last">Patvāna kevalaṃ bodhiṃ, dhammacakkaṃ pavattayi.</gatha>
    <hangnum nr="3"/>
    <gatha type="1"> ‘‘Yāva heṭṭhā avīcito, bhavaggā cāpi uddhato;</gatha>
    <gatha type="last">Etthantare ekaparisā, ahosi dhammadesane.</gatha>
    <hangnum nr="4"/>
    <gatha type="1"> ‘‘Tāya  parisāya sambuddho, dhammacakkaṃ pavattayi;</gatha>
    <gatha type="last">Gaṇanāya na vattabbo, paṭhamābhisamayo ahū’’ti.</gatha>
    <paragraph>Tattha sakagehamhīti attano bhavaneyeva, antopāsādataleyevāti attho. Mānasaṃ vinivattayīti cittaṃ parivattesi, sakagehe ṭhatvā sattadivasabbhantareyeva puthujjanabhāvato cittaṃ vinivattetvā buddhattaṃ pāpuṇīti attho. Heṭṭhāti heṭṭhato. Bhavaggāti akaniṭṭhabhavanato. Tāya parisāyāti tassā parisāya majjhe. Gaṇanāya na vattabboti gaṇanapathamatītāti attho. Paṭhamābhisamayoti paṭhamo dhammābhisamayo. Ahūti gaṇanāya na vattabbā parisā ahosīti attho. ‘‘Paṭhame abhisamiṃsuyevā’’tipi pāṭho, tassa paṭhamadhammadesane abhisamiṃsu ye janā, te gaṇanāya na vattabbāti attho.</paragraph>
    <paragraph>Athāparena samayena sudassananagaradvāre cittapāṭaliyā mūle yamakapāṭihāriyaṃ katvā navakanakamaṇimayabhavane tāvatiṃsabhavane pāricchattakamūle paṇḍukambalasilātale nisīditvā abhidhammaṃ desesi. Desanāpariyosāne navutikoṭisahassānaṃ dhammābhisamayo ahosi. Ayaṃ dutiyo abhisamayo ahosi. Tena vuttaṃ –</paragraph>
    <hangnum nr="5"/>
    <gatha type="1"> ‘‘Tato parampi desente, marūnañca samāgame;</gatha>
    <gatha type="last">Navutikoṭisahassānaṃ, dutiyābhisamayo ahū’’ti.</gatha>
    <paragraph>Athāparena samayena sudassananagare jayaseno nāma rājakumāro yojanappamāṇaṃ vihāraṃ kāretvā asokassakaṇṇacampakanāgapunnāgavakulasurabhicūtapanasāsanasālakunda- sahakārakaravīrāditaruvaranirantaraṃ ārāmaṃ ropetvā buddhappamukhassa bhikkhusaṅghassa niyyātesi. Dānānumodanaṃ katvā yāgaṃ vaṇṇetvā bhagavā dhammaṃ desesi. Tadā koṭisatasahassasattanikāyassa dhammābhisamayo ahosi. Ayaṃ tatiyābhisamayo ahosi. Tena vuttaṃ –</paragraph>
    <hangnum nr="6"/>
    <gatha type="1"> ‘‘Punāparaṃ rājaputto, jayaseno nāma khattiyo;</gatha>
    <gatha type="last">Ārāmaṃ ropayitvāna, buddhe niyyātayī tadā.</gatha>
    <hangnum nr="7"/>
    <gatha type="1"> ‘‘Tassa  yāgaṃ pakittento, dhammaṃ desesi cakkhumā;</gatha>
    <gatha type="last">Tadā koṭisahassānaṃ, tatiyābhisamayo ahū’’ti.</gatha>
    <paragraph>Puna uggato nāma rājā sunandanagare sunandaṃ nāma vihāraṃ kāretvā buddhappamukhassa bhikkhusaṅghassa adāsi. Tasmiṃ dāne ehibhikkhupabbajjāya pabbajitānaṃ koṭisataṃ arahantānaṃ sannipāto , tesaṃ majjhe sobhito bhagavā pātimokkhaṃ uddisi. Ayaṃ paṭhamo sannipāto ahosi. Puna mekhalānagare dhammagaṇo dhammagaṇārāmaṃ nāma pavarārāmaṃ mahāvihāraṃ kāretvā buddhappamukhassa bhikkhusaṅghassa datvā saha sabbaparikkhārehi dānaṃ adāsi. Tasmiṃ samāgame ehibhikkhubhāvena pabbajitānaṃ navutiyā arahantakoṭīnaṃ sannipāte pātimokkhaṃ uddisi. Ayaṃ dutiyo sannipāto ahosi. Yadā pana bhagavā dasasatanayanapure vassaṃ vasitvā pavāraṇāya suravaraparivuto otari, tadā asītiyā arahantakoṭīhi saddhiṃ caturaṅgike sannipāte pavāresi. Ayaṃ tatiyo sannipāto ahosi. Tena vuttaṃ –</paragraph>
    <hangnum nr="8"/>
    <gatha type="1"> ‘‘Sannipātā tayo āsuṃ, sobhitassa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="9"/>
    <gatha type="1"> ‘‘Uggato nāma so rājā, dānaṃ deti naruttame;</gatha>
    <gatha type="last">Tamhi dāne samāgañchuṃ, arahantā satakoṭiyo.</gatha>
    <hangnum nr="10"/>
    <gatha type="1"> ‘‘Punāparaṃ puragaṇo, deti dānaṃ naruttame;</gatha>
    <gatha type="last">Tadā navutikoṭīnaṃ, dutiyo āsi samāgamo.</gatha>
    <hangnum nr="11"/>
    <gatha type="1"> ‘‘Devaloke vasitvāna, yadā orohatī jino;</gatha>
    <gatha type="last">Tadā asītikoṭīnaṃ, tatiyo āsi samāgamo’’ti.</gatha>
    <paragraph>Tadā kira amhākaṃ bodhisatto rammavatīnagare ubhato sujāto ‘sujāto’ nāma brāhmaṇo hutvā sobhitassa bhagavato dhammadesanaṃ sutvā saraṇesu patiṭṭhāya buddhappamukhassa bhikkhusaṅghassa temāsaṃ mahādānamadāsi. Sopi naṃ ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
    <hangnum nr="12"/>
    <gatha type="1"> ‘‘Ahaṃ  tena samayena, sujāto nāma brāhmaṇo;</gatha>
    <gatha type="last">Tadā sasāvakaṃ buddhaṃ, annapānena tappayiṃ.</gatha>
    <hangnum nr="13"/>
    <gatha type="1"> ‘‘Sopi maṃ buddho byākāsi, sobhito lokanāyako;</gatha>
    <gatha type="last">Aparimeyyito kappe, ayaṃ buddho bhavissati.</gatha>
    <hangnum nr="14"/>
    <gatha type="1"> ‘‘Padhānaṃ  padahitvāna…pe… hessāma sammukhā imaṃ.</gatha>
    <hangnum nr="15"/>
    <gatha type="1"> ‘‘Tassāpi vacanaṃ sutvā, haṭṭho saṃviggamānaso;</gatha>
    <gatha type="last">Tamevatthamanuppattiyā, uggaṃ dhitimakāsaha’’nti.</gatha>
    <paragraph>Tattha tamevatthamanuppattiyāti tassa buddhattassa anuppattiatthaṃ, tassa pana sobhitabuddhassa – ‘‘anāgate ayaṃ gotamo nāma buddho bhavissatī’’ti vacanaṃ sutvā ‘‘avitathavacanā hi buddhā’’ti buddhattappattiatthanti attho. Ugganti tibbaṃ ghoraṃ. Dhitinti vīriyaṃ. Akāsahanti akāsiṃ ahaṃ.</paragraph>
    <paragraph>Tassa pana sobhitassa bhagavato sudhammaṃ nāma nagaraṃ ahosi, pitā sudhammo nāma rājā, mātā sudhammā nāma devī, asamo ca sunetto ca dve aggasāvakā, anomo nāmupaṭṭhāko, nakulā ca sujātā ca dve aggasāvikā, nāgarukkho bodhi, aṭṭhapaṇṇāsahatthubbedhaṃ sarīraṃ ahosi, navutivassasahassāni āyuppamāṇaṃ, makhilā nāmassa mahādevī, sīhakumāro nāma atrajo, nāṭakitthīnaṃ sattattiṃsasahassāni navavassasahassāni agāraṃ ajjhāvasi. Pāsādena abhinikkhami. Jayaseno nāma rājā upaṭṭhāko. Setārāme kira vasīti. Tena vuttaṃ –</paragraph>
    <hangnum nr="16"/>
    <gatha type="1"> ‘‘Sudhammaṃ nāma nagaraṃ, sudhammo nāma khattiyo;</gatha>
    <gatha type="last">Sudhammā nāma janikā, sobhitassa mahesino.</gatha>
    <hangnum nr="21"/>
    <gatha type="1"> ‘‘Asamo ca sunetto ca, ahesuṃ aggasāvakā;</gatha>
    <gatha type="last">Anomo nāmupaṭṭhāko, sobhitassa mahesino.</gatha>
    <hangnum nr="22"/>
    <gatha type="1"> ‘‘Nakulā ca sujātā ca, ahesuṃ aggasāvikā;</gatha>
    <gatha type="last">Bujjhamāno ca so buddho, nāgamūle abujjhatha.</gatha>
    <hangnum nr="24"/>
    <gatha type="1"> ‘‘Aṭṭhapaṇṇāsaratanaṃ , accuggato mahāmuni;</gatha>
    <gatha type="last">Obhāseti disā sabbā, sataraṃsīva uggato.</gatha>
    <hangnum nr="25"/>
    <gatha type="1"> ‘‘Tathā  suphullaṃ pavanaṃ, nānāgandhehi dhūpitaṃ;</gatha>
    <gatha type="last">Tatheva tassa pāvacanaṃ, sīlagandhehi dhūpitaṃ.</gatha>
    <hangnum nr="26"/>
    <gatha type="1"> ‘‘Yathāpi sāgaro nāma, dassanena atappiyo;</gatha>
    <gatha type="last">Tatheva tassa pāvacanaṃ, savanena atappiyaṃ.</gatha>
    <hangnum nr="27"/>
    <gatha type="1"> ‘‘Navutivassasahassāni , āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="28"/>
    <gatha type="1"> ‘‘Ovādaṃ anusiṭṭhiñca, datvāna sesake jane;</gatha>
    <gatha type="last">Hutāsanova tāpetvā, nibbuto so sasāvako.</gatha>
    <hangnum nr="29"/>
    <gatha type="1"> ‘‘So ca buddho asamasamo, tepi sāvakā balappattā;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā’’ti.</gatha>
    <paragraph>Tattha sataraṃsīvātiādicco viya, sabbā disā obhāsetīti attho. Pavananti mahāvanaṃ. Dhūpitanti vāsitaṃ gandhitaṃ. Atappiyoti atittikaro, atittijanano vā. Tāvadeti tasmiṃ kāle, tāvatakaṃ kālanti attho. Tāresīti tārayī. Ovādanti sakiṃ vādo ovādo nāma. Anusiṭṭhinti punappunaṃ vacanaṃ anusiṭṭhi nāma. Sesake janeti saccappaṭivedhaṃ appattassa sesajanassa, sāmiatthe bhummavacanaṃ. Hutāsanova tāpetvāti aggi viya tappetvā. Ayameva vā pāṭho, upādānakkhayā bhagavā parinibbutoti attho. Sesagāthāsu sabbattha uttānamevāti.</paragraph>
    <centered>Sobhitabuddhavaṃsavaṇṇanā niṭṭhitā.</centered>
    <centered>Niṭṭhito chaṭṭho buddhavaṃso.</centered>
  </text>
</tree>
