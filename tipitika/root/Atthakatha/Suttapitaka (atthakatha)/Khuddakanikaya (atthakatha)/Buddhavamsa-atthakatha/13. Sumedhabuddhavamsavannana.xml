<?xml version='1.0' encoding='UTF-8'?>
<tree text="13. Sumedhabuddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Padumuttare  pana sammāsambuddhe parinibbute sāsanepissa antarahite sattatikappasahassāni buddhā nuppajjiṃsu, buddhasuññāni ahesuṃ. Ito paṭṭhāya tiṃsakappasahassānaṃ matthake ekasmiṃ kappe sumedho sujāto cāti dve sammāsambuddhā nibbattiṃsu. Tattha adhigatamedho sumedho nāma bodhisatto pāramiyo pūretvā tusitapure nibbattitvā tato cavitvā sudassananagare sudattassa nāma rañño aggamahesiyā sudattāya nāma deviyā kucchismiṃ paṭisandhiṃ gahetvā dasannaṃ māsānaṃ accayena sudassanuyyāne taruṇadivasakaro viya saliladharavivaragato mātukucchito nikkhami. So navavassasahassāni agāraṃ ajjhāvasi. Tassa kira sucandana-kañcana-sirivaḍḍhananāmakā tayo pāsādā ahesuṃ. Sumanamahādevippamukhāni aṭṭhacattālīsaitthisahassāni paccupaṭṭhitāni ahesuṃ.</paragraph>
    <paragraph>So cattāri nimittāni disvā sumanadeviyā punabbasumitte nāma putte jāte hatthiyānena mahābhinikkhamanaṃ nikkhamitvā pabbaji. Manussānañca koṭisatamanupabbaji. So tehi parivuto aḍḍhamāsaṃ padhānacariyaṃ caritvā visākhapuṇṇamāya nakulanigame nakulaseṭṭhidhītāya dinnaṃ madhupāyāsaṃ paribhuñjitvā sālavane divāvihāraṃ vītināmetvā sirivaḍḍhājīvakena dinnā aṭṭha tiṇamuṭṭhiyo gahetvā nīpabodhimūle vīsatihatthavitthataṃ tiṇasantharaṃ santharitvā samāraṃ mārabalaṃ vidhamitvā abhisambodhiṃ pāpuṇitvā ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ bodhisamīpeyeva vītināmetvā aṭṭhame sattāhe brahmuno dhammadesanāyācanaṃ sampaṭicchitvā bhabbapuggale olokento attano kaniṭṭhabhātikaṃ saraṇakumārañca sabbakāmikumārañca attanā saddhiṃ pabbajitānaṃ bhikkhūnañca koṭisataṃ catusaccadhammapaṭivedhasamatthe  disvā ākāsena gantvā sudassananagarasamīpe sudassanuyyāne otaritvā uyyānapālena attano bhātike pakkosāpetvā tesaṃ parivārānaṃ majjhe dhammacakkaṃ pavattesi. Tadā koṭisatasahassānaṃ dhammābhisamayo ahosi, ayaṃ paṭhamo abhisamayo. Tena vuttaṃ –</paragraph>
    <hangnum nr="1"/>
    <gatha type="1"> ‘‘Padumuttarassa  aparena, sumedho nāma nāyako;</gatha>
    <gatha type="last">Durāsado uggatejo, sabbalokuttamo muni.</gatha>
    <hangnum nr="2"/>
    <gatha type="1"> ‘‘Pasannanetto sumukho, brahā uju patāpavā;</gatha>
    <gatha type="last">Hitesī sabbasattānaṃ, bahū mocesi bandhanā.</gatha>
    <hangnum nr="3"/>
    <gatha type="1"> ‘‘Yadā buddho pāpuṇitvā, kevalaṃ bodhimuttamaṃ;</gatha>
    <gatha type="last">Sudassanamhi nagare, dhammacakkaṃ pavattayi.</gatha>
    <hangnum nr="4"/>
    <gatha type="1"> ‘‘Tassābhisamayā tīṇi, ahesuṃ dhammadesane;</gatha>
    <gatha type="last">Koṭisatasahassānaṃ, paṭhamābhisamayo ahū’’ti.</gatha>
    <paragraph>Tattha uggatejoti uggatatejo. Pasannanettoti suṭṭhu pasannanayano, dhovitvā majjitvā ṭhapitamaṇiguḷikā viya pasannāni nettāni honti. Tasmā so ‘‘pasannanetto’’ti vutto. Mudusiniddhanīlavimalasukhumapakhumācitasuppasannanayanoti attho. ‘‘Suppasannapañcanayano’’tipi vattuṃ vaṭṭati. Sumukhoti paripuṇṇasaradasamayacandasadisavadano. Brahāti aṭṭhāsītihatthappamāṇasarīrattā brahā mahanto, aññehi asādhāraṇasarīrappamāṇoti attho. Ujūti brahmujugatto ujumeva uggatasarīro devanagare samussitasuvaṇṇatoraṇasadisavarasarīroti attho. Patāpavāti vijjotamānasarīro. Hitesīti hitagavesī. Abhisamayā tīṇīti abhisamayā tayo, liṅgavipallāso katoti.</paragraph>
    <paragraph>Yadā pana bhagavā kumbhakaṇṇasadisānubhāvaṃ kumbhakaṇṇaṃ nāma manussabhakkhaṃ yakkhaṃ mahāaṭavimukhe sandissamānaghorasarīraṃ vattaniaṭavisañcāraṃ pacchinditvā pavattamānaṃ paccūsasamaye mahākaruṇāsamāpattiṃ samāpajjitvā tato vuṭṭhāya lokaṃ olokento disvā ekakova asahāyo tassa yakkhassa bhavanaṃ gantvā anto pavisitvā paññatte sirisayane nisīdi. Atha kho so yakkho makkhaṃ asahamāno daṇḍāhato ghoraviso āsiviso viya saṃkuddho dasabalaṃ bhiṃsāpetukāmo attano attabhāvaṃ ghorataraṃ katvā pabbatasadisaṃ  sīsaṃ katvā sūriyamaṇḍalasadisāni  akkhīni nimminitvā naṅgalasīsasadisātidīghavipulatikhiṇadāṭhāyo katvā olambanīlavipulavisamodaro tālakkhandhasadisabāhucipiṭakavirūpavaṅkanāso pabbatabilasadisavipularattamukho thūlapiṅgalakharapharusakeso atibhayānakadassano hutvā āgantvā sumedhassa bhagavato  purato ṭhatvā padhūpāyanto pajjalanto pāsāṇapabbataggijāla-salila-kaddama-chārikāyudhaṅgāra-vālukappakārā navavidhā vassavuṭṭhiyo vassetvāpi bhagavato lomaggamattampi cāletuṃ asakkonto ‘‘bhagavantaṃ pañhaṃ pucchitvā māressāmī’’ti āḷavako viya pañhaṃ pucchi. Ayaṃ bhagavā pañhābyākaraṇena taṃ yakkhaṃ vinayamupanesi. Tato dutiyadivase kirassa raṭṭhavāsino manussā sakaṭabharitena bhattena saha rājakumāraṃ āharitvā yakkhassa adaṃsu. Atha yakkho rājakumāraṃ buddhassa adāsi. Aṭavidvāre ṭhitamanussā bhagavantaṃ upasaṅkamiṃsu. Tadā tasmiṃ samāgame dasabalo yakkhassa manonukūlaṃ dhammaṃ desento. Navutikoṭisahassānaṃ pāṇīnaṃ dhammacakkhuṃ uppādesi, so dutiyo dhammābhisamayo ahosi. Tena vuttaṃ –</paragraph>
    <hangnum nr="5"/>
    <gatha type="1"> ‘‘Punāparaṃ kumbhakaṇṇaṃ, yakkhaṃ so damayī jino;</gatha>
    <gatha type="last">Navutikoṭisahassānaṃ, dutiyābhisamayo ahū’’ti.</gatha>
    <paragraph>Yadā pana upakārinagare sirinandanuyyāne cattāri saccāni pakāsayi, tadā asītikoṭisatasahassānaṃ tatiyo dhammābhisamayo ahosi. Tena vuttaṃ –</paragraph>
    <hangnum nr="6"/>
    <gatha type="1"> ‘‘Punāparaṃ amitayaso, catusaccaṃ pakāsayi;</gatha>
    <gatha type="last">Asītikoṭisahassānaṃ, tatiyābhisamayo ahū’’ti.</gatha>
    <paragraph>Sumedhassāpi bhagavato tayo sāvakasannipātā ahesuṃ. Paṭhamasannipāte sudassananagare koṭisatakhīṇāsavā ahesuṃ. Puna devakūṭe pabbate kathinatthate dutiye navutikoṭiyo. Puna tatiye bhagavati cārikaṃ caramāne asītikoṭiyo ahesuṃ. Tena vuttaṃ –</paragraph>
    <hangnum nr="7"/>
    <gatha type="1"> ‘‘Sannipātā tayo āsuṃ, sumedhassa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="8"/>
    <gatha type="1"> ‘‘Sudassanaṃ  nāma nagaraṃ, upagañchi jino yadā;</gatha>
    <gatha type="last">Tadā khīṇāsavā bhikkhū, samiṃsu satakoṭiyo.</gatha>
    <hangnum nr="9"/>
    <gatha type="1"> ‘‘Punāparaṃ devakūṭe, bhikkhūnaṃ kathinatthate;</gatha>
    <gatha type="last">Tadā navutikoṭīnaṃ, dutiyo āsi samāgamo.</gatha>
    <hangnum nr="10"/>
    <gatha type="1"> ‘‘Punāparaṃ  dasabalo, yadā carati cārikaṃ;</gatha>
    <gatha type="last">Tadā asītikoṭīnaṃ, tatiyo āsi samāgamo’’ti.</gatha>
    <paragraph>Tadā amhākaṃ bodhisatto uttaro nāma sabbajanuttaro māṇavo hutvā nidahitvā ṭhapitaṃyeva asītikoṭidhanaṃ vissajjetvā buddhappamukhassa saṅghassa mahādānaṃ datvā tadā dasabalassa dhammaṃ sutvā saraṇesu patiṭṭhāya nikkhamitvā pabbaji. Sopi naṃ satthā bhojanānumodanaṃ karonto – ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
    <hangnum nr="11"/>
    <gatha type="1"> ‘‘Ahaṃ tena samayena, uttaro nāma māṇavo;</gatha>
    <gatha type="last">Asītikoṭiyo mayhaṃ, ghare sannicitaṃ dhanaṃ.</gatha>
    <hangnum nr="12"/>
    <gatha type="1"> ‘‘Kevalaṃ sabbaṃ datvāna, sasaṅghe lokanāyake;</gatha>
    <gatha type="last">Saraṇaṃ tassūpagañchiṃ, pabbajjañcābhirocayiṃ.</gatha>
    <hangnum nr="13"/>
    <gatha type="1"> ‘‘Sopi maṃ buddho byākāsi, karonto anumodanaṃ;</gatha>
    <gatha type="last">Tiṃsakappasahassamhi, ayaṃ buddho bhavissati.</gatha>
    <hangnum nr="14"/>
    <gatha type="1"> ‘‘Padhānaṃ padahitvāna…pe… hessāma sammukhā imaṃ’’.</gatha>
    <paragraph type="unindented">Byākaraṇagāthā vitthāretabbā.</paragraph>
    <hangnum nr="15"/>
    <gatha type="1"> ‘‘Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā.</gatha>
    <hangnum nr="16"/>
    <gatha type="1"> ‘‘Suttantaṃ vinayaṃ cāpi, navaṅgaṃ satthusāsanaṃ;</gatha>
    <gatha type="last">Sabbaṃ pariyāpuṇitvāna, sobhayiṃ jinasāsanaṃ.</gatha>
    <hangnum nr="17"/>
    <gatha type="1"> ‘‘Tatthappamatto viharanto, nisajjaṭṭhānacaṅkame;</gatha>
    <gatha type="last">Abhiññāpāramiṃ gantvā, brahmalokamagañchaha’’nti.</gatha>
    <paragraph>Tattha sannicitanti nidahitaṃ nidhānavasena. Kevalanti sakalanti attho. Sabbanti asesato datvā. Sasaṅgheti sasaṅghassa. Tassūpagañchinti taṃ upagañchiṃ, upayogatthe sāmivacanaṃ. Abhirocayinti pabbajiṃ. Tiṃsakappasahassamhīti tiṃsakappasahassesu atikkantesūti attho.</paragraph>
    <paragraph>Tassa  pana sumedhassa bhagavato sudassanaṃ nāma nagaraṃ ahosi, sudatto nāma rājā pitā, mātā sudattā nāma, saraṇo ca sabbakāmo ca dve aggasāvakā, sāgaro nāmupaṭṭhāko, rāmā ca surāmā ca dve aggasāvikā, mahānīparukkho bodhi, sarīraṃ aṭṭhāsītihatthubbedhaṃ ahosi, āyu navutivassasahassāni, navavassasahassāni agāraṃ ajjhāvasi, sumanā nāmassa aggamahesī, punabbasumitto nāma putto, hatthiyānena nikkhami. Sesaṃ gāthāsu dissati. Tena vuttaṃ –</paragraph>
    <hangnum nr="18"/>
    <gatha type="1"> ‘‘Sudassanaṃ nāma nagaraṃ, sudatto nāma khattiyo;</gatha>
    <gatha type="last">Sudattā nāma janikā, sumedhassa mahesino.</gatha>
    <hangnum nr="23"/>
    <gatha type="1"> ‘‘Saraṇo sabbakāmo ca, ahesuṃ aggasāvakā;</gatha>
    <gatha type="last">Sāgaro nāmupaṭṭhāko, sumedhassa mahesino.</gatha>
    <hangnum nr="24"/>
    <gatha type="1"> ‘‘Rāmā ceva surāmā ca, ahesuṃ aggasāvikā;</gatha>
    <gatha type="last">Bodhi tassa bhagavato, mahānīpoti vuccati.</gatha>
    <hangnum nr="26"/>
    <gatha type="1"> ‘‘Aṭṭhāsītiratanāni, accuggato mahāmuni;</gatha>
    <gatha type="last">Obhāseti disā sabbā, cando tāragaṇe yathā.</gatha>
    <hangnum nr="27"/>
    <gatha type="1"> ‘‘Cakkavattimaṇī nāma, yathā tapati yojanaṃ;</gatha>
    <gatha type="last">Tatheva tassa ratanaṃ, samantā pharati yojanaṃ.</gatha>
    <hangnum nr="28"/>
    <gatha type="1"> ‘‘Navutivassasahassāni, āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="29"/>
    <gatha type="1"> ‘‘Tevijjachaḷabhiññehi , balappattehi tādihi;</gatha>
    <gatha type="last">Samākulamidaṃ āsi, arahantehi sādhuhi.</gatha>
    <hangnum nr="30"/>
    <gatha type="1"> ‘‘Tepi sabbe amitayasā, vippamuttā nirūpadhī;</gatha>
    <gatha type="last">Ñāṇālokaṃ dassayitvā, nibbutā te mahāyasā’’ti.</gatha>
    <paragraph>Tattha cando tāragaṇe yathāti yathā nāma gagane paripuṇṇacando tārāgaṇe obhāseti pakāseti, evameva sabbāpi disā obhāsetīti attho. Keci ‘‘cando pannaraso yathā’’ti paṭhanti, so uttānatthova.</paragraph>
    <paragraph>Cakkavattimaṇī nāmāti yathā nāma cakkavattirañño maṇiratanaṃ catuhatthāyāmaṃ sakaṭanābhisamapariṇāhaṃ caturāsītimaṇisahassaparivāraṃ tārāgaṇaparivutassa saradasamayaparipuṇṇarajanikarassa sirisamudayasobhaṃ avhayantamiva vepullapabbatato paramaramaṇīyadassanaṃ  maṇiratanamāgacchati, tassevaṃ āgacchantassa samantato yojanappamāṇaṃ okāsaṃ ābhā pharati, evameva tassa sumedhassāpi bhagavato sarīrato ābhāratanaṃ samantato yojanaṃ pharatīti attho.</paragraph>
    <paragraph>Tevijjachaḷabhiññehīti tevijjehi chaḷabhiññehi cāti attho. Balappattehīti iddhibalappattehi. Tādihīti tādibhāvappattehi. Samākulanti saṅkiṇṇaṃ ekakāsāvapajjotaṃ. Idanti sāsanaṃ sandhāyāha, mahītalaṃ vā. Amitayasāti amitaparivārā, atulakittighoso vā. Nirūpadhīti caturūpadhivirahitā. Sesamettha gāthāsu sabbattha pākaṭamevāti.</paragraph>
    <centered>Sumedhabuddhavaṃsavaṇṇanā niṭṭhitā.</centered>
    <centered>Niṭṭhito ekādasamo buddhavaṃso.</centered>
  </text>
</tree>
