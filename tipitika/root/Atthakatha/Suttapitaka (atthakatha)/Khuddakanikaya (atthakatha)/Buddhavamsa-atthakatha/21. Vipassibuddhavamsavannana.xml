<?xml version='1.0' encoding='UTF-8'?>
<tree text="21. Vipass&#x12B;buddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Phussassa  buddhassa aparabhāge sāntarakappe tasmiñca kappe vītivatte ito ekanavutikappe vijitasabbakappo parahitaniratasaṅkappo sabbattha vipassī vipassī nāma satthā loke udapādi. So pāramiyo pūretvā anekaratanamaṇivisarasamujjotitabhavane tusitabhavane nibbattitvā tato cavitvā bandhumatīnagare anekabandhumato bandhumato rañño bandhumatiyā nāma aggamahesiyā kucchismiṃ paṭisandhiṃ aggahesi. So dasannaṃ māsānaṃ accayena kheme migadāye mātudarato asitanīradarājito puṇṇacando viya nikkhami. Nāmaggahaṇadivase panassa lakkhaṇapāṭhakā ñātakā ca  divā ca rattiñca antarantarā nimmisasañjanitandhakāravirahena visuddhaṃ passanti, vivaṭehi vā akkhīhi passatīti ‘‘vipassī’’ti nāmamakaṃsu. ‘‘Viceyya viceyya passatīti vipassī’’ti vadanti. So aṭṭhavassasahassāni agāraṃ ajjhāvasi. Nanda-sunanda-sirimānāmakā tayo cassa pāsādā ahesuṃ.</paragraph>
    <paragraph>Sudassanādevippamukhānaṃ itthīnaṃ satasahassaṃ vīsati ca sahassāni ahesuṃ. ‘‘Sutanū’’tipi sudassanā vuccati. So aṭṭhavassasahassānaṃ accayena cattāri nimittāni disvā sutanudeviyā samavaṭṭakkhandhe nāma tanaye jāte ājaññarathena mahābhinikkhamanaṃ nikkhamitvā pabbaji. Taṃ purisānaṃ caturāsītisatasahassāni anupabbajiṃsu. So tehi parivuto mahāpuriso aṭṭhamāsaṃ padhānacariyaṃ caritvā visākhapuṇṇamāya sudassanaseṭṭhidhītāya dinnaṃ madhupāyāsaṃ paribhuñjitvā kusumasamalaṅkate sālavane divāvihāraṃ katvā sujātena nāma yavapālakena dinnā aṭṭha tiṇamuṭṭhiyo gahetvā pāṭalibodhiṃ samalaṅkataṃ disvā dakkhiṇadisābhāgena taṃ upāgami.</paragraph>
    <paragraph>Tassā pana pāṭaliyā samavaṭṭakkhandho taṃ divasaṃ paṇṇāsaratano hutvā abbhuggato sākhā paṇṇāsaratanā ubbedhena ratanasataṃ ahosi. Taṃdivasameva sā pāṭalī kaṇṇikābaddhehi viya pupphehi paramasurabhigandhehi mūlato paṭṭhāya sabbasañchannā ahosi. Dibbagandho vāyati, na kevalaṃ tadā ayameva pupphito, dasasahassi cakkavāḷesu sabbe  pāṭaliyo pupphitāva. Na kevalaṃ  pāṭaliyova, dasasahassicakkavāḷesu sabbarukkhagumbalatāyopi pupphiṃsu. Mahāsamuddopi pañcavaṇṇehi padumehi kuvalayuppalakumudehi sañchanno sītalamadhurasalilo ahosi. Sabbampi ca dasasahassi cakkavāḷabbhantaraṃ dhajamālākulaṃ ahosi. Tattha tattha paṭimālāgulavippakiṇṇaṃ nānāsurabhikusumasajjitadharaṇītalaṃ dhūpacuṇṇandhakāraṃ ahosi. Taṃ upagantvā tepaṇṇāsahatthavitthataṃ tiṇasantharaṃ santharitvā caturaṅgasamannāgataṃ vīriyaṃ adhiṭṭhāya – ‘‘yāva buddho na homi, tāva ito na uṭṭhahāmī’’ti paṭiññaṃ katvā nisīdi. Evaṃ nisīditvā samāraṃ mārabalaṃ vidhamitvā maggānukkamena cattāri maggañāṇāni maggānantaraṃ cattāri phalañāṇāni catasso paṭisambhidā catuyoniparicchedakañāṇaṃ pañcagatiparicchedakañāṇaṃ catuvesārajjañāṇāni cha asādhāraṇañāṇāni ca sakale ca buddhaguṇe hatthagate katvā paripuṇṇasaṅkappo bodhipallaṅke nisinnova –</paragraph>
    <gatha type="last">‘‘Anekajātisaṃsāraṃ…pe… taṇhānaṃ khayamajjhagā. (dha. pa. 153-154);</gatha>
    <gatha type="1">‘‘Ayoghanahatasseva, jalato jātavedaso;</gatha>
    <gatha type="last">Anupubbūpasantassa, yathā na ñāyate gati.</gatha>
    <gatha type="1">‘‘Evaṃ sammā vimuttānaṃ, kāmabandhoghatārinaṃ;</gatha>
    <gatha type="last">Paññāpetuṃ gatī natthi, pattānaṃ acalaṃ sukha’’nti. (udā. 80) –</gatha>
    <paragraph type="unindented">Evaṃ  udānaṃ udānetvā bodhisamīpeyeva sattasattāhaṃ vītināmetvā brahmāyācanaṃ sampaṭicchitvā attano vemātikassa bhātikassa khaṇḍakumārassa ca purohitaputtassa tissakumārassa ca upanissayasampattiṃ oloketvā ākāsena gantvā kheme migadāye otaritvā ubhopi te uyyānapālena pakkosāpetvā tesaṃ parivārānaṃ majjhe dhammacakkaṃ pavattesi. Tadā aparimitānaṃ devatānaṃ dhammābhisamayo ahosi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Phussassa ca aparena, sambuddho dvipaduttamo;</gatha>
    <gatha type="last">Vipassī nāma nāmena, loke uppajji cakkhumā.</gatha>
    <hangnum nr="2"/>
    <gatha type="1"> ‘‘Avijjaṃ  sabbaṃ padāletvā, patto sambodhimuttamaṃ;</gatha>
    <gatha type="last">Dhammacakkaṃ pavattetuṃ, pakkāmi bandhumatīpuraṃ.</gatha>
    <hangnum nr="3"/>
    <gatha type="1"> ‘‘Dhammacakkaṃ  pavattetvā, ubho bodhesi nāyako;</gatha>
    <gatha type="last">Gaṇanāya na vattabbo, paṭhamābhisamayo ahū’’ti.</gatha>
    <paragraph>Tattha padāletvāti bhinditvā, avijjandhakāraṃ bhinditvāti attho. ‘‘Vattetvā cakkamārāme’’tipi pāṭho, tassa ārāmeti kheme migadāyeti attho. Ubho bodhesīti attano kaniṭṭhabhātikaṃ khaṇḍaṃ rājaputtaṃ tissañca purohitaputtanti ubho bodhesi. Gaṇanāya na vattabboti devatānaṃ abhisamayavasena gaṇanaparicchedo natthīti attho.</paragraph>
    <paragraph>Athāparena samayena khaṇḍaṃ rājaputtaṃ tissañca purohitaputtaṃ anupabbajitāni caturāsītibhikkhusahassāni dhammāmataṃ pāyesi. So dutiyo abhisamayo ahosi. Tena vuttaṃ –</paragraph>
    <hangnum nr="4"/>
    <gatha type="1"> ‘‘Punāparaṃ amitayaso, tattha saccaṃ pakāsayi;</gatha>
    <gatha type="last">Caturāsītisahassānaṃ, dutiyābhisamayo ahū’’ti.</gatha>
    <paragraph>Tattha tatthāti kheme migadāyeti attho. ‘‘Caturāsītisahassāni, sambuddhamanupabbaju’’nti ettha ete pana caturāsītisahassasaṅkhātā purisā vipassissa kumārassa upaṭṭhākapurisāyeva. Te pātova vipassikumārassa upaṭṭhānaṃ āgantvā kumāramadisvā pātarāsatthāya gantvā bhuttapātarāsā ‘‘kuhiṃ kumāro’’ti pucchitvā tato ‘‘uyyānabhūmiṃ gato’’ti sutvā ‘‘tattheva naṃ dakkhissāmā’’ti nikkhantā nivattamānaṃ tassa sārathiṃ disvā ‘‘kumāro pabbajito’’ti sutvā sutaṭṭhāneyeva sabbābharaṇāni muñcitvā antarāpaṇato  kāsāyāni vatthāni āharāpetvā kesamassuṃ ohāretvā pabbajiṃsu. Pabbajitvā ca te gantvā mahāpurisaṃ parivārayiṃsu.</paragraph>
    <paragraph>Tato vipassī bodhisatto ‘‘padhānacariyaṃ caranto ākiṇṇo viharāmi, na kho panametaṃ pātirūpaṃ yatheva maṃ ime gihibhūtā pubbe parivāretvā caranti, idānipi tatheva kiṃ iminā gaṇenā’’ti gaṇasaṅgaṇikāya ukkaṇṭhitvā ‘‘ajjeva gacchāmī’’ti cintetvā puna – ‘‘ajja avelā, sace panāhaṃ  ajja gamissāmi, sabbepime jānissanti, sveva gamissāmī’’ti cintesi. Taṃdivasañca uruvelagāmasadise ekasmiṃ gāme gāmavāsino manussā svātanāya saddhiṃ parisāya mahāpurisaṃ nimantayiṃsu. Te tesaṃ caturāsītisahassānaṃ mahāpurisassa ca pāyāsameva paṭiyādayiṃsu. Atha vipassī mahāpuriso punadivase visākhapuṇṇamāya tasmiṃ gāme tehi  pabbajitajanehi saddhiṃ bhattakiccaṃ katvā vasanaṭṭhānameva agamāsi. Tatra te pabbajitā mahāpurisassa vattaṃ dassetvā attano attano rattiṭṭhānadivāṭṭhānāni pavisiṃsu.</paragraph>
    <paragraph>Bodhisattopi paṇṇasālaṃ pavisitvā nisinno cintesi – ‘‘ayaṃ kālo nikkhamitu’’nti nikkhamitvā paṇṇasāladvāraṃ pidahitvā bodhimaṇḍābhimukho pāyāsi. Te kira pabbajitā sāyaṃ bodhisattassa upaṭṭhānaṃ gantvā paṇṇasālaṃ parivāretvā nisinnā – ‘‘ativikālo jāto upadhārethā’’ti vatvā paṇṇasāladvāraṃ vivaritvā taṃ apassantāpi ‘‘kuhiṃ nu gato mahāpuriso’’ti nānubandhiṃsu. ‘‘Gaṇavāse nibbinno eko viharitukāmo maññe mahāpuriso buddhabhūtaṃyeva taṃ passissāmā’’ti antojambudīpābhimukhā cārikaṃ pakkamiṃsu. Atha te – ‘‘vipassinā kira buddhattaṃ patvā dhammacakkaṃ pavattita’’nti sutvā anukkamena sabbe te pabbajitā bandhumatiyā rājadhāniyā kheme migadāye sannipatiṃsu. Tato tesaṃ bhagavā dhammaṃ desesi, tadā caturāsītiyā bhikkhusahassānaṃ dhammābhisamayo ahosi. So tatiyo abhisamayo ahosi. Tena vuttaṃ –</paragraph>
    <hangnum nr="5"/>
    <gatha type="1"> ‘‘Caturāsītisahassāni, sambuddhaṃ anupabbajuṃ;</gatha>
    <gatha type="last">Tesamārāmapattānaṃ, dhammaṃ desesi cakkhumā.</gatha>
    <hangnum nr="6"/>
    <gatha type="1"> ‘‘Sabbākārena bhāsato, sutvā upanisādino;</gatha>
    <gatha type="last">Tepi dhammavaraṃ gantvā, tatiyābhisamayo ahū’’ti.</gatha>
    <paragraph>Tattha caturāsītisahassāni, sambuddhaṃ anupabbajunti ettha anunā yogato sambuddhanti upayogavacanaṃ katanti veditabbaṃ, sambuddhassa pacchā pabbajiṃsūti attho. Lakkhaṇaṃ saddasatthato gahetabbaṃ. ‘‘Tattha ārāmapattāna’’ntipi pāṭho. Bhāsatoti vadato. Upanisādinoti  gantvā upanissāya dhammadānaṃ dadatoti attho. Tepīti te caturāsītisahassasaṅkhātā  pabbajitā vipassissa upaṭṭhākabhūtā. Gantvāti tassa dhammaṃ ñatvā. Evaṃ tesaṃ tatiyo abhisamayo ahosi. Kheme migadāye vipassīsammāsambuddhaṃ dve ca aggasāvake anupabbajitānaṃ bhikkhūnaṃ aṭṭhasaṭṭhisatasahassānaṃ majjhe nisinno vipassī bhagavā –</paragraph>
    <gatha type="1">‘‘Khantīparamaṃ tapo titikkhā, nibbānaṃ paramaṃ vadanti buddhā;</gatha>
    <gatha type="last">Na hi pabbajito parūpaghātī, na samaṇo hoti paraṃ viheṭhayanto.</gatha>
    <gatha type="1">‘‘Sabbapāpassa  akaraṇaṃ, kusalassa upasampadā;</gatha>
    <gatha type="last">Sacittapariyodapanaṃ, etaṃ buddhāna sāsanaṃ.</gatha>
    <gatha type="1">‘‘Anūpavādo anūpaghāto, pātimokkhe ca saṃvaro;</gatha>
    <gatha type="2">Mattaññutā ca bhattasmiṃ, pantañca sayanāsanaṃ;</gatha>
    <gatha type="last">Adhicitte ca āyogo, etaṃ buddhāna sāsana’’nti. (dī. ni. 2.90; dha. pa. 183, 184, 185) –</gatha>
    <paragraph type="unindented">Imaṃ pātimokkhaṃ uddisi. Imā pana sabbabuddhānaṃ pātimokkhuddesagāthāyo hontīti veditabbaṃ. So paṭhamo sannipāto ahosi. Puna yamakapāṭihāriyaṃ disvā pabbajitānaṃ bhikkhūnaṃ satasahassānaṃ dutiyo sannipāto ahosi. Yadā pana vipassissa vemātikā tayo bhātaro paccantaṃ vūpasametvā bhagavato upaṭṭhānakiriyāya laddhavarā hutvā attano nagaraṃ netvā upaṭṭhahantā tassa dhammaṃ sutvā pabbajiṃsu. Tesaṃ asītisatasahassānaṃ majjhe nisīditvā bhagavā kheme migadāye pātimokkhaṃ uddisi, so tatiyo sannipāto ahosi. Tena vuttaṃ –</paragraph>
    <hangnum nr="7"/>
    <gatha type="1"> ‘‘Sannipātā tayo āsuṃ, vipassissa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="8"/>
    <gatha type="1"> ‘‘Aṭṭhasaṭṭhisatasahassānaṃ, paṭhamo āsi samāgamo;</gatha>
    <gatha type="last">Bhikkhusatasahassānaṃ, dutiyo āsi samāgamo.</gatha>
    <hangnum nr="9"/>
    <gatha type="1"> ‘‘Asītibhikkhusahassānaṃ, tatiyo āsi samāgamo;</gatha>
    <gatha type="last">Tattha bhikkhugaṇamajjhe, sambuddho atirocatī’’ti.</gatha>
    <paragraph>Tattha aṭṭhasaṭṭhisatasahassānanti aṭṭhasaṭṭhisahassādhikānaṃ satasahassabhikkhūnanti attho. Tatthāti  tattha kheme migadāye. Bhikkhugaṇamajjheti bhikkhugaṇassa majjhe. ‘‘Tassa bhikkhugaṇamajjhe’’tipi pāṭho, tassa bhikkhugaṇassa majjheti attho.</paragraph>
    <paragraph>Tadā amhākaṃ bodhisatto mahiddhiko mahānubhāvo atulo nāma nāgarājā hutvā anekanāgakoṭisatasahassaparivāro hutvā saparivārassa dasabalassa asamabalasīlassa karuṇāsītalahadayassa  sakkārakaraṇatthaṃ sattaratanamayaṃ candamaṇḍalasaṅkāsaṃ daṭṭhabbasāramaṇḍaṃ maṇḍapaṃ kāretvā tattha nisīdāpetvā sattāhaṃ dibbavibhavānurūpaṃ mahādānaṃ datvā sattaratanakhacitaṃ mahārahaṃ suvaṇṇamayaṃ nānāmaṇijutivisarasamujjalaṃ pīṭhaṃ bhagavato adāsi. Tadā naṃ pīṭhānumodanāvasāne ‘‘ito ayaṃ ekanavutikappe buddho bhavissatī’’ti byākāsi. Tena vuttaṃ –</paragraph>
    <hangnum nr="10"/>
    <gatha type="1"> ‘‘Ahaṃ tena samayena, nāgarājā mahiddhiko;</gatha>
    <gatha type="last">Atulo nāma nāmena, puññavanto jutindharo.</gatha>
    <hangnum nr="11"/>
    <gatha type="1"> ‘‘Nekānaṃ nāgakoṭīnaṃ, parivāretvānahaṃ tadā;</gatha>
    <gatha type="last">Vajjanto dibbaturiyehi, lokajeṭṭhaṃ upāgamiṃ.</gatha>
    <hangnum nr="12"/>
    <gatha type="1"> ‘‘Upasaṅkamitvā sambuddhaṃ, vipassiṃ lokanāyakaṃ;</gatha>
    <gatha type="2">Maṇimuttaratanakhacitaṃ, sabbābharaṇabhūsitaṃ;</gatha>
    <gatha type="last">Nimantetvā dhammarājassa, suvaṇṇapīṭhamadāsahaṃ.</gatha>
    <hangnum nr="13"/>
    <gatha type="1"> ‘‘Sopi maṃ buddho byākāsi, saṅghamajjhe nisīdiya;</gatha>
    <gatha type="last">Ekanavutito kappe, ayaṃ buddho bhavissati.</gatha>
    <hangnum nr="14"/>
    <gatha type="1"> ‘‘Ahu kapilavhayā rammā, nikkhamitvā tathāgato;</gatha>
    <gatha type="last">Padhānaṃ padahitvāna, katvā dukkarakārikaṃ.</gatha>
    <hangnum nr="15"/>
    <gatha type="1"> ‘‘Ajapālarukkhamūlasmiṃ, nisīditvā tathāgato;</gatha>
    <gatha type="last">Tattha pāyāsaṃ paggayha, nerañjaramupehiti.</gatha>
    <hangnum nr="16"/>
    <gatha type="1"> ‘‘Nerañjarāya tīramhi, pāyāsaṃ ada so jino;</gatha>
    <gatha type="last">Paṭiyattavaramaggena, bodhimūlamupehiti.</gatha>
    <hangnum nr="17"/>
    <gatha type="1"> ‘‘Tato  padakkhiṇaṃ katvā, bodhimaṇḍaṃ anuttaro;</gatha>
    <gatha type="last">Assatthamūle sambodhiṃ, bujjhissati mahāyaso.</gatha>
    <hangnum nr="18"/>
    <gatha type="1"> ‘‘Imassa janikā mātā, māyā nāma bhavissati;</gatha>
    <gatha type="last">Pitā suddhodano nāma, ayaṃ hessati gotamo.</gatha>
    <hangnum nr="19"/>
    <gatha type="1"> ‘‘Anāsavā  vītarāgā, santacittā samāhitā;</gatha>
    <gatha type="2">Kolito upatisso ca, aggā hessanti sāvakā;</gatha>
    <gatha type="last">Ānando nāmupaṭṭhāko, upaṭṭhissatimaṃ jinaṃ.</gatha>
    <hangnum nr="20"/>
    <gatha type="1"> ‘‘Khemā uppalavaṇṇā ca, aggā hessanti sāvikā;</gatha>
    <gatha type="2">Anāsavā vītarāgā, santacittā samāhitā;</gatha>
    <gatha type="last">Bodhi tassa bhagavato, assatthoti pavuccati…pe….</gatha>
    <hangnum nr="23"/>
    <gatha type="1"> ‘‘Tassāhaṃ vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā’’ti.</gatha>
    <paragraph>Tattha puññavantoti puññavā, samupacitapuññasañcayoti attho. Jutindharoti pabhāyutto. Nekānaṃ nāgakoṭīnanti anekāhi nāgakoṭīhi, karaṇatthe sāmivacanaṃ daṭṭhabbaṃ. Parivāretvānāti bhagavantaṃ parivāretvā. Ahanti attānaṃ niddisati. Vajjantoti vādento tāḷento. Maṇimuttaratanakhacitanti maṇimuttādīhi vividhehi ratanehi khacitanti attho. Sabbābharaṇabhūsitanti sabbābharaṇehi vāḷarūpādīhi ratanamayehi maṇḍitanti attho. Suvaṇṇapīṭhanti suvaṇṇamayaṃ pīṭhaṃ. Adāsahanti adāsiṃ ahaṃ.</paragraph>
    <paragraph>Tassa pana vipassissa bhagavato bandhumatī nāma nagaraṃ ahosi. Bandhumā nāma rājā pitā, bandhumatī nāma mātā, khaṇḍo ca tisso ca dve aggasāvakā, asoko nāmupaṭṭhāko, candā ca candamittā ca dve aggasāvikā, pāṭalirukkho bodhi, sarīraṃ asītihatthubbedhaṃ ahosi, sarīrappabhā sabbakālaṃ satta yojanāni pharitvā aṭṭhāsi asītivassasahassāni āyu, sutanu nāmassa aggamahesī, samavaṭṭakkhandho nāmassa putto, ājaññarathena nikkhami. Tena vuttaṃ –</paragraph>
    <hangnum nr="24"/>
    <gatha type="1"> ‘‘Nagaraṃ  bandhumatī nāma, bandhumā nāma khattiyo;</gatha>
    <gatha type="last">Mātā bandhumatī nāma, vipassissa mahesino.</gatha>
    <hangnum nr="29"/>
    <gatha type="1"> ‘‘Khaṇḍo  ca tissanāmo ca, ahesuṃ aggasāvakā;</gatha>
    <gatha type="last">Asoko nāmupaṭṭhāko, vipassissa mahesino.</gatha>
    <hangnum nr="30"/>
    <gatha type="1"> ‘‘Candā  ca candamittā ca, ahesuṃ aggasāvikā;</gatha>
    <gatha type="last">Bodhi tassa bhagavato, pāṭalīti pavuccati.</gatha>
    <hangnum nr="32"/>
    <gatha type="1"> ‘‘Asītihatthamubbedho, vipassī lokanāyako;</gatha>
    <gatha type="last">Pabhā niddhāvatī tassa, samantā sattayojane.</gatha>
    <hangnum nr="33"/>
    <gatha type="1"> ‘‘Asītivassasahassāni, āyu buddhassa tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="34"/>
    <gatha type="1"> ‘‘Bahudevamanussānaṃ, bandhanā parimocayi;</gatha>
    <gatha type="last">Maggāmaggañca ācikkhi, avasesaputhujjane.</gatha>
    <hangnum nr="35"/>
    <gatha type="1"> ‘‘Ālokaṃ dassayitvāna, desetvā amataṃ padaṃ;</gatha>
    <gatha type="last">Jalitvā aggikkhandhova, nibbuto so sasāvako.</gatha>
    <hangnum nr="36"/>
    <gatha type="1"> ‘‘Iddhivaraṃ puññavaraṃ, lakkhaṇañca kusumitaṃ;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā’’ti.</gatha>
    <paragraph>Tattha bandhanāti devamanusse kāmarāgasaṃyojanādibandhanā mocesi, vikāsesīti attho. Maggāmaggañca ācikkhīti ‘‘amatādhigamāya ayaṃ maggo ucchedasassatadiṭṭhivirahitā majjhimā paṭipadā maggo kāyakilamathādiko nāyaṃ maggo’’ti sesaputhujjane ācikkhīti attho. Ālokaṃ dassayitvānāti maggañāṇālokaṃ vipassanāñāṇālokañca dassayitvā. Lakkhaṇañca kusumitanti cittalakkhaṇādīhi phullitaṃ maṇḍitaṃ bhagavato sarīranti attho. Sesaṃ sabbattha gāthāsu uttānamevāti.</paragraph>
    <centered>Vipassībuddhavaṃsavaṇṇanā niṭṭhitā.</centered>
    <centered>Niṭṭhito ekūnavīsatimo buddhavaṃso.</centered>
  </text>
</tree>
