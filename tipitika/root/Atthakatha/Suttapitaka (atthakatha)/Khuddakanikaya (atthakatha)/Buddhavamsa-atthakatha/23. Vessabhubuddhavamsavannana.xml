<?xml version='1.0' encoding='UTF-8'?>
<tree text="23. Vessabh&#x16B;buddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Sikhissa  pana sammāsambuddhassa aparabhāge antarahite tassa sāsane sattativassasahassāyukā manussā anukkamena parihāyitvā dasavassāyukā ahesuṃ. Puna vaḍḍhitvā aparimitāyukā hutvā anukkamena parihāyitvā saṭṭhivassasahassāyukā ahesuṃ. Tadā vijitamanobhū sabbalokābhibhū sayambhū vessabhū nāma satthā loke udapādi. So pāramiyo pūretvā tusitapure nibbattitvā tato cavitvā anomanagare suppatītassa suppatītassa nāma rañño aggamahesiyā sīlavatiyā yasavatiyā nāma kucchismiṃ paṭisandhiṃ aggahesi. So dasannaṃ māsānaṃ accayena anupamuyyāne mātukucchito nikkhami. Jāyamānova janaṃ tosento vasabhanādaṃ nadi. Tasmā vasabhanādahetuttā tassa nāmaggahaṇadivase ‘‘vessabhū’’ti nāmamakaṃsu . So chabbassasahassāni agāraṃ ajjhāvasi. Ruci-suruci-rativaḍḍhananāmakā tayo pāsādā tassa  ahesuṃ. Sucittādevippamukhāni tiṃsa itthisahassāni paccupaṭṭhitāni ahesuṃ.</paragraph>
    <paragraph>So cattāri nimittāni disvā sucittāya nāma deviyā suppabuddhe nāma kumāre uppanne suvaṇṇasivikāya uyyānadassanatthāya gantvā devadattāni kāsāyāni gahetvā pabbaji. Taṃ sattattiṃsasahassāni anupabbajiṃsu. Atha so tehi parivuto cha māse padhānacariyaṃ caritvā visākhapuṇṇamāya sucittanigame sandissamānasarīrāya sirivaḍḍhanāya nāma dinnaṃ madhupāyāsaṃ paribhuñjitvā sālavane divāvihāraṃ vītināmetvā sāyanhasamaye narindanāgarājena dinnā aṭṭha tiṇamuṭṭhiyo gahetvā sālabodhiṃ padakkhiṇato upāgami. Tassāpi sālassa tadeva pāṭaliyā pamāṇameva pamāṇaṃ ahosi. Tatheva pupphaphalasirivibhavo veditabbo. So sālamūlamupagantvā cattālīsahatthavitthataṃ tiṇasantharaṃ santharitvā pallaṅkaṃ ābhujitvā vigatanīvaraṇaṃ sabbakāmamadāvaraṇaṃ anāvaraṇañāṇaṃ paṭilabhitvā – ‘‘anekajātisaṃsāraṃ…pe… taṇhānaṃ khayamajjhagā’’ti udānaṃ udānetvā sattasattāhaṃ tattheva vītināmetvā attano kaniṭṭhabhātikassa soṇakumārassa uttarakumārassa ca upanissayasampattiṃ disvā devapathena gantvā anomanagarasamīpe aruṇuyyāne otaritvā uyyānapālena kumāre pakkosāpetvā tesaṃ saparivārānaṃ majjhe dhammacakkaṃ pavattesi. Tadā asītiyā koṭisahassānaṃ paṭhamo abhisamayo ahosi.</paragraph>
    <paragraph>Puna  janapadacārikaṃ caranto bhagavā tattha tattha dhammaṃ desento sattatiyā koṭisahassānaṃ dhammābhisamayo ahosi, so dutiyo abhisamayo ahosi. Anomanagareyeva diṭṭhijālaṃ bhindanto titthiyamānaddhajaṃ pātento mānamadaṃ viddhaṃsento dhammaddhajaṃ samussayanto navutiyojanavitthatāya manussaparisāya parimāṇarahitāya devaparisāya yamakapāṭihāriyaṃ katvā devamanusse pasādetvā saṭṭhikoṭiyo dhammāmatena tappesi, so tatiyo abhisamayo ahosi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Tattheva maṇḍakappamhi, asamo appaṭipuggalo;</gatha>
    <gatha type="last">Vessabhū nāma nāmena, loke uppajji nāyako.</gatha>
    <hangnum nr="2"/>
    <gatha type="1"> ‘‘Ādittaṃ  vata rāgaggi, taṇhānaṃ vijitaṃ tadā;</gatha>
    <gatha type="last">Nāgova bandhanaṃ chetvā, patto sambodhimuttamaṃ.</gatha>
    <hangnum nr="3"/>
    <gatha type="1"> ‘‘Dhammacakkaṃ pavattente, vessabhūlokanāyake;</gatha>
    <gatha type="last">Asītikoṭisahassānaṃ, paṭhamābhisamayo ahu.</gatha>
    <hangnum nr="4"/>
    <gatha type="1"> ‘‘Pakkante  cārikaṃ raṭṭhe, lokajeṭṭhe narāsabhe;</gatha>
    <gatha type="last">Sattatikoṭisahassānaṃ, dutiyābhisamayo ahu.</gatha>
    <hangnum nr="5"/>
    <gatha type="1"> ‘‘Mahādiṭṭhiṃ vinodento, pāṭiheraṃ karoti so;</gatha>
    <gatha type="last">Samāgatā naramarū, dasasahassī sadevake.</gatha>
    <hangnum nr="6"/>
    <gatha type="1"> ‘‘Mahāacchariyaṃ disvā, abbhutaṃ lomahaṃsanaṃ;</gatha>
    <gatha type="last">Devā ceva manussā ca, bujjhare saṭṭhikoṭiyo’’ti.</gatha>
    <paragraph>Tattha ādittanti sakalamidaṃ lokattayaṃ sampadittaṃ. Rāgaggīti rāgena. Taṇhānaṃ vijitanti taṇhānaṃ vijitaṃ raṭṭhaṃ vasavattiṭṭhānanti evaṃ ñatvāti attho. Nāgova bandhanaṃ chetvāti hatthī viya pūtilatābandhanaṃ chinditvā sambodhiṃ patto adhigato. Dasasahassīti dasasahassiyaṃ. Sadevaketi sadevake loke. Bujjhareti bujjhiṃsu.</paragraph>
    <paragraph>Soṇuttarānaṃ  pana dvinnaṃ aggasāvakānaṃ samāgame pabbajitānaṃ asītiyā arahantasahassānaṃ majjhe māghapuṇṇamāyaṃ pātimokkhaṃ uddisi, so paṭhamo sannipāto ahosi. Yadā pana vessabhunā sabbalokābhibhunā saha pabbajitā sattattiṃsasahassasaṅkhā bhikkhū gaṇato ohīnasamaye pakkantā, te vessabhussa sammāsambuddhassa dhammacakkappavattiṃ sutvā soreyyaṃ nāma nagaraṃ āgantvā bhagavantaṃ addasaṃsu. Tesaṃ bhagavā dhammaṃ desetvā sabbeva te ehibhikkhupabbajjāya pabbājetvā caturaṅgasamannāgatāya parisāya pātimokkhaṃ uddisi, so dutiyo sannipāto ahosi.</paragraph>
    <paragraph>Yadā pana nārivāhananagare upasanto nāma rājaputto rajjaṃ kāresi, tassānukampāya bhagavā tattha agamāsi, sopi bhagavato āgamanaṃ sutvā saparivāro bhagavato paccuggamanaṃ katvā nimantetvā mahādānaṃ datvā tassa dhammaṃ sutvā pasannahadayo pabbaji. Taṃ saṭṭhisahassasaṅkhā purisā  anupabbajiṃsu. Te tena saddhiṃ arahattaṃ pāpuṇiṃsu. So tehi parivuto vessabhū bhagavā pātimokkhaṃ uddisi, so tatiyo sannipāto ahosi. Tena vuttaṃ –</paragraph>
    <hangnum nr="7"/>
    <gatha type="1"> ‘‘Sannipātā tayo āsuṃ, vessabhussa mahesino;</gatha>
    <gatha type="last">Khīṇāsavānaṃ vimalānaṃ, santacittāna tādinaṃ.</gatha>
    <hangnum nr="8"/>
    <gatha type="1"> ‘‘Asītibhikkhusahassānaṃ, paṭhamo āsi samāgamo;</gatha>
    <gatha type="last">Sattatibhikkhusahassānaṃ, dutiyo āsi samāgamo.</gatha>
    <hangnum nr="9"/>
    <gatha type="1"> ‘‘Saṭṭhibhikkhusahassānaṃ , tatiyo āsi samāgamo;</gatha>
    <gatha type="last">Jarādibhayatītānaṃ, orasānaṃ mahesino’’ti.</gatha>
    <paragraph>Tadā amhākaṃ bodhisatto sarabhavatīnagare paramapiyadassano sudassano nāma rājā hutvā vessabhumhi lokanāyake sarabhanagaramupagate tassa dhammaṃ sutvā pasannahadayo dasanakhasamodhānasamujjalaṃ jalajāmalāvikalakamalamakulasadisamañjaliṃ sirasi katvā buddhappamukhassa saṅghassa sacīvaraṃ mahādānaṃ datvā tattheva bhagavato nivāsatthāya gandhakuṭiṃ katvā taṃ parikkhipitvā vihārasahassaṃ kāretvā sabbañca vibhavajātaṃ bhagavato sāsane pariccajitvā tassa santike pabbajitvā ācāraguṇasampanno terasadhutaguṇesu nirato bodhisambhārapariyesanāya rato  buddhasāsanābhirato vihāsi. Sopi taṃ bhagavā byākāsi – ‘‘anāgate ito ekattiṃsakappe ayaṃ gotamo nāma buddho bhavissatī’’ti. Tena vuttaṃ –</paragraph>
    <hangnum nr="10"/>
    <gatha type="1"> ‘‘Ahaṃ tena samayena, sudassano nāma khattiyo;</gatha>
    <gatha type="2">Nimantetvā mahāvīraṃ, dānaṃ datvā mahārahaṃ;</gatha>
    <gatha type="last">Annapānena vatthena, sasaṅghaṃ jinapūjayiṃ.</gatha>
    <hangnum nr="11"/>
    <gatha type="1"> ‘‘Tassa buddhassa asamassa, cakkaṃ vattitamuttamaṃ;</gatha>
    <gatha type="last">Sutvāna paṇitaṃ dhammaṃ, pabbajjamabhirocayiṃ.</gatha>
    <hangnum nr="12"/>
    <gatha type="1"> ‘‘Mahādānaṃ pavattetvā, rattindivamatandito;</gatha>
    <gatha type="last">Pabbajjaṃ guṇasampannaṃ, pabbajiṃ jinasantike.</gatha>
    <hangnum nr="13"/>
    <gatha type="1"> ‘‘Ācāraguṇasampanno, vattasīlasamāhito;</gatha>
    <gatha type="last">Sabbaññutaṃ gavesanto, ramāmi jinasāsane.</gatha>
    <hangnum nr="14"/>
    <gatha type="1"> ‘‘Saddhāpītiṃ  upagantvā, buddhaṃ vandāmi sattharaṃ;</gatha>
    <gatha type="last">Pīti uppajjati mayhaṃ, bodhiyāyeva kāraṇā.</gatha>
    <hangnum nr="15"/>
    <gatha type="1"> ‘‘Anivattamānasaṃ ñatvā, sambuddho etadabravi;</gatha>
    <gatha type="last">Ekattiṃse ito kappe, ayaṃ buddho bhavissati.</gatha>
    <hangnum nr="16"/>
    <gatha type="1"> ‘‘Ahu kapilavhayā rammā…pe… hessāma sammukhaṃ imaṃ.</gatha>
    <hangnum nr="17"/>
    <gatha type="1"> ‘‘Tassāhaṃ vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā’’ti.</gatha>
    <paragraph>Tattha cakkaṃ vattitanti dhammacakkaṃ pavattitaṃ. Paṇītaṃ dhammanti uttarimanussadhammaṃ. Pabbajjaṃ guṇasampannanti ñatvā pabbajinti attho. Vattasīlasamāhitoti vattesu ca sīlesu ca samāhito. Tesaṃ tesaṃ pūraṇe samāhitoti attho. Ramāmīti abhiramiṃ. Saddhāpītinti saddhañca pītiñca upagantvā. Vandāmīti abhivandiṃ, atītatthe vattamānavacanaṃ daṭṭhabbaṃ. Sattharanti satthāraṃ. Anivattamānasanti anosakkiyamānamānasaṃ.</paragraph>
    <paragraph>Tassa  pana bhagavato anomaṃ nāma nagaraṃ ahosi. Suppatīto nāmassa pitā khattiyo, yasavatī nāma mātā, soṇo ca uttaro ca dve aggasāvakā, upasanto nāmupaṭṭhāko, rāmā ca samālā ca dve aggasāvikā, sālarukkho bodhi, sarīraṃ saṭṭhihatthubbedhaṃ ahosi. Saṭṭhivassasahassāni āyu, sucittā nāmassa bhariyā, suppabuddho nāmassa putto, suvaṇṇasivikāya nikkhami. Tena vuttaṃ –</paragraph>
    <hangnum nr="18"/>
    <gatha type="1"> ‘‘Anomaṃ nāma nagaraṃ, suppatīto nāma khattiyo;</gatha>
    <gatha type="last">Mātā yasavatī nāma, vessabhussa mahesino.</gatha>
    <hangnum nr="23"/>
    <gatha type="1"> ‘‘Soṇo ca uttaro ceva, ahesuṃ aggasāvakā;</gatha>
    <gatha type="last">Upasanto nāmupaṭṭhāko, vessabhussa mahesino.</gatha>
    <hangnum nr="24"/>
    <gatha type="1"> ‘‘Rāmā ceva samālā ca, ahesuṃ aggasāvikā;</gatha>
    <gatha type="last">Bodhi tassa bhagavato, mahāsāloti vuccati.</gatha>
    <hangnum nr="25"/>
    <gatha type="1"> ‘‘Sotthiko  ceva rammo ca, ahesuṃ aggupaṭṭhakā;</gatha>
    <gatha type="last">Gotamī sirimā ceva, ahesuṃ aggupaṭṭhikā.</gatha>
    <hangnum nr="26"/>
    <gatha type="1"> ‘‘Saṭṭhiratanamubbedho, hemayūpasamūpamo;</gatha>
    <gatha type="last">Kāyā niccharatī rasmi, rattiṃva pabbate sikhī.</gatha>
    <hangnum nr="27"/>
    <gatha type="1"> ‘‘Saṭṭhivassasahassāni, āyu tassa mahesino;</gatha>
    <gatha type="last">Tāvatā tiṭṭhamāno so, tāresi, janataṃ bahuṃ.</gatha>
    <hangnum nr="28"/>
    <gatha type="1"> ‘‘Dhammaṃ vitthārikaṃ katvā, vibhajitvā mahājanaṃ;</gatha>
    <gatha type="last">Dhammanāvaṃ ṭhapetvāna, nibbuto so sasāvako.</gatha>
    <hangnum nr="29"/>
    <gatha type="1"> ‘‘Dassaneyyaṃ sabbajanaṃ, vihāraṃ iriyāpathaṃ;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā’’ti.</gatha>
    <paragraph>Tattha hemayūpasamūpamoti  suvaṇṇatthambhasadisoti attho. Niccharatīti ito cito ca sandhāvati. Rasmīti pabhārasmi. Rattiṃva pabbate sikhīti rattiyaṃ pabbatamatthake aggi viya. Raṃsivijjotā tassa kāyeti attho. Vibhajitvāti vibhāgaṃ katvā, ugghaṭitādivasena sotāpannādivasena cāti attho. Dhammanāvanti aṭṭhaṅgamaggasaṅkhātaṃ dhammanāvaṃ, caturoghanittharaṇatthāya ṭhapetvāti attho. Dassaneyyanti dassanīyo. Sabbajananti sabbo jano, sasāvakasaṅgho sammāsambuddhoti attho. Vihāranti vihāro, sabbattha paccatte upayogavacanaṃ daṭṭhabbaṃ.</paragraph>
    <paragraph>Vessabhū kira bhagavā usabhavatīnagare kheme migadāye parinibbāyi. Dhātuyo panassa vippakiriṃsu.</paragraph>
    <gatha type="1">‘‘Usabhavatipure puruttame, jinavasabho bhagavā hi vessabhū;</gatha>
    <gatha type="last">Upavanavihare manorame, nirupadhisesamupāgato kirā’’ti.</gatha>
    <paragraph type="unindented">Sesaṃ sabbattha gāthāsu pākaṭamevāti.</paragraph>
    <centered>Vessabhūbuddhavaṃsavaṇṇanā niṭṭhitā.</centered>
    <centered>Niṭṭhito ekavīsatimo buddhavaṃso.</centered>
  </text>
</tree>
