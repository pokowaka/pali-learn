<?xml version='1.0' encoding='UTF-8'?>
<tree text="3. D&#x12B;pa&#x1E45;karabuddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Rammanagaravāsinopi  te upāsakā buddhappamukhassa bhikkhusaṅghassa mahādānaṃ datvā puna bhagavantaṃ bhuttāviṃ onītapattapāṇiṃ mālāgandhādīhi pūjetvā vanditvā dānānumodanaṃ sotukāmā upanisīdiṃsu. Atha satthā tesaṃ paramamadhuraṃ hadayaṅgamaṃ dānānumodanamakāsi –</paragraph>
    <gatha type="1">‘‘Dānaṃ nāma sukhādīnaṃ, nidānaṃ paramaṃ mataṃ;</gatha>
    <gatha type="last">Nibbānaṃ pana sopānaṃ, patiṭṭhāti pavuccati.</gatha>
    <gatha type="1">‘‘Dānaṃ tāṇaṃ manussānaṃ, dānaṃ bandhu parāyanaṃ;</gatha>
    <gatha type="last">Dānaṃ dukkhādhipannānaṃ, sattānaṃ paramā gati.</gatha>
    <gatha type="1">‘‘Dukkhanittharaṇaṭṭhena , dānaṃ nāvāti dīpitaṃ;</gatha>
    <gatha type="last">Bhayarakkhaṇato dānaṃ, nagaranti ca vaṇṇitaṃ.</gatha>
    <gatha type="1">‘‘Dānaṃ  durāsadaṭṭhena, vuttamāsivisoti ca;</gatha>
    <gatha type="last">Dānaṃ lobhamalādīhi, padumaṃ anupalittato.</gatha>
    <gatha type="1">‘‘Natthi dānasamo loke, purisassa avassayo;</gatha>
    <gatha type="last">Paṭipajjatha tasmā taṃ, kiriyājjhāsayena ca.</gatha>
    <gatha type="1">‘‘Saggalokanidānāni, dānāni matimā idha;</gatha>
    <gatha type="last">Ko hi nāma naro loke, na dadeyya hite rato.</gatha>
    <gatha type="1">‘‘Sutvā devesu sampattiṃ, ko naro dānasambhavaṃ;</gatha>
    <gatha type="last">Na dajjā sukhappadaṃ dānaṃ, dānaṃ cittappamodanaṃ.</gatha>
    <gatha type="1">‘‘Dānena  paṭipannena, accharāparivārito;</gatha>
    <gatha type="last">Ramate suciraṃ kālaṃ, nandane suranandane.</gatha>
    <gatha type="1">‘‘Pītimuḷāraṃ vindati dātā, gāravamasmiṃ gacchati loke;</gatha>
    <gatha type="last">Kittimanantaṃ yāti ca dātā, vissasanīyo hoti ca dātā.</gatha>
    <gatha type="1">‘‘Datvā dānaṃ yāti naro so, bhogasamiddhiṃ dīghañcāyu;</gatha>
    <gatha type="2">Sussaratampi ca vindati rūpaṃ, sagge saddhiṃ kīḷati devehi;</gatha>
    <gatha type="last">Vimānesu ṭhatvā nānā, mattamayūrābhirutesu.</gatha>
    <gatha type="1">‘‘Corārirājodakapāvakānaṃ, dhanaṃ asādhāraṇameva dānaṃ;</gatha>
    <gatha type="last">Dadāti taṃ sāvakañāṇabhūmiṃ, paccekabhūmiṃ pana buddhabhūmi’’nti. –</gatha>
    <paragraph type="unindented">Evamādinā nayena dānānumodanaṃ katvā dānānisaṃsaṃ pakāsetvā tadanantaraṃ sīlakathaṃ kathesi. Sīlaṃ nāmetaṃ idhalokaparalokasampattīnaṃ mūlaṃ.</paragraph>
    <gatha type="1">‘‘Sīlaṃ sukhānaṃ paramaṃ nidānaṃ, sīlena sīlī tidivaṃ payāti;</gatha>
    <gatha type="last">Sīlañhi saṃsāramupāgatassa, tāṇañca leṇañca parāyanañca.</gatha>
    <gatha type="1">‘‘Avassayo  sīlasamo janānaṃ, kuto panañño idha vā parattha;</gatha>
    <gatha type="last">Sīlaṃ guṇānaṃ paramā patiṭṭhā, yathā dharā thāvarajaṅgamānaṃ.</gatha>
    <gatha type="1">‘‘Sīlaṃ kireva kalyāṇaṃ, sīlaṃ loke anuttaraṃ;</gatha>
    <gatha type="last">Ariyavuttisamācāro, yena vuccati sīlavā’’. (jā. 1.3.118);</gatha>
    <paragraph>Sīlālaṅkārasamo  alaṅkāro natthi, sīlagandhasamo gandho natthi, sīlasamaṃ kilesamalavisodhanaṃ natthi, sīlasamaṃ pariḷāhūpasamaṃ natthi, sīlasamaṃ kittijananaṃ natthi, sīlasamaṃ saggārohaṇasopānaṃ natthi, nibbānanagarappavesane ca sīlasamaṃ dvāraṃ natthi. Yathāha –</paragraph>
    <gatha type="1">‘‘Sobhantevaṃ  na rājāno, muttāmaṇivibhūsitā;</gatha>
    <gatha type="last">Yathā sobhanti yatino, sīlabhūsanabhūsitā.</gatha>
    <gatha type="1">‘‘Sīlagandhasamo gandho, kuto nāma bhavissati;</gatha>
    <gatha type="last">Yo samaṃ anuvāte ca, paṭivāte ca vāyati. (visuddhi. 1.9);</gatha>
    <gatha type="1">‘‘Na pupphagandho paṭivātameti, na candanaṃ taggaramallikā vā;</gatha>
    <gatha type="last">Satañca gandho paṭivātameti, sabbā disā sappuriso pavāyati.</gatha>
    <gatha type="1">‘‘Candanaṃ tagaraṃ vāpi, uppalaṃ atha vassikī;</gatha>
    <gatha type="last">Etesaṃ gandhajātānaṃ, sīlagandho anuttaro. (dha. pa. 54-55; mi. pa. 5.4.1);</gatha>
    <gatha type="1">‘‘Na gaṅgā yamunā cāpi, sarabhū vā sarasvatī;</gatha>
    <gatha type="last">Ninnagā vāciravatī, mahī vāpi mahānadī.</gatha>
    <gatha type="1">‘‘Sakkuṇanti visodhetuṃ, taṃ malaṃ idha pāṇinaṃ;</gatha>
    <gatha type="last">Visodhayati sattānaṃ, yaṃ ve sīlajalaṃ malaṃ.</gatha>
    <gatha type="1">‘‘Na taṃ sajaladā vātā, na cāpi haricandanaṃ;</gatha>
    <gatha type="last">Neva hārā na maṇayo, na candakiraṇaṅkurā.</gatha>
    <gatha type="1">‘‘Samayantīdha  sattānaṃ, pariḷāhaṃ surakkhitaṃ;</gatha>
    <gatha type="last">Yaṃ sameti idaṃ ariyaṃ, sīlaṃ accantasītalaṃ.</gatha>
    <gatha type="1">‘‘Attānuvādādibhayaṃ, viddhaṃsayati sabbadā;</gatha>
    <gatha type="last">Janeti kittihāsañca, sīlaṃ sīlavato sadā.</gatha>
    <gatha type="1">‘‘Saggārohaṇasopānaṃ, aññaṃ sīlasamaṃ kuto;</gatha>
    <gatha type="last">Dvāraṃ vā pana nibbāna, nagarassa pavesane.</gatha>
    <gatha type="1">‘‘Guṇānaṃ  mūlabhūtassa, dosānaṃ balaghātino;</gatha>
    <gatha type="last">Iti sīlassa jānātha, ānisaṃsamanuttara’’nti. (visuddhi. 1.9);</gatha>
    <paragraph>Evaṃ bhagavā sīlānisaṃsaṃ dassetvā – ‘‘idaṃ pana sīlaṃ nissāya ayaṃ saggo labhatī’’ti dassanatthaṃ tadanantaraṃ saggakathaṃ kathesi. Ayaṃ saggo nāma iṭṭho kanto manāpo ekantasukho niccamettha kīḷā niccaṃ sampattiyo labhanti. Cātumahārājikā devā navutivassasatasahassāni dibbasukhaṃ dibbasampattiṃ paṭilabhanti. Tāvatiṃsā tisso vassakoṭiyo saṭṭhi ca vassasatasahassānīti evamādisaggaguṇapaṭisaṃyuttakathaṃ kathesi. Evaṃ saggakathāya  palobhetvā puna – ‘‘ayampi saggo anicco adhuvo na tattha chandarāgo kātabbo’’ti kāmānaṃ ādīnavaṃ okāraṃ saṃkilesaṃ nekkhamme ānisaṃsañca pakāsetvā amatapariyosānaṃ dhammakathaṃ kathesi. Evaṃ tassa mahājanassa dhammaṃ desetvā ekacce saraṇesu ca ekacce pañcasīlesu ca ekacce sotāpattiphale ca ekacce sakadāgāmiphale ekacce anāgāmiphale ekacce catūsupi phalesu ekacce tīsu vijjāsu ekacce chasu abhiññāsu ekacce aṭṭhasu samāpattīsu patiṭṭhāpetvā uṭṭhāyāsanā rammanagarato nikkhamitvā sudassanamahāvihārameva pāvisi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Tadā te bhojayitvāna, sasaṅghaṃ lokanāyakaṃ;</gatha>
    <gatha type="last">Upagacchuṃ saraṇaṃ tassa, dīpaṅkarassa satthuno.</gatha>
    <hangnum nr="2"/>
    <gatha type="1"> ‘‘Saraṇāgamane kañci, niveseti tathāgato;</gatha>
    <gatha type="last">Kañci pañcasu sīlesu, sīle dasavidhe paraṃ.</gatha>
    <hangnum nr="3"/>
    <gatha type="1"> ‘‘Kassaci  deti sāmaññaṃ, caturo phalamuttame;</gatha>
    <gatha type="last">Kassaci asame dhamme, deti so paṭisambhidā.</gatha>
    <hangnum nr="4"/>
    <gatha type="1"> ‘‘Kassaci varasamāpattiyo, aṭṭha deti narāsabho;</gatha>
    <gatha type="last">Tisso kassaci vijjāyo, chaḷabhiññā pavecchati.</gatha>
    <hangnum nr="5"/>
    <gatha type="1"> ‘‘Tena yogena janakāyaṃ, ovadati mahāmuni;</gatha>
    <gatha type="last">Tena vitthārikaṃ āsi, lokanāthassa sāsanaṃ.</gatha>
    <hangnum nr="6"/>
    <gatha type="1"> ‘‘Mahāhanusabhakkhandho , dīpaṅkarasanāmako;</gatha>
    <gatha type="last">Bahū jane tārayati, parimoceti duggatiṃ.</gatha>
    <hangnum nr="7"/>
    <gatha type="1"> ‘‘Bodhaneyyaṃ janaṃ disvā, satasahassepi yojane;</gatha>
    <gatha type="last">Khaṇena upagantvāna, bodheti taṃ mahāmunī’’ti.</gatha>
    <paragraph>Tattha teti rammanagaravāsino upāsakā. Saraṇanti ettha saraṇaṃ saraṇagamanaṃ saraṇassa gantā ca veditabbā. Sarati hiṃsati vināsetīti saraṇaṃ, kiṃ taṃ? Ratanattayaṃ. Taṃ pana saraṇagatānaṃ teneva saraṇagamanena bhayaṃ santāsaṃ dukkhaṃ duggatiṃ parikkilesaṃ hanati hiṃsati vināsetīti saraṇanti vuccatīti. Vuttañhetaṃ –</paragraph>
    <gatha type="1">‘‘Ye keci buddhaṃ saraṇaṃ gatāse, na te gamissanti apāyabhūmiṃ;</gatha>
    <gatha type="last">Pahāya mānusaṃ dehaṃ, devakāyaṃ paripūressanti. (dī. ni. 2.332; saṃ. ni. 1.37);</gatha>
    <gatha type="1">‘‘Ye  keci dhammaṃ saraṇaṃ gatāse, na te gamissanti apāyabhūmiṃ;</gatha>
    <gatha type="last">Pahāya mānusaṃ dehaṃ, devakāyaṃ paripūressanti. (dī. ni. 2.332; saṃ. ni. 1.37);</gatha>
    <gatha type="1">‘‘Ye keci saṅghaṃ saraṇaṃ gatāse, na te gamissanti apāyabhūmiṃ;</gatha>
    <gatha type="last">Pahāya mānusaṃ dehaṃ, devakāyaṃ paripūressantī’’ti. (dī. ni. 2.332; saṃ. ni. 1.37);</gatha>
    <paragraph>Saraṇagamanaṃ nāma ratanattayaparāyanākārappavatto cittuppādo. Saraṇassa gantā nāma taṃsamaṅgīpuggalo. Evaṃ tāva saraṇaṃ saraṇagamanaṃ saraṇassa gantā cāti idaṃ tayaṃ veditabbaṃ.</paragraph>
    <paragraph>Tassāti taṃ dīpaṅkaraṃ, upayogatthe sāmivacanaṃ daṭṭhabbaṃ. ‘‘Upagacchuṃ saraṇaṃ tatthā’’tipi pāṭho. Satthunoti satthāraṃ. Saraṇāgamane kañcīti kañci puggalaṃ saraṇagamane nivesetīti attho. Kiñcāpi paccuppannavasena vuttaṃ, atītakālavasena pana attho gahetabbo. Esa nayo sesesupi. ‘‘Kassaci saraṇāgamane’’tipi pāṭho, tassapi soyevattho. Kañci pañcasu sīlesūti  kañci puggalaṃ pañcasu viratisīlesu nivesesīti attho. ‘‘Kassaci pañcasu sīlesū’’tipi pāṭho, soyevattho. Sīle dasavidhe paranti aparaṃ puggalaṃ dasavidhe sīle nivesesīti attho. ‘‘Kassaci kusale dasā’’tipi pāṭho, tassa kañci puggalaṃ dasa kusaladhamme samādapesīti attho. Kassaci deti sāmaññanti ettha paramatthato sāmaññanti maggo vuccati. Yathāha –</paragraph>
    <paragraph type="indent">‘‘Katamañca, bhikkhave, sāmaññaṃ? Ayameva ariyo aṭṭhaṅgiko maggo, seyyathidaṃ – sammādiṭṭhi…pe… sammāsamādhi. Idaṃ vuccati, bhikkhave, sāmañña’’nti (saṃ. ni. 5.36).</paragraph>
    <paragraph>Caturo phalamuttameti cattāri uttamāni phalānīti attho. Ma-kāro padasandhikaro. Liṅgavipariyāsena vuttaṃ. Yathopanissayaṃ cattāro magge cattāri ca sāmaññaphalāni kassaci adāsīti attho. Kassaci asame dhammeti kassaci asadise cattāro paṭisambhidādhamme adāsi.</paragraph>
    <paragraph>Kassaci varasamāpattiyoti kassaci pana nīvaraṇavigamena padhānabhūtā aṭṭha samāpattiyo adāsi. Tisso kassaci vijjāyoti kassaci puggalassa upanissayavasena dibbacakkhuñāṇapubbenivāsānussatiñāṇaāsavakkhayañāṇānaṃ vasena tisso vijjāyo. Chaḷabhiññā pavecchatīti cha abhiññāyo kassaci adāsi.</paragraph>
    <paragraph>Tena yogenāti tena nayena tenānukkamena ca. Janakāyanti janasamūhaṃ. Ovadatīti ovadi. Kālavipariyāsena vuttanti veditabbaṃ. Ito uparipi īdisesu vacanesu atītakālavaseneva attho gahetabbo . Tena vitthārikaṃ āsīti tena dīpaṅkarassa bhagavato ovādena anusāsaniyā vitthārikaṃ vitthataṃ visālībhūtaṃ sāsanaṃ ahosi.</paragraph>
    <paragraph>Mahāhanūti  mahāpurisānaṃ kira dvepi hanūni paripuṇṇāni dvādasiyā pakkhassa candasadisākārāni hontīti mahantāni hanūni yassa so mahāhanu, sīhahanūti vuttaṃ hoti. Usabhakkhandhoti usabhasseva khandho yassa bhavati, so usabhakkhandho. Suvaṭṭitasuvaṇṇāliṅgasadisarucirakkhandho samavaṭṭacārukkhandhoti attho. Dīpaṅkarasanāmakoti dīpaṅkarasanāmo . Bahū jane tārayatīti bahū buddhaveneyye jane tāresi. Parimocetīti parimocesi. Duggatinti duggatito. Nissakkatthe upayogavacanaṃ.</paragraph>
    <paragraph>Idāni tāraṇaparimocanakaraṇākāradassanatthaṃ ‘‘bodhaneyyaṃ jana’’nti gāthā vuttā. Tattha bodhaneyyaṃ jananti bodhaneyyaṃ pajaṃ, ayameva vā pāṭho. Disvāti buddhacakkhunā vā samantacakkhunā vā disvā. Satasahassepi yojaneti anekasatasahassepi yojane ṭhitaṃ. Idaṃ pana dasasahassiyaṃyeva sandhāya vuttanti daṭṭhabbaṃ.</paragraph>
    <paragraph>Dīpaṅkaro kira satthā buddhattaṃ patvā bodhimūle sattasattāhaṃ vītināmetvā aṭṭhame sattāhe mahābrahmuno dhammajjhesanaṃ paṭiññāya sunandārāme dhammacakkaṃ pavattetvā koṭisataṃ devamanussānaṃ dhammāmataṃ pāyesi. Ayaṃ paṭhamo abhisamayo ahosi.</paragraph>
    <paragraph>Atha satthā attano puttassa samavaṭṭakkhandhassa usabhakkhandhassa nāma ñāṇaparipākaṃ ñatvā taṃ atrajaṃ pamukhaṃ katvā rāhulovādasadisaṃ dhammaṃ desetvā devamanussānaṃ navutikoṭiyo dhammāmataṃ pāyesi. Ayaṃ dutiyo abhisamayo ahosi.</paragraph>
    <paragraph>Puna bhagavā amaravatīnagaradvāre mahāsirīsarukkhamūle yamakapāṭihāriyaṃ katvā mahājanassa bandhanāmokkhaṃ katvā devagaṇaparivuto divasakarātirekajutivisarabhavane tāvatiṃsabhavane pāricchattakamūle paramasītale paṇḍukambalasilātale nisīditvā sabbadevagaṇapītisañjananiṃ attano  jananiṃ sumedhādeviṃ pamukhaṃ katvā sabbalokaviditavisuddhidevo devadevo dīpaṅkaro bhagavā sabbasattahitakaraṃ paramātirekagambhīrasukhumaṃ buddhivisadakaraṃ sattappakaraṇaṃ abhidhammapiṭakaṃ desetvā navutidevakoṭisahassānaṃ dhammāmataṃ pāyesi. Ayaṃ tatiyo abhisamayo ahosi. Tena vuttaṃ –</paragraph>
    <hangnum nr="8"/>
    <gatha type="1"> ‘‘Paṭhamābhisamaye buddho, koṭisatamabodhayi;</gatha>
    <gatha type="last">Dutiyābhisamaye nātho, navutikoṭimabodhayi.</gatha>
    <hangnum nr="9"/>
    <gatha type="1"> ‘‘Yadā ca devabhavanamhi, buddho dhammamadesayi;</gatha>
    <gatha type="last">Navutikoṭisahassānaṃ, tatiyābhisamayo ahū’’ti.</gatha>
    <paragraph>Dīpaṅkarassa  pana bhagavato tayo sāvakasannipātā ahesuṃ. Tattha sunandārāme koṭisatasahassānaṃ paṭhamo sannipāto ahosi. Tena vuttaṃ –</paragraph>
    <hangnum nr="10"/>
    <gatha type="1"> ‘‘Sannipātā tayo āsuṃ, dīpaṅkarassa satthuno;</gatha>
    <gatha type="last">Koṭisatasahassānaṃ, paṭhamo āsi samāgamo’’ti.</gatha>
    <paragraph>Athāparena samayena dasabalo catūhi bhikkhusatasahassehi parivuto gāmanigamanagarapaṭipāṭiyā mahājanānuggahaṃ karonto cārikaṃ caramāno anukkamena ekasmiṃ padese mahājanakatasakkāraṃ sabbalokavissutaṃ amanussapariggahitaṃ atibhayānakaṃ olambāmbudharaparicumbitakūṭaṃ vividhasurabhitarukusumavāsitakūṭaṃ nānāmigagaṇavicaritakūṭaṃ nāradakūṭaṃ nāma paramaramaṇīyaṃ pabbataṃ sampāpuṇi. So kira pabbato nāradena nāma yakkhena pariggahito ahosi. Tattha pana tassa yakkhassa anusaṃvaccharaṃ mahājano manussabaliṃ upasaṃharati.</paragraph>
    <paragraph>Atha dīpaṅkaro kira bhagavā tassa mahājanassa upanissayasampattiṃ disvā tato bhikkhusaṅghaṃ cātuddisaṃ pesetvā adutiyo asahāyo mahākaruṇābalavasaṅgatahadayo tañca yakkhaṃ vinetuṃ taṃ nāradapabbataṃ abhiruhi. Atha so manussabhakkho sakahitanirapekkho paravadhadakkho yakkho makkhaṃ asahamāno kodhaparetamānaso dasabalaṃ bhiṃsāpetvā palāpetukāmo taṃ pabbataṃ cālesi. So kira pabbato tena  cāliyamāno bhagavato ānubhāvena tasseva matthake patamāno viya ahosi.</paragraph>
    <paragraph>Tato so bhīto – ‘‘handa naṃ agginā jhāpessāmī’’ti mahantaṃ atibhīmadassanaṃ aggikkhandhaṃ nibbattesi. So aggikkhandho paṭivāte khitto viya attanova dukkhaṃ janesi, na pana bhagavato cīvare aṃsumattampi daḍḍhuṃ samattho ahosi. Yakkho pana ‘‘samaṇo daḍḍho, na daḍḍho’’ti olokento dasabalaṃ saradasamayavimalakaranikaraṃ sabbajanaratikaraṃ rajanikaramiva sītalajalatalagatakamalakaṇṇikāya nisinnaṃ viya bhagavantaṃ disvā cintesi – ‘‘aho ayaṃ samaṇo mahānubhāvo, yaṃ yaṃ imassāhaṃ anatthaṃ karomi, so so mamūpariyeva patati, imaṃ pana samaṇaṃ muñcitvā aññaṃ me paṭisaraṇaṃ parāyanaṃ natthi, pathaviyaṃ upakkhalitā pathaviṃyeva nissāya uṭṭhahanti, handāhaṃ imaṃyeva samaṇaṃ saraṇaṃ gamissāmī’’ti.</paragraph>
    <paragraph>Athevaṃ  pana so cintetvā bhagavato cakkālaṅkatatalesu pādesu sirasā nipatitvā – ‘‘accayo maṃ, bhante, accagamā’’ti vatvā bhagavantaṃ saraṇamagamāsi. Athassa bhagavā anupubbikathaṃ kathesi. So desanāpariyosāne dasahi yakkhasahassehi saddhiṃ sotāpattiphale patiṭṭhahi. Tasmiṃ kira divase sakalajambudīpatalavāsino manussā  tassa balikammatthaṃ ekekagāmato ekekaṃ purisaṃ āhariṃsu. Aññañca bahutilataṇḍulakulatthamuggamāsādiṃ sappinavanītatelamadhuphāṇitādiñca āhariṃsu. Atha so yakkho taṃ divasaṃ ābhatataṇḍulādikaṃ sabbaṃ tesaṃyeva datvā te balikammatthāya ānītamanusse dasabalassa niyyātesi.</paragraph>
    <paragraph>Atha satthā te manusse ehibhikkhupabbajjāya pabbājetvā antosattāheyeva sabbe arahatte patiṭṭhāpetvā māghapuṇṇamāya koṭisatabhikkhumajjhagato caturaṅgasamannāgate sannipāte pātimokkhamuddisi. Caturaṅgāni nāma sabbeva ehibhikkhū honti, sabbe chaḷabhiññā honti, sabbe anāmantitāva āgatā, pannarasūposathadivaso cāti imāni cattāri aṅgāni nāma. Ayaṃ dutiyo sannipāto ahosi. Tena vuttaṃ –</paragraph>
    <hangnum nr="11"/>
    <gatha type="1"> ‘‘Puna  nāradakūṭamhi, pavivekagate jine;</gatha>
    <gatha type="last">Khīṇāsavā vītamalā, samiṃsu satakoṭiyo’’ti.</gatha>
    <paragraph>Tattha pavivekagateti gaṇaṃ pahāya gate. Samiṃsūti sannipatiṃsu.</paragraph>
    <paragraph>Yadā pana dīpaṅkaro lokanāyako sudassananāmake pabbate vassāvāsamupagañchi, tadā kira jambudīpavāsino manussā anusaṃvaccharaṃ giraggasamajjaṃ karonti. Tasmiṃ kira samajje sannipatitā manussā dasabalaṃ disvā dhammakathaṃ sutvā tatra pasīditvā pabbajiṃsu. Mahāpavāraṇadivase satthā tesaṃ ajjhāsayānukūlaṃ vipassanākathaṃ kathesi. Taṃ sutvā te sabbe saṅkhāre sammasitvā vipassanānupubbena maggānupubbena ca arahattaṃ pāpuṇiṃsu. Atha satthā navutikoṭisahassehi saddhiṃ pavāresi. Ayaṃ tatiyo sannipāto ahosi. Tena vuttaṃ –</paragraph>
    <hangnum nr="12"/>
    <gatha type="1"> ‘‘Yamhi kāle mahāvīro, sudassanasiluccaye;</gatha>
    <gatha type="last">Navutikoṭisahassehi, pavāresi mahāmuni.</gatha>
    <gatha type="1">‘‘Ahaṃ  tena samayena, jaṭilo uggatāpano;</gatha>
    <gatha type="last">Antalikkhamhi caraṇo, pañcābhiññāsu pāragū’’ti. (dha. sa. aṭṭha. nidānakathā);</gatha>
    <paragraph>Ayaṃ gāthā aṭṭhasāliniyā dhammasaṅgahaṭṭhakathāya nidānavaṇṇanāya dīpaṅkarabuddhavaṃse likhitā. Imasmiṃ pana buddhavaṃse natthi. Natthibhāvoyeva panassā yuttataro. Kasmāti ce? Heṭṭhā sumedhakathāsu kathitattāti.</paragraph>
    <paragraph>Dīpaṅkare kira bhagavati dhammaṃ desente dasasahassānañca vīsatisahassānañca dhammābhisamayo ahosiyeva. Ekassa pana dvinnaṃ tiṇṇaṃ catunnanti ca ādivasena abhisamayānaṃ anto natthi. Tasmā dīpaṅkarassa bhagavato sāsanaṃ vitthārikaṃ bāhujaññaṃ ahosi. Tena vuttaṃ –</paragraph>
    <hangnum nr="13"/>
    <gatha type="1"> ‘‘Dasavīsasahassānaṃ , dhammābhisamayo ahu;</gatha>
    <gatha type="last">Ekadvinnaṃ abhisamayā, gaṇanāto asaṅkhiyā’’ti.</gatha>
    <paragraph>Tattha dasavīsasahassānanti dasasahassānaṃ vīsatisahassānañca. Dhammābhisamayoti catusaccadhammappaṭivedho. Ekadvinnanti ekassa ceva dvinnañca , tiṇṇaṃ catunnaṃ…pe… dasannantiādinā nayena asaṅkhyeyyāti attho. Evaṃ asaṅkhyeyyābhisamayattā ca vitthārikaṃ mahantappattaṃ bahūhi paṇḍitehi devamanussehi niyyānikanti jaññaṃ jānitabbaṃ adhisīlasikkhādīhi iddhañca samādhiādīhi phītañca ahosi. Tena vuttaṃ –</paragraph>
    <hangnum nr="14"/>
    <gatha type="1"> ‘‘Vitthārikaṃ bāhujaññaṃ, iddhaṃ phītaṃ ahū tadā;</gatha>
    <gatha type="last">Dīpaṅkarassa bhagavato, sāsanaṃ suvisodhita’’nti.</gatha>
    <paragraph>Tattha suvisodhitanti suṭṭhu bhagavatā sodhitaṃ visuddhaṃ kataṃ. Dīpaṅkaraṃ kira satthāraṃ sabbakālaṃ chaḷabhiññānaṃ mahiddhikānaṃ bhikkhūnaṃ cattāri satasahassāni parivārenti. Tena ca samayena ye sekkhā kālakiriyaṃ karonti, te garahitā bhavanti, sabbe khīṇāsavā hutvāva parinibbāyantīti adhippāyo. Tasmā hi tassa bhagavato sāsanaṃ supupphitaṃ susamiddhaṃ khīṇāsavehi bhikkhūhi ativiya sobhittha. Tena vuttaṃ –</paragraph>
    <hangnum nr="15"/>
    <gatha type="1"> ‘‘Cattāri  satasahassāni, chaḷabhiññā mahiddhikā;</gatha>
    <gatha type="last">Dīpaṅkaraṃ lokaviduṃ, parivārenti sabbadā.</gatha>
    <hangnum nr="16"/>
    <gatha type="1"> ‘‘Ye keci tena samayena, jahanti mānusaṃ bhavaṃ;</gatha>
    <gatha type="last">Appattamānasā sekhā, garahitā bhavanti te.</gatha>
    <hangnum nr="17"/>
    <gatha type="1"> ‘‘Supupphitaṃ pāvacanaṃ, arahantehi tādihi;</gatha>
    <gatha type="last">Khīṇāsavehi vimalehi, upasobhati sabbadā’’ti.</gatha>
    <paragraph>Tattha cattāri satasahassānīti gaṇanāya dassitā evaṃ dassitagaṇanā ime bhikkhūti dassanatthaṃ ‘‘chaḷabhiññā mahiddhikā’’ti vuttanti evamattho gahetabbo. Atha vā chaḷabhiññā mahiddhikāti chaḷabhiññānaṃ mahiddhikānanti sāmiatthe paccattavacanaṃ daṭṭhabbaṃ. Parivārenti sabbadāti niccakālaṃ dasabalaṃ parivārenti, bhagavantaṃ muñcitvā katthaci na gacchantīti adhippāyo. Tena samayenāti tasmiṃ samaye. Ayaṃ pana samaya-saddo samavāyādīsu navasu atthesu dissati. Yathāha –</paragraph>
    <gatha type="1">‘‘Samavāye  khaṇe kāle, samūhe hetudiṭṭhisu;</gatha>
    <gatha type="last">Paṭilābhe pahāne ca, paṭivedhe ca dissatī’’ti. (dī. ni. aṭṭha. 1.1; ma. ni. aṭṭha. 1.mūlapariyāyasuttavaṇṇanā; saṃ. ni. aṭṭha. 1.1.1; a. ni. aṭṭha. 1.1.1; dha. sa. aṭṭha. 1 kāmāvacarakusalapadabhājanīya; khu. pā. aṭṭha. maṃgalasuttavaṇṇanā, evamiccādipāṭhavaṇṇanā; paṭi. ma. aṭṭha. 2.1.184);</gatha>
    <paragraph>Idha so kāle daṭṭhabbo; tasmiṃ kāleti attho. Mānusaṃ bhavanti manussabhāvaṃ. Appattamānasāti appattaṃ anadhigataṃ mānasaṃ yehi te appattamānasā. Mānasanti rāgassa ca cittassa ca arahattassa ca adhivacanaṃ. ‘‘Antalikkhacaro pāso, yvāyaṃ carati mānaso’’ti (saṃ. ni. 1.151; mahāva. 33) hi ettha pana rāgo ‘‘mānaso’’ti vutto. ‘‘Cittaṃ mano mānasaṃ hadayaṃ paṇḍara’’nti (dha. sa. 6; vibha. 184; mahāni. 1; cūḷani. pārāyanānugītigāthāniddesa 114) ettha cittaṃ. ‘‘Appattamānaso sekho, kālaṃ kayirā janesutā’’ti  (saṃ. ni. 1.159) ettha arahattaṃ. Idhāpi arahattameva adhippetaṃ (dha. sa. aṭṭha. 5 kāmāvacarakusalaniddesavārakathā; mahāni. aṭṭha. 1). Tasmā appattaarahattaphalāti attho. Sekhāti kenaṭṭhena sekhā? Sekhadhammapaṭilābhaṭṭhena sekhā. Vuttañhetaṃ – ‘‘kittāvatā nu kho, bhante, sekho hotīti? Idha, bhikkhave, bhikkhu sekhāya sammādiṭṭhiyā samannāgato hoti…pe… sekhena sammāsamādhinā samannāgato hoti. Ettāvatā kho, bhikkhave, bhikkhu sekho hotī’’ti (saṃ. ni. 5.13). Api ca sikkhantīti sekhā. Vuttañhetaṃ – ‘‘sikkhati, sikkhatīti kho, bhikkhu, tasmā sekhoti vuccati. Kiñca sikkhati? Adhisīlampi sikkhati adhicittampi adhipaññampi sikkhatīti kho, bhikkhu, tasmā sekhoti vuccatī’’ti (a. ni. 3.86).</paragraph>
    <paragraph>Supupphitanti suṭṭhu vikasitaṃ. Pāvacananti pasatthaṃ vacanaṃ, vuddhippattaṃ vā vacanaṃ pavacanaṃ, pavacanameva pāvacanaṃ, sāsananti attho. Upasobhatīti abhirājati ativirocati. Sabbadāti sabbakālaṃ. ‘‘Upasobhati sadevake’’tipi pāṭho.</paragraph>
    <paragraph>Tassa dīpaṅkarassa bhagavato rammavatī nāma nagaraṃ ahosi, sudevo nāma khattiyo pitā, sumedhā nāma devī mātā, sumaṅgalo ca tisso cāti dve aggasāvakā, sāgato nāma upaṭṭhāko, nandā ca sunandā cāti dve aggasāvikā, bodhi tassa bhagavato pipphalirukkho ahosi, asītihatthubbedho, satasahassavassāni āyūti. Kiṃ panimesaṃ jātanagarādīnaṃ dassane payojananti ce? Vuccate – yassa yadi neva jātanagaraṃ na pitā na mātā paññāyeyya, imassa pana neva jātanagaraṃ  na pitā na mātā paññāyati, devo vā sakko vā yakkho vā māro vā brahmā vā esa maññe, devānampi īdisaṃ pāṭihāriyaṃ anacchariyanti  maññamānā na sotabbaṃ na saddahitabbaṃ maññeyyuṃ, tato abhisamayo na bhaveyya, asati abhisamaye niratthako buddhuppādo bhaveyya, aniyyānikaṃ sāsanaṃ. Tasmā sabbabuddhānaṃ jātanagarādiko paricchedo dassetabbo. Tena vuttaṃ –</paragraph>
    <hangnum nr="18"/>
    <gatha type="1"> ‘‘Nagaraṃ rammavatī nāma, sudevo nāma khattiyo;</gatha>
    <gatha type="last">Sumedhā nāma janikā, dīpaṅkarassa satthuno.</gatha>
    <hangnum nr="24"/>
    <gatha type="1"> ‘‘Sumaṅgalo ca tisso ca, ahesuṃ aggasāvakā;</gatha>
    <gatha type="last">Sāgato nāmupaṭṭhāko, dīpaṅkarassa satthuno.</gatha>
    <hangnum nr="25"/>
    <gatha type="1"> ‘‘Nandā  ceva sunandā ca, ahesuṃ aggasāvikā;</gatha>
    <gatha type="last">Bodhi tassa bhagavato, pipphalīti pavuccati.</gatha>
    <hangnum nr="27"/>
    <gatha type="1"> ‘‘Asītihatthamubbedho, dīpaṅkaro mahāmuni;</gatha>
    <gatha type="last">Sobhati dīparukkhova, sālarājāva phullito.</gatha>
    <hangnum nr="28"/>
    <gatha type="1"> ‘‘Satasahassavassāni, āyu tassa mahesino;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="29"/>
    <gatha type="1"> ‘‘Jotayitvāna saddhammaṃ, santāretvā mahājanaṃ;</gatha>
    <gatha type="last">Jalitvā aggikkhandhova, nibbuto so sasāvako.</gatha>
    <hangnum nr="30"/>
    <gatha type="1"> ‘‘Sā ca iddhi so ca yaso, tāni ca pādesu cakkaratanāni;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā’’ti.</gatha>
    <paragraph>Tattha sudevo nāma khattiyoti sudevo nāmassa khattiyo pitā ahosīti attho. Janikāti janetti. Pipphalīti pilakkhakapītanarukkho bodhi. Asītihatthamubbedhoti asītihatthaṃ uccaggato. Dīparukkho vāti sampajjalitadīpamālākulo dīparukkho viya ārohapariṇāhasaṇṭhānapāripūrisampanno dvattiṃsavaralakkhaṇānubyañjanasamalaṅkatasarīro vipphuritaraṃsijālāvisaratārāgaṇasamujjalamiva gaganatalaṃ bhagavā  dharamānakāle sobhatīti sobhittha. Sālarājāva phullitoti pupphito sabbaphāliphullo sālarājarukkho viya ca sabbaphāliphullo yojanasatubbedho pāricchatto viya ca asītihatthubbedho bhagavā ativiya sobhati.</paragraph>
    <paragraph>Satasahassavassānīti vassasatasahassāni tassa āyūti attho. Tāvatā tiṭṭhamānoti tāvatakaṃ kālaṃ tiṭṭhamāno. Janatanti  janasamūhaṃ. Santāretvā mahājananti tārayitvā mahājanaṃ. ‘‘Santāretvā sadevaka’’ntipi pāṭho, tassa sadevakaṃ lokanti attho. Sā ca iddhīti sā ca sampatti ānubhāvo. So ca yasoti so ca parivāro. Sabbaṃ tamantarahitanti taṃ sabbaṃ vuttappakāraṃ sampattijātaṃ antarahitaṃ apagatanti attho. Nanu rittā sabbasaṅkhārāti sabbe pana saṅkhatadhammā nanu rittā tucchā, niccasārādirahitāti attho.</paragraph>
    <paragraph>Ettha  pana nagarādiparicchedo pāḷiyamāgatova. Sambahulavāro pana nāgato, so ānetvā dīpetabbo. Seyyathidaṃ – puttaparicchedo, bhariyāparicchedo, pāsādaparicchedo, agāravāsaparicchedo, nāṭakitthiparicchedo, abhinikkhamanaparicchedo, padhānaparicchedo, vihāraparicchedo, upaṭṭhākaparicchedoti. Etesampi dīpane kāraṇaṃ heṭṭhā vuttameva. Tassa pana dīpaṅkarassa bhariyānaṃ tisatasahassaṃ ahosi. Tassa aggamahesī padumā nāma, tassa pana putto usabhakkhandho nāma. Tena vuttaṃ –</paragraph>
    <gatha type="1">‘‘Bhariyā padumā nāma, vibuddhapadumānanā;</gatha>
    <gatha type="last">Atrajo usabhakkhandho, dīpaṅkarassa satthuno.</gatha>
    <gatha type="1">‘‘Haṃsā koñcā mayūrākhyā, pāsādāpi tayo matā;</gatha>
    <gatha type="last">Dasavassasahassāni, agāraṃ avasī kira.</gatha>
    <gatha type="1">‘‘Hatthiyānena nikkhanto, nandārāme jino vasī;</gatha>
    <gatha type="last">Nando nāmassupaṭṭhāko, lokānandakaro kirā’’ti.</gatha>
    <paragraph>Sabbabuddhānaṃ pana pañca vemattāni honti āyuvemattaṃ pamāṇavemattaṃ kulavemattaṃ padhānavemattaṃ rasmivemattanti. Tattha āyuvemattaṃ nāma keci dīghāyukā  honti keci appāyukā. Tathā hi dīpaṅkarassa pana bhagavato vassasatasahassaṃ āyuppamāṇaṃ ahosi, amhākaṃ bhagavato vassasataṃ.</paragraph>
    <paragraph>Pamāṇavemattaṃ nāma keci dīghā honti keci rassā. Tathā hi dīpaṅkaro asītihatthappamāṇo ahosi, amhākaṃ pana bhagavā aṭṭhārasahatthappamāṇo.</paragraph>
    <paragraph>Kulavemattaṃ nāma keci khattiyakule nibbattanti keci brāhmaṇakule. Tathā hi dīpaṅkarādayo khattiyakule nibbattiṃsu, kakusandhakoṇāgamanādayo brāhmaṇakule.</paragraph>
    <paragraph>Padhānavemattaṃ nāma kesañci padhānaṃ ittarameva hoti yathā kassapassa bhagavato , kesañci addhaniyaṃ amhākaṃ bhagavato viya.</paragraph>
    <paragraph>Rasmivemattaṃ nāma maṅgalassa bhagavato sarīrasmi dasasahassilokadhātuṃ pharitvā aṭṭhāsi, amhākaṃ bhagavato byāmamattaṃ. Tatra rasmivemattaṃ ajjhāsayapaṭibaddhaṃ hoti. Yo yattakaṃ icchasi, tassa tattakaṃ sarīrappabhā pharati. Maṅgalassa pana ‘‘dasasahassilokadhātuṃ pharatū’’ti ajjhāsayo ahosi. Paṭividdhaguṇesu pana kassaci vemattaṃ nāma natthi (dī. ni. aṭṭha. 2.12 ādayo).</paragraph>
    <paragraph>Tathā sabbabuddhānaṃ cattāri avijahitaṭṭhānāni nāma honti. Bodhipallaṅko avijahito ekasmiṃyeva ṭhāne hoti. Dhammacakkappavattanaṭṭhānaṃ isipatane migadāye avijahitameva hoti. Devorohaṇakāle saṅkassanagaradvāre paṭhamapādakkamo avijahitova hoti. Jetavane gandhakuṭiyā cattāri mañcapādaṭṭhānāni avijahitāneva honti. Vihāropi avijahitova. So pana khuddako vā mahanto vā hoti.</paragraph>
    <paragraph>Aparaṃ pana amhākaṃyeva bhagavato sahajātaparicchedañca nakkhattaparicchedañca visesaṃ. Amhākaṃ sabbaññubodhisattena kira saddhiṃ rāhulamātā ānandatthero channo kaṇḍako assarājā nidhikumbhā mahābodhirukkho kāḷudāyīti imāni sata sahajātāni. Mahāpuriso kira uttarāsāḷhanakkhatteneva mātukucchiṃ okkami, mahābhinikkhamanaṃ nikkhami , dhammacakkaṃ pavattesi, yamakapāṭihāriyaṃ akāsi. Visākhanakkhattena jāto ca abhisambuddho ca parinibbuto ca, māghanakkhattena tassa sāvakasannipāto ceva āyusaṅkhāravosajjanañca ahosi, assayujanakkhattena devorohaṇanti ettakaṃ āharitvā dīpetabbaṃ. Ayaṃ sambahulavāraparicchedo. Sesagāthā sauttānā evāti.</paragraph>
    <paragraph>Iti bhagavā dīpaṅkaro yāvatāyukaṃ ṭhatvā sabbabuddhakiccaṃ katvā anukkamena anupādisesāya nibbānadhātuyā parinibbāyi.</paragraph>
    <paragraph>Yasmiṃ kira kappe dīpaṅkaradasabalo udapādi, tasmiṃ aññepi taṇhaṅkaro, medhaṅkaro, saraṇaṅkaroti tayo buddhā ahesuṃ. Tesaṃ santike bodhisattassa byākaraṇaṃ natthi. Tasmā te idha na dassitā. Aṭṭhakathāyaṃ pana tamhā kappā ādito paṭṭhāyuppannuppanne sabbabuddhe dassetuṃ idaṃ vuttaṃ –</paragraph>
    <gatha type="1">‘‘Taṇhaṅkaro medhaṅkaro, athopi saraṇaṅkaro;</gatha>
    <gatha type="last">Dīpaṅkaro ca sambuddho, koṇḍañño dvipaduttamo.</gatha>
    <gatha type="1">‘‘Maṅgalo  ca sumano ca, revato sobhito muni;</gatha>
    <gatha type="last">Anomadassī padumo, nārado padumuttaro.</gatha>
    <gatha type="1">‘‘Sumedho ca sujāto ca, piyadassī mahāyaso;</gatha>
    <gatha type="last">Atthadassī dhammadassī, siddhattho lokanāyako.</gatha>
    <gatha type="1">‘‘Tisso phusso ca sambuddho, vipassī sikhi vessabhū;</gatha>
    <gatha type="last">Kakusandho koṇāgamano, kassapo cāpi nāyako.</gatha>
    <gatha type="1">‘‘Ete  ahesuṃ sambuddhā, vītarāgā samāhitā;</gatha>
    <gatha type="2">Sataraṃsīva uppannā, mahātamavinodanā;</gatha>
    <gatha type="last">Jalitvā aggikkhandhāva, nibbutā te sasāvakā’’ti. (apa. aṭṭha. 1.dūrenidānakathā; cariyā. aṭṭha. nidānakathā; jā. aṭṭha. 1.dūrenidānakathā);</gatha>
    <centered>Ettāvatā nātisaṅkhepavitthāravasena katāya</centered>
    <centered>Madhuratthavilāsiniyā buddhavaṃsa-aṭṭhakathāya</centered>
    <centered>Dīpaṅkarabuddhavaṃsavaṇṇanā niṭṭhitā.</centered>
    <centered>Niṭṭhito paṭhamo buddhavaṃso.</centered>
  </text>
</tree>
