<?xml version='1.0' encoding='UTF-8'?>
<tree text="15. Piyadass&#x12B;buddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Sujātassa  pana aparabhāge ito aṭṭhakappasatādhikasahassakappamatthake ekasmiṃ kappe piyadassī, atthadassī, dhammadassīti tayo buddhā nibbattiṃsu. Tattha piyadassī nāma bhagavā pāramiyo pūretvā tusitapure nibbattitvā tato cavitvā sudhaññavatīnagare sudattassa nāma rañño aggamahesiyā  candasadisavadanāya candādeviyā nāma kucchismiṃ paṭisandhiṃ gahetvā dasannaṃ māsānaṃ accayena varuṇuyyāne mātukucchito nikkhami. Tassa pana nāmaggahaṇadivase lokassa piyānaṃ pāṭihāriyavisesānaṃ dassitattā ‘‘piyadassī’’tveva nāmamakaṃsu. So navavassasahassāni agāraṃ ajjhāvasi. Tassa kira sunimmalavimalagiribrahānāmakā tayo pāsādā ahesuṃ. Vimalāmahādevippamukhāni tettiṃsa itthisahassāni paccupaṭṭhitāni ahesuṃ.</paragraph>
    <paragraph>So cattāri nimittāni disvā vimalādeviyā kañcanaveḷe nāma putte uppanne ājaññarathena mahābhinikkhamanaṃ nikkhamitvā pabbaji. Ekā ca naṃ purisakoṭi anupabbaji. So tehi parivuto mahāpuriso cha māse padhānacariyaṃ caritvā visākhapuṇṇamāya varuṇabrāhmaṇagāme vasabhabrāhmaṇassa dhītāya dinnaṃ madhupāyāsaṃ paribhuñjitvā sālavane divāvihāraṃ vītināmetvā sujātājīvakena dinnā aṭṭha tiṇamuṭṭhiyo gahetvā kakudhabodhiṃ upasaṅkamitvā tepaññāsahatthavitthataṃ tiṇasantharaṃ santharitvā pallaṅkaṃ ābhujitvā sabbaññutaññāṇaṃ paṭivijjhitvā ‘‘anekajātisaṃsāra’’nti udānaṃ udānetvā tattheva sattasattāhaṃ vītināmetvā attanā saha pabbajitānaṃ ariyadhammapaṭivedhasamatthataṃ ñatvā ākāsena tattha gantvā usabhavatīnagarasamīpe usabhavatuyyāne otaritvā bhikkhukoṭiparivuto dhammacakkaṃ pavattesi. Tadā koṭisatasahassānaṃ dhammābhisamayo ahosi. Ayaṃ paṭhamo abhisamayo.</paragraph>
    <paragraph>Puna  usabhavatiyā nāma nagarassa avidūre sudassanapabbate sudassano nāma devarājā paṭivasati. So micchādiṭṭhiko ahosi. Sakalajambudīpe pana manussā tassa anusaṃvaccharaṃ satasahassagghanikaṃ baliṃ upasaṃharanti. So sudassano devarājā nararājena saddhiṃ ekāsane nisīditvā baliṃ sampaṭicchati. Atha piyadassī bhagavā ‘‘tassa sudassanassa devarājassa taṃ diṭṭhigataṃ  vinodessāmī’’ti tasmiṃ devarāje yakkhasamāgamaṃ gate tassa bhavanaṃ pavisitvā sirisayanaṃ āruhitvā chabbaṇṇaraṃsiyo muñcanto yugandharapabbate saradasamaye sūriyo viya nisīdi. Tassa parivāraparicārikā devatāyo mālāgandhavilepanādīhi dasabalaṃ pūjetvā parivāretvā aṭṭhaṃsu.</paragraph>
    <paragraph>Sudassanopi  devarājā yakkhasamāgamato āgacchanto attano bhavanato chabbaṇṇarasmiyo niccharante disvā cintesi – ‘‘aññesu pana divasesu mama bhavanassa edisī anekaraṃsijālasamujjalavibhūti na diṭṭhapubbā. Ko nu kho idha paviṭṭho devo vā manusso vā’’ti olokento udayagirisikharamatthake saradasamayadivasakaramiva chabbaṇṇaraṃsijālena abhijjalantaṃ nisinnaṃ bhagavantaṃ disvā cintesi – ‘‘ayaṃ muṇḍakasamaṇo mama parivārena parijanena parivuto varasayane nisinno’’ti kodhābhibhūtamānaso – ‘‘handāhaṃ imassa attano balaṃ dassessāmī’’ti cintetvā sakalaṃ taṃ pabbataṃ ekajālamakāsi. ‘‘Iminā aggijālena chārikābhūto muṇḍakasamaṇo’’ti olokento anekaraṃsijālavisaravipphuritavarasarīraṃ pasannavadanavaṇṇasobhaṃ vippasannacchavirāgaṃ dasabalamabhijjalantaṃ disvā cintesi – ‘‘ayaṃ samaṇo aggidāhaṃ sahati, handāhaṃ imaṃ samaṇaṃ udakoghena osādetvā māressāmī’’ti atigambhīraṃ udakoghaṃ vimānābhimukhaṃ pavattesi.</paragraph>
    <paragraph>Tato udakoghena puṇṇe tasmiṃ vimāne nisinnassa tassa bhagavato cīvare aṃsumattaṃ vā sarīre lomamattaṃ vā na temittha. Tato sudassano devarājā – ‘‘iminā samaṇo nirassāso mato bhavissatī’’ti mantvā udakaṃ saṅkhipitvā olokento bhagavantaṃ asitajaladharavivaragataṃ saradasamayarajanikaramiva vividharaṃsijālavisarena virocamānaṃ sakaparisaparivutaṃ nisinnaṃ disvā attano makkhaṃ asahamāno – ‘‘handa māressāmi na’’nti kodhena navavidhaāvudhavassaṃ vassesi. Athassa bhagavato ānubhāvena sabbāvudhāni nānāvidhaparamaruciradassanā surabhikusumamālā hutvā dasabalassa pādamūle nipatiṃsu.</paragraph>
    <paragraph>Tato taṃ acchariyaṃ disvā sudassano devarājā paramakupitamānaso bhagavantaṃ ubhohi hatthehi pādesu gahetvā attano bhavanato nīharitukāmo ukkhipitvā mahāsamuddaṃ atikkamitvā cakkavāḷapabbataṃ gantvā – ‘‘kiṃ nu kho samaṇo jīvati vā mato vā’’ti olokento tasmiṃyeva āsane nisinnaṃ disvā – ‘‘aho mahānubhāvo ayaṃ samaṇo, nāhaṃ imaṃ samaṇaṃ ito  nikkaḍḍhituṃ sakkomi. Yadi  hi maṃ koci jānissati, anappako me ayaso bhavissati. Yāvimaṃ koci  na passati, tāva naṃ vissajjetvā gamissāmī’’ti cintesi.</paragraph>
    <paragraph>Atha dasabalo tassa cittācāraṃ ñatvā tathā adhiṭṭhāsi, yathā naṃ sabbe devamanussā passanti. Tasmiñca divase sakalajambudīpe ekasatarājāno tasseva upahāradānatthāya sannipatiṃsu. Te bhagavato pāde gahetvā nisinnaṃ sudassanaṃ devarājānaṃ nararājāno disvā – ‘‘amhākaṃ devarājā munirājassa piyadassissa satthuno pādaparicariyaṃ karoti, aho buddhā nāma acchariyā, aho buddhaguṇā visiṭṭhā’’ti bhagavati, pasannacittā sabbe bhagavantaṃ namassamānā sirasmiṃ añjaliṃ katvā aṭṭhaṃsu. Tattha piyadassī bhagavā taṃ sudassanaṃ devarājānaṃ pamukhaṃ katvā dhammaṃ desesi. Tadā devamanussānaṃ navutikoṭisahassāni arahattaṃ pāpuṇiṃsu. So dutiyo abhisamayo ahosi.</paragraph>
    <paragraph>Yadā pana navayojanappamāṇe kumudanagare buddhapaccatthiko devadatto viya soṇatthero nāma mahāpadumakumārena saddhiṃ mantetvā tassa pitaraṃ ghātetvā puna piyadassībuddhassa vadhāya nānappakāraṃ payogaṃ katvāpi ghātetuṃ asakkonto so doṇamukhanāgarājārohaṃ pakkosāpetvā taṃ palobhetvā tamatthaṃ ārocesi – ‘‘yadā panāyaṃ samaṇo piyadassī imaṃ nagaraṃ piṇḍāya pavisati, tadā doṇamukhaṃ nāma gajavaraṃ vissajjetvā piyadassīsamaṇaṃ mārehī’’ti.</paragraph>
    <paragraph>Atha so āroho hitāhitavicāraṇarahito rājavallabho – ‘‘ayaṃ samaṇo ṭhānantarāpi maṃ cāveyyā’’ti mantvā ‘‘sādhū’’ti sampaṭicchitvā dutiyadivase dasabalassa nagarappavesanasamayaṃ sallakkhetvā sujātamatthakapiṇḍakumbhanalāṭaṃ dhanusadisadīghasuṇḍataṭaṃ suvipulamudukaṇṇaṃ madhupiṅgalanayanaṃ sundarakkhandhāsanaṃ anuvaṭṭaghanajaghanaṃ nicitagūḷhajāṇuantaraṃ īsāsadisaruciradantaṃ suvāladhiṃ apacitamecakaṃ sabbalakkhaṇasampannaṃ asitajaladharasadisacārudassanaṃ sīhavikkantalalitagāminaṃ jaṅgamamiva dharādharaṃ sattappatiṭṭhaṃ sattadhā pabhinnaṃ sabbaso vissavantaṃ viggahavantamiva antakaṃ upasaṅkamitvā piṇḍakabaḷañjanadhūpalepādivisesehi bhiyyopi mattappamattaṃ katvā arivāraṇavāraṇaṃ erāvaṇavāraṇamiva arijanavāraṇaṃ munivāraṇaṃ māraṇatthāya pesesi. Atha  so dviradavaro muttamattova gajamahiṃsaturaṅganaranāriyo hantvā hatarudhiraparirañjitasadantakarasarīro antajālapariyonaddhanayano sakaṭakavāṭakūṭāgāradvāratoraṇādīni bhañjitvā kāka-kulala-gijjhādīhi anupariyāyamāno hatamahiṃsanaraturaṅgadiradādīnaṃ aṅgāni ālumpitvā manussabhakkho  yakkho viya bhakkhayanto dūratova dasabalaṃ sissagaṇaparivutaṃ āgacchantaṃ disvā anilagaruḷasadisavego vegena bhagavantamabhigañchi.</paragraph>
    <paragraph>Atha puravāsino pana janā bhayasantāpaparipūritamānasā pāsādapākāracayatarūpagatā tathāgatābhimukhamabhidhāvantaṃ disvā hāhākārasaddamakaṃsu. Keci  pana upāsakā taṃ nānappakārehi nayehi nivārayitumārabhiṃsu. Atha so buddhanāgo hatthināgamāyantamoloketvā karuṇāvipphārasītalahadayo mettāya taṃ phari. Tato so hatthināgo mettāpharaṇena mudukatahadayasantāno attano dosāparādhaṃ ñatvā lajjāya bhagavato purato ṭhātuṃ asakkonto pathaviyaṃ pavisanto viya sirasā bhagavato pādesu nipati. Evaṃ nipanno pana so timiranikarasadisasarīro sañchāppabhānurañjitavarakanakagirisikharasamīpamupagato asitasaliladharanikaro viya virocittha.</paragraph>
    <paragraph>Athevaṃ munirājapādamūle karirājānaṃ sirasā nipatantaṃ disvā nāgarajanā paramapītipūritahadayā sādhukārasīhanādaṃ ukkuṭṭhisaddaṃ pavattayiṃsu. Surabhikusumamālācandanagandhacuṇṇālaṅkārādīhi taṃ anekappakāraṃ pūjesuṃ. Samantato celukkhepā pavattiṃsu. Gaganatale suradundubhiyo abhinadiṃsu. Atha bhagavā tamasitagirisikharamiva pādamūle nipannaṃ diradavaraṃ oloketvā aṅkusadhajajālasaṅkhacakkālaṅkatena karatalena gajavaramatthakaṃ parāmasitvā tassa cittācārānukūlāya dhammadesanāya taṃ anusāsi –</paragraph>
    <gatha type="1">‘‘Gajavara vadato suṇohi vācaṃ, mama hitamatthayutañca taṃ bhajāhi;</gatha>
    <gatha type="last">Tava vadhanirataṃ paduṭṭhabhāvaṃ, apanaya santamupehi cārudanti.</gatha>
    <gatha type="1">‘‘Lobhena  dosena ca mohato vā, yo pāṇino hiṃsati vāraṇinda;</gatha>
    <gatha type="last">So pāṇaghātī sucirampi kālaṃ, dukkhaṃ sughoraṃ narakenubhoti.</gatha>
    <gatha type="1">‘‘Mākāsi mātaṅga punevarūpaṃ, kammaṃ pamādena madena vāpi;</gatha>
    <gatha type="last">Avīciyaṃ dukkhamasayha kappaṃ, pappoti pāṇaṃ atipātayanto.</gatha>
    <gatha type="1">‘‘Dukkhaṃ sughoraṃ narakenubhotvā, manussalokaṃ yadi yāti bhiyyo;</gatha>
    <gatha type="last">Appāyuko hoti virūparūpo, vihiṃsako dukkhavisesabhāgī.</gatha>
    <gatha type="1">‘‘Yathā  ca pāṇā paramaṃ piyā te, mahājane kuñjara mandanāga;</gatha>
    <gatha type="last">Tathā parassāpi piyāti ñatvā, pāṇātipāto parivajjanīyo.</gatha>
    <gatha type="1">‘‘Dose  ca hiṃsānirate viditvā, pāṇātipātā virate guṇe ca;</gatha>
    <gatha type="last">Pāṇātipātaṃ parivajjaya tvaṃ, sagge sukhaṃ icchasi ce parattha.</gatha>
    <gatha type="1">‘‘Pāṇātipātā virato sudanto, piyo manāpo bhavatīdha loke;</gatha>
    <gatha type="last">Kāyassa bhedā ca paraṃ panassa, saggādhivāsaṃ kathayanti buddhā.</gatha>
    <gatha type="1">‘‘Dukkhāgamaṃ nicchati koci loke, sabbopi jāto sukhamesateva;</gatha>
    <gatha type="last">Tasmā mahānāga vihāya hiṃsaṃ, bhāvehi mettaṃ karuṇañca kāle’’ti.</gatha>
    <paragraph>Athevaṃ  dasabalenānusāsiyamāno dantivaro saññaṃ paṭilabhitvā paramavinīto vinayācārasampanno sisso viya ahosi. Evaṃ so piyadassī bhagavā amhākaṃ satthā viya dhanapālaṃ doṇamukhaṃ karivaraṃ damitvā tattha mahājanasamāgame dhammaṃ desesi. Tadā asītikoṭisahassānaṃ dhammābhisamayo ahosi. Ayaṃ tatiyo abhisamayo ahosi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Sujātassa aparena, sayambhū lokanāyako;</gatha>
    <gatha type="last">Durāsado asamasamo, piyadassī mahāyaso.</gatha>
    <hangnum nr="2"/>
    <gatha type="1"> ‘‘Sopi buddho amitayaso, ādiccova virocati;</gatha>
    <gatha type="last">Sabbaṃ tamaṃ nihantvāna, dhammacakkaṃ pavattayi.</gatha>
    <hangnum nr="3"/>
    <gatha type="1"> ‘‘Tassāpi atulatejassa, ahesuṃ abhisamayā tayo;</gatha>
    <gatha type="last">Koṭisatasahassānaṃ, paṭhamābhisamayo ahu.</gatha>
    <hangnum nr="4"/>
    <gatha type="1"> ‘‘Sudassano devarājā, micchādiṭṭhimarocayi;</gatha>
    <gatha type="last">Tassa diṭṭhiṃ vinodento, satthā dhammamadesayi.</gatha>
    <hangnum nr="5"/>
    <gatha type="1"> ‘‘Janasannipāto  atulo, mahāsannipatī tadā;</gatha>
    <gatha type="last">Navutikoṭisahassānaṃ, dutiyābhisamayo ahu.</gatha>
    <hangnum nr="6"/>
    <gatha type="1"> ‘‘Yadā doṇamukhaṃ hatthiṃ, vinesi narasārathi;</gatha>
    <gatha type="last">Asītikoṭisahassānaṃ, tatiyābhisamayo ahū’’ti.</gatha>
    <paragraph>Sumaṅgalanagare pālito nāma rājaputto ca purohitaputto sabbadassikumāro cāti dve sahāyakā ahesuṃ. Te piyadassimhi sammāsambuddhe cārikaṃ carante ‘‘attano nagaraṃ sampatto’’ti sutvā koṭisatasahassaparivārā paccuggamanaṃ katvā tassa dhammaṃ sutvā sattāhaṃ  mahādānaṃ datvā sattame divase bhagavato bhattānumodanāvasāne koṭisatasahassehi saddhiṃ pabbajitvā arahattaṃ pāpuṇiṃsu. Tesaṃ pana majjhe bhagavā pātimokkhaṃ uddisi, so paṭhamo sannipāto ahosi. Athāparena samayena sudassanadevarājassa samāgame navutikoṭiyo arahattaṃ pāpuṇiṃsu. Tehi parivuto satthā pātimokkhaṃ uddisi, ayaṃ dutiyo  sannipāto ahosi. Puna doṇamukhavinayane asītikoṭiyo pabbajitvā arahattaṃ pāpuṇiṃsu. Tesaṃ majjhe bhagavā pātimokkhaṃ uddisi, ayaṃ tatiyo sannipāto ahosi. Tena vuttaṃ –</paragraph>
    <hangnum nr="7"/>
    <gatha type="1"> ‘‘Sannipātā tayo āsuṃ, tassāpi piyadassino;</gatha>
    <gatha type="last">Koṭisatasahassānaṃ, paṭhamo āsi samāgamo.</gatha>
    <hangnum nr="8"/>
    <gatha type="1"> ‘‘Tato paraṃ navutikoṭī, samiṃsu ekato munī;</gatha>
    <gatha type="last">Tatiye sannipātamhi, asītikoṭiyo ahū’’ti.</gatha>
    <paragraph>Tadā amhākaṃ bodhisatto kassapo nāma brāhmaṇamāṇavo itihāsapañcamānaṃ tiṇṇaṃ vedānaṃ pāragū hutvā satthu dhammadesanaṃ sutvā koṭisatasahassapariccāgena paramārāmaṃ saṅghārāmaṃ kāretvā saraṇesu ca pañcasīlesu ca patiṭṭhāsi. Atha naṃ satthā – ‘‘ito aṭṭhārasakappasataccayena gotamo nāma buddho loke bhavissatī’’ti byākāsi. Tena vuttaṃ –</paragraph>
    <hangnum nr="9"/>
    <gatha type="1"> ‘‘Ahaṃ tena samayena, kassapo nāma brāhmaṇo;</gatha>
    <gatha type="last">Ajjhāyako mantadharo, tiṇṇaṃ vedāna pāragū.</gatha>
    <hangnum nr="10"/>
    <gatha type="1"> ‘‘Tassa  dhammaṃ suṇitvāna, pasādaṃ janayiṃ ahaṃ;</gatha>
    <gatha type="last">Koṭisatasahassehi, saṅghārāmaṃ amāpayiṃ.</gatha>
    <hangnum nr="11"/>
    <gatha type="1"> ‘‘Tassa datvāna ārāmaṃ, haṭṭho saṃviggamānaso;</gatha>
    <gatha type="last">Saraṇe pañcasīle ca, daḷahaṃ katvā samādiyiṃ.</gatha>
    <hangnum nr="12"/>
    <gatha type="1"> ‘‘Sopi maṃ buddho byākāsi, saṅghamajjhe nisīdiya;</gatha>
    <gatha type="last">Aṭṭhārase kappasate, ayaṃ buddho bhavissati.</gatha>
    <hangnum nr="13"/>
    <gatha type="1"> ‘‘Padhānaṃ padahitvāna…pe… hessāma sammukhā imaṃ.</gatha>
    <hangnum nr="14"/>
    <gatha type="1"> ‘‘Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā’’ti.</gatha>
    <paragraph>Tattha saraṇe pañcasīle cāti tīṇi saraṇāni pañca sīlāni cāti attho. Aṭṭhārase kappasateti ito aṭṭhasatādhikassa kappasahassassa accayenāti attho.</paragraph>
    <paragraph>Tassa  pana bhagavato sudhaññaṃ nāma nagaraṃ ahosi. Pitā sudatto nāma rājā, mātā sucandā nāma devī, pālito ca sabbadassī ca dve aggasāvakā, sobhito nāmupaṭṭhāko, sujātā ca dhammadinnā ca dve aggasāvikā, kakudharukkho bodhi, sarīraṃ asītihatthubbedhaṃ ahosi, navutivassasahassāni āyu, vimalā nāmassa aggamahesī ahosi, kañcanāveḷo nāma putto, so ājaññarathena nikkhamīti. Tena vuttaṃ –</paragraph>
    <hangnum nr="15"/>
    <gatha type="1"> ‘‘Sudhaññaṃ nāma nagaraṃ, sudatto nāma khattiyo;</gatha>
    <gatha type="last">Candā nāmāsi janikā, piyadassissa satthuno.</gatha>
    <hangnum nr="20"/>
    <gatha type="1"> ‘‘Pālito sabbadassī ca, ahesuṃ aggasāvakā;</gatha>
    <gatha type="last">Sobhito nāmupaṭṭhāko, piyadassissa satthuno.</gatha>
    <hangnum nr="21"/>
    <gatha type="1"> ‘‘Sujātā  dhammadinnā ca, ahesuṃ aggasāvikā;</gatha>
    <gatha type="last">Bodhi tassa bhagavato, kakudhoti pavuccati.</gatha>
    <hangnum nr="23"/>
    <gatha type="1"> ‘‘Sopi buddho amitayaso, dvattiṃsavaralakkhaṇo;</gatha>
    <gatha type="last">Asītihatthamubbedho, sālarājāva dissati.</gatha>
    <hangnum nr="24"/>
    <gatha type="1"> ‘‘Aggicandasūriyānaṃ, natthi tādisikā pabhā;</gatha>
    <gatha type="last">Yathā ahu pabhā tassa, asamassa mahesino.</gatha>
    <hangnum nr="25"/>
    <gatha type="1"> ‘‘Tassāpi devadevassa, āyu tāvatakaṃ ahu;</gatha>
    <gatha type="last">Navutivassasahassāni, loke aṭṭhāsi cakkhumā.</gatha>
    <hangnum nr="26"/>
    <gatha type="1"> ‘‘Sopi buddho asamasamo, yugānipi tāni atuliyāni;</gatha>
    <gatha type="last">Sabbaṃ tamantarahitaṃ, nanu rittā sabbasaṅkhārā’’ti.</gatha>
    <paragraph>Tattha sālarājā vāti sabbaphāliphullo paramaramaṇīyadassano samavaṭṭakkhandho sālarājā viya dissati. Yugānipi tānīti aggasāvakayugādīni yugaḷāni. Sesagāthāsu sabbattha uttānamevāti.</paragraph>
    <centered>Piyadassībuddhavaṃsavaṇṇanā niṭṭhitā.</centered>
    <centered>Niṭṭhito terasamo buddhavaṃso.</centered>
  </text>
</tree>
