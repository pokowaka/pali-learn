<?xml version='1.0' encoding='UTF-8'?>
<tree text="10. Padumabuddhava&#x1E43;sava&#x1E47;&#x1E47;an&#x101;" target="text">
  <text>
    <paragraph>Anomadassissa  pana bhagavato aparabhāge vassasatasahassāyukā manussā anukkamena parihāyitvā dasavassāyukā hutvā puna anukkamena vaḍḍhitvā asaṅkhyeyyāyukā hutvā puna parihāyamānā vassasatasahassāyukā ahesuṃ. Tathā padumo nāma satthā loke uppajji. Sopi pāramiyo pūretvā tusitapure nibbattitvā tato cavitvā campakanagare asamassa nāma rañño kule rūpādīhi asamāya asamāya nāma aggamahesiyā kucchismiṃ paṭisandhiṃ aggahesi. So dasannaṃ māsānaṃ accayena campakuyyāne mātukucchito nikkhami. Jāte pana kumāre ākāsato sakalajambudīpe samuddapariyante padumavassaṃ nipati. Tenassa nāmaggahaṇadivase nāmaṃ gaṇhantā nemittakā ca ñātakā ca ‘‘mahāpadumakumāro’’tveva nāmamakaṃsu. So dasavassasahassāni agāraṃ ajjhāvasi. Nanduttara-vasuttara-yasuttarānāmakā tayo pāsādā ahesuṃ. Uttarādevippamukhāni tettiṃsa itthisahassāni paccupaṭṭhitāni ahesuṃ.</paragraph>
    <paragraph>Atha  mahāsatto uttarāya nāma mahādeviyā rammakumāre nāma uppanne cattāri nimittāni disvā ājaññarathena mahābhinikkhamanaṃ nikkhami. Taṃ pabbajantaṃ ekā purisakoṭi anupabbaji. So tehi parivuto aṭṭha māse padhānacariyaṃ caritvā visākhapuṇṇamāya dhaññavatīnagare sudhaññaseṭṭhissa dhītāya dhaññavatiyā nāma dinnaṃ madhupāyāsaṃ paribhuñjitvā mahāsālavane divāvihāraṃ vītināmetvā sāyanhasamaye titthakājīvakena dinnā aṭṭha tiṇamuṭṭhiyo gahetvā mahāsoṇabodhiṃ upasaṅkamitvā aṭṭhattiṃsahatthavitthataṃ tiṇasantharakaṃ paññapetvā pallaṅkaṃ ābhujitvā caturaṅgavīriyaṃ adhiṭṭhāya mārabalaṃ  vidhamitvā tīsu yāmesu tisso vijjā sacchikatvā – ‘‘anekajātisaṃsāraṃ…pe… taṇhānaṃ khayamajjhagā’’ti (dha. pa. 153-154) udānaṃ udānetvā sattasattāhaṃ bodhisamīpeyeva vītināmetvā brahmuno āyācanaṃ adhivāsetvā dhammadesanāya bhājanabhūte puggale upaparikkhanto attanā saha pabbajite koṭisaṅkhe bhikkhū disvā taṅkhaṇeyeva anilapathena gantvā dhaññavatīnagarasamīpe dhanañjayuyyāne otaritvā tehi parivuto tesaṃ majjhe dhammacakkaṃ pavattesi. Tadā koṭisatānaṃ abhisamayo ahosi. Tena vuttaṃ –</paragraph>
    <hangnum nr="1"/>
    <gatha type="1"> ‘‘Anomadassissa  aparena, sambuddho dvipaduttamo;</gatha>
    <gatha type="last">Padumo nāma nāmena, asamo appaṭipuggalo.</gatha>
    <hangnum nr="2"/>
    <gatha type="1"> ‘‘Tassāpi asamaṃ sīlaṃ, samādhipi anantako;</gatha>
    <gatha type="last">Asaṅkhyeyyaṃ ñāṇavaraṃ, vimuttipi anūpamā.</gatha>
    <hangnum nr="3"/>
    <gatha type="1"> ‘‘Tassāpi atulatejassa, dhammacakkappavattane;</gatha>
    <gatha type="last">Abhisamayā tayo āsuṃ, mahātamapavāhanā’’ti.</gatha>
    <paragraph>Tattha asamaṃ sīlanti aññesaṃ sīlena asadisaṃ, uttamaṃ seṭṭhanti attho. Samādhipi anantakoti samādhipi appameyyo, tassa anantabhāvo lokavivaraṇayamakapāṭihāriyādīsu daṭṭhabbo. Ñāṇavaranti sabbaññutaññāṇaṃ, asādhāraṇañāṇāni vā. Vimuttipīti arahattaphalavimuttipi bhagavato. Anūpamāti upamāvirahitā. Atulatejassāti atulañāṇatejassa. ‘‘Atulañāṇatejā’’tipi pāṭho. Tassa ‘‘tayo abhisamayā’’ti iminā  uttarapadena sambandho daṭṭhabbo. Mahātamapavāhanāti mahāmohavināsakā, mohandhakāraviddhaṃsakāti attho.</paragraph>
    <paragraph>Athāparena samayena padumo bhagavā attano kaniṭṭhabhātaraṃ sālakumārañca upasālakumārañca ñātisamāgame saparivāre pabbājetvā tesaṃ dhammaṃ desento navuti koṭiyo dhammāmataṃ pāyesi. Yadā pana rammattherassa dhammaṃ desesi, tadā asītikoṭīnaṃ tatiyo abhisamayo ahosi. Tena vuttaṃ –</paragraph>
    <hangnum nr="4"/>
    <gatha type="1"> ‘‘Paṭhamābhisamaye buddho, koṭisatamabodhayi;</gatha>
    <gatha type="last">Dutiyābhisamaye dhīro, navutikoṭimabodhayi.</gatha>
    <hangnum nr="5"/>
    <gatha type="1"> ‘‘Yadā ca padumo buddho, ovadī sakamatrajaṃ;</gatha>
    <gatha type="last">Tadā asītikoṭīnaṃ, tatiyābhisamayo ahū’’ti.</gatha>
    <paragraph>Yadā  pana subhāvitatto nāma rājā padumassa buddhassa buddhapadumavadanassa santike koṭisatasahassaparivāro ehibhikkhupabbajjāya pabbajito, tasmiṃ sannipāte bhagavā pātimokkhaṃ uddisi, so pana paṭhamo sannipāto ahosi.</paragraph>
    <paragraph>Athāparena  samayena mahāpadumo munivasabho usabhasamagatī usabhavatīnagaraṃ upanissāya vassaṃ upagañchi. Nagaravāsino manussā bhagavantaṃ dassanakāmā upasaṅkamiṃsu. Tesaṃ bhagavā dhammaṃ desesi. Tattha ca bahavo manussā pasannacittā pabbajiṃsu. Tato dasabalo tehi ca aññehi ca tīhi bhikkhusatasahassehi saddhiṃ visuddhipavāraṇaṃ pavāresi. So dutiyo sannipāto ahosi. Ye pana tattha na pabbajiṃsu, te kathinānisaṃsaṃ sutvā pāṭipade pañcasu māsesu pañcānisaṃsadāyakaṃ kathinacīvaramadaṃsu. Tato taṃ bhikkhū dhammasenāpatiṃ aggasāvakaṃ visālamatiṃ sālattheraṃ kathinatthāratthaṃ yācitvā kathinacīvaraṃ tassādaṃsu. Therassa kathinacīvare kayiramāne bhikkhū sibbane sahāyakā ahesuṃ. Padumo pana sammāsambuddho sūcicchidde suttāni āvunitvā adāsi. Niṭṭhite pana cīvare bhagavā tīhi bhikkhusatasahassehi cārikaṃ pakkāmi.</paragraph>
    <paragraph>Athāparena  samayena sīhavikkantagāmī purisasīho viya buddhasīho gosiṅgasālavanasadise paramasurabhikusumaphalabhāravinamitasākhāviṭape vimalakamalakuvalayasamalaṅkate sisiramadhuravārivāhena paripūrite ruru-camara-sīha-byaggha-aja-haya-gavaya-mahiṃsādi vividhamigagaṇavicarite surabhikusumagandhāvabaddhahadayāhi bhamaramadhukarayuvatīhi anubhūtappacārāhi samantato gumbagumbāyamāne phalarasapamuditahadayāhi kākalisadisamadhuravirutāhi kokilavadhūhi upagīyamāne paramaramaṇīye vivitte vijane yogānukūle pavane vassāvāsamupagañchi. Tasmiṃ viharantaṃ saparivārakaṃ dasabalaṃ tathāgataṃ dhammarājaṃ buddhasiriyā virocamānaṃ disvā manussā tassa dhammaṃ sutvā pasīditvā ehibhikkhupabbajjāya pabbajiṃsu. Tadā dvīhi bhikkhusatasahassehi parivuto pavāresi. So tatiyo sannipāto ahosi. Tena vuttaṃ –</paragraph>
    <hangnum nr="6"/>
    <gatha type="1"> ‘‘Sannipātā tayo āsuṃ, padumassa mahesino;</gatha>
    <gatha type="last">Koṭisatasahassānaṃ, paṭhamo āsi samāgamo.</gatha>
    <hangnum nr="7"/>
    <gatha type="1"> ‘‘Kathinatthārasamaye, uppanne kathinacīvare;</gatha>
    <gatha type="last">Dhammasenāpatitthāya, bhikkhū sibbiṃsu cīvaraṃ.</gatha>
    <hangnum nr="8"/>
    <gatha type="1"> ‘‘Tadā te vimalā bhikkhū, chaḷabhiññā mahiddhikā;</gatha>
    <gatha type="last">Tīṇi satasahassāni, samiṃsu aparājitā.</gatha>
    <hangnum nr="9"/>
    <gatha type="1"> ‘‘Punāparaṃ  so narāsabho, pavane vāsaṃ upāgami;</gatha>
    <gatha type="last">Tadā samāgamo āsi, dvinnaṃ satasahassina’’nti.</gatha>
    <paragraph>Tattha kathinatthārasamayeti kathinacīvarattharaṇasamaye. Dhammasenāpatitthāyāti dhammasenāpatisālattheratthaṃ. Aparājitāti na parājitā, vibhattilopo daṭṭhabbo. Soti so mahāpadumo. Pavaneti mahāvane. Vāsanti vassāvāsaṃ. Upāgamīti upāgato. Dvinnaṃ satasahassinanti dvinnaṃ satasahassānaṃ. ‘‘Tadā āsi samāgamo’’tipi pāṭho yadi atthi sundaro bhaveyya.</paragraph>
    <paragraph>Tadā tathāgate tasmiṃ vanasaṇḍe vasante amhākaṃ bodhisatto sīho hutvā sattāhaṃ nirodhasamāpattiṃ samāpajjitvā nisinnaṃ disvā pasannacitto  hutvā padakkhiṇaṃ katvā sañjātapītisomanasso tikkhattuṃ sīhanādaṃ naditvā sattāhaṃ buddhārammaṇaṃ pītiṃ avijahitvā pītisukheneva gocarāya apakkamitvā jīvitapariccāgaṃ katvā payirupāsamāno aṭṭhāsi. Atha satthā tassa sattāhassa accayena nirodhasamāpattito vuṭṭhāya narasīho sīhaṃ oloketvā – ‘‘bhikkhusaṅghepissa cittappasādo hotūti saṅgho āgacchatū’’ti cintesi. Anekakoṭibhikkhū tāvadeva āgañchiṃsu. Sīho saṅghepi cittaṃ pasādesi. Atha satthā tassa cittaṃ oloketvā – ‘‘anāgate gotamo nāma buddho bhavissatī’’ti byākāsi. Tena vuttaṃ –</paragraph>
    <hangnum nr="10"/>
    <gatha type="1"> ‘‘Ahaṃ tena samayena, sīho āsiṃ migādhibhū;</gatha>
    <gatha type="last">Pavivekamanubrūhantaṃ, pavane addasaṃ jinaṃ.</gatha>
    <hangnum nr="11"/>
    <gatha type="1"> ‘‘Vanditvā sirasā pāde, katvāna taṃ padakkhiṇaṃ;</gatha>
    <gatha type="last">Tikkhattuṃ abhināditvā, sattāhaṃ jinamupaṭṭhahaṃ.</gatha>
    <hangnum nr="12"/>
    <gatha type="1"> ‘‘Sattāhaṃ varasamāpattiyā, vuṭṭhahitvā tathāgato;</gatha>
    <gatha type="last">Manasā cintayitvāna, koṭibhikkhū samānayi.</gatha>
    <hangnum nr="13"/>
    <gatha type="1"> ‘‘Tadāpi so mahāvīro, tesaṃ majjhe viyākari;</gatha>
    <gatha type="last">Aparimeyyito kappe, ayaṃ buddho bhavissati.</gatha>
    <hangnum nr="14"/>
    <gatha type="1"> ‘‘Padhānaṃ  padahitvāna…pe… hessāma sammukhā imaṃ.</gatha>
    <hangnum nr="15"/>
    <gatha type="1"> ‘‘Tassāpi vacanaṃ sutvā, bhiyyo cittaṃ pasādayiṃ;</gatha>
    <gatha type="last">Uttariṃ vatamadhiṭṭhāsiṃ, dasapāramipūriyā’’ti.</gatha>
    <paragraph>Tattha pavivekamanubrūhantanti nirodhasamāpattiṃ samāpannanti attho. Padakkhiṇanti tikkhattuṃ padakkhiṇaṃ katvā. Abhināditvāti tikkhattuṃ sīhanādaṃ naditvā. Upaṭṭhahanti upaṭṭhahiṃ. Ayameva vā pāṭho. Varasamāpattiyāti nirodhasamāpattito vuṭṭhahitvā. Manasā cintayitvānāti ‘‘sabbepi bhikkhū idha āgacchantū’’ti manasāva cintetvā. Samānayīti samāhari.</paragraph>
    <paragraph>Tassa pana padumassa bhagavato campakaṃ nāma nagaraṃ ahosi. Asamo nāma rājā pitā ahosi, mātāpi tassa asamā nāma, sālo  ca upasālo ca dve aggasāvakā, varuṇo nāmupaṭṭhāko, rādhā ca surādhā ca dve aggasāvikā, mahāsoṇarukkho bodhi, aṭṭhapaṇṇāsahatthubbedhaṃ sarīraṃ, āyu vassasatasahassaṃ ahosi, rūpādīhi guṇehi anuttarā uttarā nāmassa aggamahesī, rammakumāro nāmassa atirammo tanayo ahosi. Tena vuttaṃ –</paragraph>
    <hangnum nr="16"/>
    <gatha type="1"> ‘‘Campakaṃ nāma nagaraṃ, asamo nāma khattiyo;</gatha>
    <gatha type="last">Asamā nāma janikā, padumassa mahesino.</gatha>
    <hangnum nr="21"/>
    <gatha type="1"> ‘‘Sālo ca upasālo ca, ahesuṃ aggasāvakā;</gatha>
    <gatha type="last">Varuṇo nāmupaṭṭhāko, padumassa mahesino.</gatha>
    <hangnum nr="22"/>
    <gatha type="1"> ‘‘Rādhā ceva surādhā ca, ahesuṃ aggasāvikā;</gatha>
    <gatha type="last">Bodhi tassa bhagavato, mahāsoṇoti vuccati.</gatha>
    <hangnum nr="24"/>
    <gatha type="1"> ‘‘Aṭṭhapaṇṇāsaratanaṃ, accuggato mahāmuni;</gatha>
    <gatha type="last">Pabhā niddhāvatī tassa, asamā sabbato disā.</gatha>
    <hangnum nr="25"/>
    <gatha type="1"> ‘‘Candappabhā sūriyappabhā, ratanaggimaṇippabhā;</gatha>
    <gatha type="last">Sabbāpi tā hatā honti, patvā jinapabhuttamaṃ.</gatha>
    <hangnum nr="26"/>
    <gatha type="1"> ‘‘Vassasatasahassāni , āyu vijjati tāvade;</gatha>
    <gatha type="last">Tāvatā tiṭṭhamāno so, tāresi janataṃ bahuṃ.</gatha>
    <hangnum nr="27"/>
    <gatha type="1"> ‘‘Paripakkamānase satte, bodhayitvā asesato;</gatha>
    <gatha type="last">Sesake anusāsitvā, nibbuto so sasāvako.</gatha>
    <hangnum nr="28"/>
    <gatha type="1"> ‘‘Uragova tacaṃ jiṇṇaṃ, vaddhapattaṃva pādapo;</gatha>
    <gatha type="last">Jahitvā sabbasaṅkhāre, nibbuto so yathā sikhī’’ti.</gatha>
    <paragraph>Tattha ratanaggimaṇippabhāti ratanappabhā ca aggippabhā ca maṇippabhā ca. Hatāti abhibhūtā. Jinapabhuttamanti jinassa sarīrappabhaṃ uttamaṃ patvā hatāti attho. Paripakkamānaseti paripakkindriye veneyyasatte. Vaddhapattanti purāṇapattaṃ. Pādapo vāti pādapo viya. Sabbasaṅkhāreti sabbepi  ajjhattikabāhire saṅkhāre. ‘‘Hitvā sabbasaṅkhāra’’ntipi pāṭho, soyevattho. Yathā sikhīti aggi viya nirupādāno nibbutiṃ sugato gatoti. Sesamettha gāthāsu heṭṭhā vuttanayattā uttānamevāti.</paragraph>
    <centered>Padumabuddhavaṃsavaṇṇanā niṭṭhitā.</centered>
    <centered>Niṭṭhito aṭṭhamo buddhavaṃso.</centered>
  </text>
</tree>
