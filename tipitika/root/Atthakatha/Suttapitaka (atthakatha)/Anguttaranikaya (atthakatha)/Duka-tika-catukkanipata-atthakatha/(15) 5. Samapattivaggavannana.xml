<?xml version='1.0' encoding='UTF-8'?>
<tree text="(15) 5. Sam&#x101;pattivaggava&#x1E47;&#x1E47;an&#x101;" target="text">
  <text>
    <paragraph nr="164"> Pañcamassa  paṭhame samāpattikusalatāti āhārasappāyaṃ utusappāyaṃ pariggaṇhitvā samāpattisamāpajjane chekatā. Samāpattivuṭṭhānakusalatāti yathāparicchedena gate kāle viyatto hutvā uṭṭhahanto vuṭṭhānakusalo nāma hoti, evaṃ kusalatā.</paragraph>
    <paragraph nr="165"> Dutiye ajjavanti ujubhāvo. Maddavanti mudubhāvo.</paragraph>
    <paragraph nr="166"> Tatiye khantīti adhivāsanakhanti. Soraccanti susīlyabhāvena suratabhāvo.</paragraph>
    <paragraph nr="167"> Catutthe sākhalyanti saṇhavācāvasena sammodamānabhāvo. Paṭisanthāroti āmisena vā dhammena vā paṭisantharaṇaṃ.</paragraph>
    <paragraph nr="168"> Pañcame avihiṃsāti karuṇāpubbabhāgo. Soceyyanti sīlavasena sucibhāvo. Chaṭṭhasattamāni uttānatthāneva.</paragraph>
    <paragraph nr="171"> Aṭṭhame paṭisaṅkhānabalanti paccavekkhaṇabalaṃ.</paragraph>
    <paragraph nr="172"> Navame  muṭṭhassacce akampanena satiyeva satibalaṃ. Uddhacce akampanena samādhiyeva samādhibalaṃ.</paragraph>
    <paragraph nr="173"> Dasame samathoti cittekaggatā. Vipassanāti saṅkhārapariggāhakaññāṇaṃ.</paragraph>
    <paragraph nr="174"> Ekādasame sīlavipattīti dussīlyaṃ. Diṭṭhivipattīti micchādiṭṭhi.</paragraph>
    <paragraph nr="175"> Dvādasame sīlasampadāti paripuṇṇasīlatā. Diṭṭhisampadāti sammādiṭṭhikabhāvo. Tena  kammassakatasammādiṭṭhi, jhānasammādiṭṭhi, vipassanāsammādiṭṭhi, maggasammādiṭṭhi, phalasammādiṭṭhīti sabbāpi pañcavidhā sammādiṭṭhi saṅgahitā hoti.</paragraph>
    <paragraph nr="176"> Terasame sīlavisuddhīti visuddhisampāpakaṃ sīlaṃ. Diṭṭhivisuddhīti visuddhisampāpikā catumaggasammādiṭṭhi, pañcavidhāpi vā sammādiṭṭhi.</paragraph>
    <paragraph nr="177"> Cuddasame diṭṭhivisuddhīti visuddhisampāpikā sammādiṭṭhiyeva. Yathādiṭṭhissa ca padhānanti heṭṭhimamaggasampayuttaṃ vīriyaṃ. Tañhi tassā diṭṭhiyā anurūpattā ‘‘yathādiṭṭhissa ca padhāna’’nti vuttaṃ.</paragraph>
    <paragraph nr="178"> Pannarasame asantuṭṭhitā ca kusalesu dhammesūti aññatra arahattamaggā kusalesu dhammesu asantuṭṭhibhāvo.</paragraph>
    <paragraph nr="179"> Soḷasame muṭṭhassaccanti muṭṭhassatibhāvo. Asampajaññanti aññāṇabhāvo.</paragraph>
    <paragraph nr="180"> Sattarasame apilāpanalakkhaṇā sati. Sammā pajānanalakkhaṇaṃ sampajaññanti.</paragraph>
    <centered>Samāpattivaggo pañcamo. Tatiyapaṇṇāsakaṃ niṭṭhitaṃ.</centered>
  </text>
</tree>
