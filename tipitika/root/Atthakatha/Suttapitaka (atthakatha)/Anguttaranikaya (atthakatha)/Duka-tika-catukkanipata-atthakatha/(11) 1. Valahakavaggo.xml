<?xml version='1.0' encoding='UTF-8'?>
<tree text="(11) 1. Val&#x101;hakavaggo" target="text">
  <text>
    <subhead>1-2. Valāhakasuttadvayavaṇṇanā</subhead>
    <paragraph nr="101-2"> Tatiyapaṇṇāsakassa  paṭhame valāhakāti meghā. Bhāsitā hoti no kattāti ‘‘idañcidañca karissāmī’’ti kevalaṃ bhāsatiyeva, na karoti. Kattā hoti no bhāsitāti akathetvāva ‘‘idañcidañca mayā kātuṃ vaṭṭatī’’ti kattā hoti. Evaṃ sabbattha attho veditabbo. Dutiyaṃ uttānatthameva.</paragraph>
    <subhead>3. Kumbhasuttavaṇṇanā</subhead>
    <paragraph nr="103"> Tatiye kumbhāti ghaṭā. Tuccho pihitoti rittako pihitamukho. Pūro vivaṭoti udakapuṇṇo apārutamukho. Sesadvayepi eseva nayo.</paragraph>
    <subhead>4. Udakarahadasuttavaṇṇanā</subhead>
    <paragraph nr="104"> Catutthe uttāno gambhīrobhāsotiādīsu purāṇapaṇṇarasasambhinnavaṇṇo kāḷaudako gambhīrobhāso nāma, acchavippasannamaṇivaṇṇaudako uttānobhāso nāma.</paragraph>
    <subhead>5-6. Ambasuttavaṇṇanā</subhead>
    <paragraph nr="105-6"> Pañcame āmaṃ pakkavaṇṇīti āmakaṃ hutvā olokentānaṃ pakkasadisaṃ khāyati. Evaṃ sabbapadāni daṭṭhabbāni. Chaṭṭhaṃ uttānatthameva.</paragraph>
    <subhead>7. Mūsikasuttavaṇṇanā</subhead>
    <paragraph nr="107"> Sattame  yo āvāṭaṃ khaṇati, na ca tattha vasati, so gādhaṃ kattā no vasitāti vuccati. Khantātipi pāṭho. Iminā nayena sabbapadāni veditabbāni.</paragraph>
    <subhead>8. Balībaddasuttavaṇṇanā</subhead>
    <paragraph nr="108"> Aṭṭhame  yo attano gogaṇaṃ maddati, na paragogaṇaṃ, ayaṃ sagavacaṇḍo no paragavacaṇḍoti evaṃ sabbapadāni veditabbāni. Ubbejetā hotīti ghaṭṭetvā vijjhitvā ubbegapattaṃ karoti.</paragraph>
    <subhead>9. Rukkhasuttavaṇṇanā</subhead>
    <paragraph nr="109"> Navame pheggu phegguparivāroti nissāro pheggurukkho pheggurukkheheva parivuto. Sāraparivāroti  khadirādīhi sārarukkheheva parivuto. Esa nayo sabbattha.</paragraph>
    <subhead>10. Āsīvisasuttavaṇṇanā</subhead>
    <paragraph nr="110"> Dasame āgataviso na ghoravisoti yassa visaṃ āgacchati, ghoraṃ pana na hoti, cirakālaṃ na pīḷeti. Sesapadesupi eseva nayoti.</paragraph>
    <centered>Valāhakavaggo paṭhamo.</centered>
  </text>
</tree>
