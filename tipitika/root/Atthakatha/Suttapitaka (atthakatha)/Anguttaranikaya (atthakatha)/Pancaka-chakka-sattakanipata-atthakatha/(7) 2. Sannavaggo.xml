<?xml version='1.0' encoding='UTF-8'?>
<tree text="(7) 2. Sa&#xF1;&#xF1;&#x101;vaggo" target="text">
  <text>
    <subhead>1-2. Saññāsuttadvayavaṇṇanā</subhead>
    <paragraph nr="61-62"> Dutiyassa paṭhame mahapphalāti vipākaphalena mahapphalā. Vipākānisaṃseneva mahānisaṃsā. Amatogadhāti nibbānapatiṭṭhā. Sabbalokeanabhiratisaññāti sabbasmiṃ tedhātusannivese loke ukkaṇṭhitassa uppajjanakasaññā. Dutiyaṃ uttānatthameva.</paragraph>
    <subhead>3-4. Vaḍḍhasuttadvayavaṇṇanā</subhead>
    <paragraph nr="63-64"> Tatiye varādāyīti uttamassa varassa ādāyako. Sesamettha catutthe ca uttānatthamevāti.</paragraph>
    <subhead>5. Sākacchasuttavaṇṇanā</subhead>
    <paragraph nr="65"> Pañcame alaṃsākacchoti sākacchāya yutto. Āgataṃ pañhanti pucchitaṃ pañhaṃ. Byākattā hotīti vissajjitā hoti.</paragraph>
    <subhead>6. Sājīvasuttavaṇṇanā</subhead>
    <paragraph nr="66"> Chaṭṭhe alaṃsājīvoti sājīvāya yutto. Sājīvoti pañhapucchanañceva pañhavissajjanañca. Sabbepi hi sabrahmacārino pañhaṃ upajīvanti, tenetaṃ pañhapucchanavissajjanaṃ samānājīvatāya sājīvoti vuttaṃ. Kataṃ pañhanti abhisaṅkhataṃ pañhaṃ.</paragraph>
    <subhead>7-10. Paṭhamaiddhipādasuttādivaṇṇanā</subhead>
    <paragraph nr="67-70"> Sattame ussoḷhīti adhimattavīriyaṃ. Aṭṭhame attano bodhimaṇḍe paṭividdhe āgamanaiddhipāde kathetvā upari attanova cha abhiññā kathesīti. Navamadasamesu vipassanā kathitā. Sesaṃ sabbattha uttānamevāti.</paragraph>
    <centered>Saññāvaggo dutiyo.</centered>
  </text>
</tree>
