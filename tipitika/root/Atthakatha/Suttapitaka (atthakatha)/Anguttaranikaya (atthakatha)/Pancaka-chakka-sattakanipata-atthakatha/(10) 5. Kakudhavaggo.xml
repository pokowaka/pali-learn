<?xml version='1.0' encoding='UTF-8'?>
<tree text="(10) 5. Kakudhavaggo" target="text">
  <text>
    <subhead>1-2. Sampadāsuttadvayavaṇṇanā</subhead>
    <paragraph nr="91-92"> Pañcamassa  paṭhame pañca sampadā missikā kathitā. Dutiye purimā catasso missikā, pañcamī lokikāva.</paragraph>
    <subhead>3. Byākaraṇasuttavaṇṇanā</subhead>
    <paragraph nr="93"> Tatiye aññābyākaraṇānīti arahattabyākaraṇāni. Mandattāti mandabhāvena aññāṇena. Momūhattāti atimūḷhabhāvena. Aññaṃ byākarotīti arahattaṃ pattosmīti katheti. Icchāpakatoti icchāya abhibhūto. Adhimānenāti adhigatamānena. Sammadevāti hetunā nayena kāraṇeneva.</paragraph>
    <subhead>4-5. Phāsuvihārasuttādivaṇṇanā</subhead>
    <paragraph nr="94-95"> Catutthe phāsuvihārāti sukhavihārā. Pañcame akuppanti arahattaṃ.</paragraph>
    <subhead>6. Sutadharasuttavaṇṇanā</subhead>
    <paragraph nr="96"> Chaṭṭhe appaṭṭhoti appasamārambho. Appakiccoti appakaraṇīyo. Subharoti sukhena bharitabbo suposo. Susantosoti tīhi santosehi suṭṭhu santoso. Jīvitaparikkhāresūti jīvitasambhāresu. Appāhāroti mandāhāro. Anodarikattanti na odarikabhāvaṃ amahagghasabhāvaṃ anuyutto. Appamiddhoti  na bahuniddo. Sattamaṭṭhamāni uttānatthāni.</paragraph>
    <subhead>9. Sīhasuttavaṇṇanā</subhead>
    <paragraph nr="99"> Navame sakkaccaññeva deti no asakkaccanti anavaññāya avirajjhitvāva deti, no avaññāya virajjhitvā. Mā me yoggapatho nassāti mayā katayoggapatho mayhaṃ mā nassatu, ‘‘eko sīho uṭṭhāya biḷāraṃ paharanto virajjhitvā paharī’’ti evaṃ vattāro mā hontūti attho. Annabhāranesādānanti ettha annaṃ vuccati yavabhattaṃ, taṃ bhāro etesanti annabhārā. Yācakānaṃ etaṃ nāmaṃ. Nesādā vuccanti sākuṇikā. Iti sabbapacchimāya koṭiyā etesaṃ yācakanesādānampi sakkaccameva deseti.</paragraph>
    <subhead>10. Kakudhatherasuttavaṇṇanā</subhead>
    <paragraph nr="100"> Dasame attabhāvapaṭilābhoti sarīrapaṭilābho. Dve vā tīṇi vā māgadhakāni gāmakkhettānīti ettha māgadhikaṃ gāmakkhettaṃ atthi khuddakaṃ, atthi majjhimaṃ, atthi mahantaṃ. Khuddakaṃ gāmakkhettaṃ ito cattālīsaṃ usabhāni, ito cattālīsanti gāvutaṃ hoti, majjhimaṃ ito gāvutaṃ, ito gāvutanti aḍḍhayojanaṃ hoti, mahantaṃ ito diyaḍḍhagāvutaṃ, ito diyaḍḍhagāvutanti tigāvutaṃ hoti. Tesu khuddakena gāmakkhettena tīṇi, khuddakena ca majjhimena ca dve gāmakkhettāni tassa attabhāvo. Tigāvutañhissa sarīraṃ. Pariharissāmīti paṭijaggissāmi gopayissāmi. Rakkhassetanti rakkhassu etaṃ. Moghapurisoti tucchapuriso. Nāssassāti na  etassa bhaveyya. Samudācareyyāmāti  katheyyāma. Sammannatīti sammānaṃ karoti. Yaṃ tumo karissati tumova tena paññāyissatīti yaṃ esa karissati, esova tena kammena pākaṭo bhavissati. Sesaṃ sabbattha uttānatthamevāti.</paragraph>
    <centered>Kakudhavaggo pañcamo.</centered>
    <centered>Dutiyapaṇṇāsakaṃ niṭṭhitaṃ.</centered>
    <title>3. Tatiyapaṇṇāsakaṃ</title>
  </text>
</tree>
