<?xml version='1.0' encoding='UTF-8'?>
<tree text="7. Devat&#x101;vaggo" target="text">
  <text>
    <subhead>1-3. Anāgāmiphalasuttādivaṇṇanā</subhead>
    <paragraph nr="65-67"> Sattamassa paṭhame assaddhiyanti assaddhabhāvaṃ. Duppaññatanti nippaññabhāvaṃ. Dutiye pamādanti sativippavāsaṃ. Tatiye ābhisamācārikanti uttamasamācārabhūtaṃ vattavasena paṇṇattisīlaṃ. Sekhadhammanti sekhapaṇṇattisīlaṃ. Sīlānīti cattāri mahāsīlāni.</paragraph>
    <subhead>4. Saṅgaṇikārāmasuttavaṇṇanā</subhead>
    <paragraph nr="68"> Catutthe saṅgaṇikārāmoti gaṇasaṅgaṇikārāmo. Suttantikagaṇādīsu pana gaṇesu attano vā parisāsaṅkhāte gaṇe ramatīti gaṇārāmo. Paviveketi kāyaviveke. Cittassa nimittanti samādhivipassanācittassa nimittaṃ samādhivipassanākāraṃ. Sammādiṭṭhinti vipassanāsammādiṭṭhiṃ. Samādhinti maggasamādhiñceva phalasamādhiñca. Saṃyojanānīti dasa saṃyojanāni. Nibbānanti apaccayaparinibbānaṃ.</paragraph>
    <subhead>5. Devatāsuttavaṇṇanā</subhead>
    <paragraph nr="69"> Pañcame sovacassatāti subbacabhāvo. Kalyāṇamittatāti sucimittatā. Satthugāravoti satthari gāravayutto. Esa nayo sabbattha.</paragraph>
    <subhead>6. Samādhisuttavaṇṇanā</subhead>
    <paragraph nr="70"> Chaṭṭhe na santenāti paccanīkakilesehi avūpasantena. Na paṇītenāti na atappakena. Na paṭippassaddhiladdhenāti kilesappaṭippassaddhiyā aladdhena appattena. Na ekodibhāvādhigatenāti na ekaggabhāvaṃ upagatena.</paragraph>
    <subhead>7. Sakkhibhabbasuttavaṇṇanā</subhead>
    <paragraph nr="71"> Sattame tatra tatrāti tasmiṃ tasmiṃ visese. Sakkhibhabbatanti paccakkhabhāvaṃ. Āyataneti kāraṇe. Hānabhāgiyādayo visuddhimagge (visuddhi. 1.39) saṃvaṇṇitā. Asakkaccakārīti na sukatakārī, na ādarakārī. Asappāyakārīti na sappāyakārī, na upakārabhūtadhammakārī.</paragraph>
    <subhead>8. Balasuttavaṇṇanā</subhead>
    <paragraph nr="72"> Aṭṭhame balatanti balabhāvaṃ thāmabhāvaṃ. Asātaccakārīti na satatakārī. Sesaṃ heṭṭhā vuttanayameva.</paragraph>
    <subhead>9-10. Tajjhānasuttadvayavaṇṇanā</subhead>
    <paragraph nr="73-74"> Navame na yathābhūtaṃ sammappaññāya sudiṭṭho hotīti vatthukāmakilesakāmesu ādīnavo na yathāsabhāvato jhānapaññāya sudiṭṭho hoti. Dasamaṃ uttānatthamevāti.</paragraph>
    <centered>Devatāvaggo sattamo.</centered>
  </text>
</tree>
