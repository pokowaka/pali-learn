<?xml version='1.0' encoding='UTF-8'?>
<tree text="Ganth&#x101;rambhakath&#x101;" target="text">
  <text>
    <centered> Namo tassa bhagavato arahato sammāsambuddhassa</centered>
    <subhead>(Paṭhamo bhāgo)</subhead>
    <subsubhead>Ganthārambhakathā</subsubhead>
    <gatha type="1">Karuṇāsītalahadayaṃ , paññāpajjotavihatamohatamaṃ;</gatha>
    <gatha type="last">Sanarāmaralokagaruṃ, vande sugataṃ gativimuttaṃ.</gatha>
    <gatha type="1">Buddhopi buddhabhāvaṃ, bhāvetvā ceva sacchikatvā ca;</gatha>
    <gatha type="last">Yaṃ upagato gatamalaṃ, vande tamanuttaraṃ dhammaṃ.</gatha>
    <gatha type="1">Sugatassa orasānaṃ, puttānaṃ mārasenamathanānaṃ;</gatha>
    <gatha type="last">Aṭṭhannampi samūhaṃ, sirasā vande ariyasaṅghaṃ.</gatha>
    <gatha type="1">Iti  me pasannamatino, ratanattayavandanāmayaṃ puññaṃ;</gatha>
    <gatha type="last">Yaṃ suvihatantarāyo, hutvā tassānubhāvena.</gatha>
    <gatha type="1">Majjhimapamāṇasuttaṅkitassa idha majjhimāgamavarassa;</gatha>
    <gatha type="last">Buddhānubuddhasaṃvaṇṇitassa paravādamathanassa.</gatha>
    <gatha type="1">Atthappakāsanatthaṃ, aṭṭhakathā ādito vasisatehi;</gatha>
    <gatha type="last">Pañcahi yā saṅgītā, anusaṅgītā ca pacchāpi.</gatha>
    <gatha type="1">Sīhaḷadīpaṃ pana ābhatātha vasinā mahāmahindena;</gatha>
    <gatha type="last">Ṭhapitā sīhaḷabhāsāya, dīpavāsīnamatthāya.</gatha>
    <gatha type="1">Apanetvāna tatohaṃ, sīhaḷabhāsaṃ manoramaṃ bhāsaṃ;</gatha>
    <gatha type="last">Tantinayānucchavikaṃ, āropento vigatadosaṃ.</gatha>
    <gatha type="1">Samayaṃ  avilomento, therānaṃ theravaṃsadīpānaṃ;</gatha>
    <gatha type="last">Sunipuṇavinicchayānaṃ, mahāvihāre nivāsīnaṃ.</gatha>
    <gatha type="1">Hitvā punappunāgatamatthaṃ, atthaṃ pakāsayissāmi;</gatha>
    <gatha type="last">Sujanassa ca tuṭṭhatthaṃ, ciraṭṭhitatthañca dhammassa.</gatha>
    <gatha type="1">Sīlakathā  dhutadhammā, kammaṭṭhānāni ceva sabbāni;</gatha>
    <gatha type="last">Cariyāvidhānasahito, jhānasamāpattivitthāro.</gatha>
    <gatha type="1">Sabbā ca abhiññāyo, paññāsaṅkalananicchayo ceva;</gatha>
    <gatha type="last">Khandhādhātāyatanindriyāni ariyāni ceva cattāri.</gatha>
    <gatha type="1">Saccāni  paccayākāradesanā suparisuddhanipuṇanayā;</gatha>
    <gatha type="last">Avimuttatantimaggā, vipassanābhāvanā ceva.</gatha>
    <gatha type="1">Iti pana sabbaṃ yasmā, visuddhimagge mayā suparisuddhaṃ;</gatha>
    <gatha type="last">Vuttaṃ tasmā bhiyyo, na taṃ idha vicārayissāmi.</gatha>
    <gatha type="1">‘‘Majjhe visuddhimaggo, esa catunnampi āgamānañhi;</gatha>
    <gatha type="last">Ṭhatvā pakāsayissati, tattha yathābhāsitamatthaṃ’’.</gatha>
    <gatha type="1">Icceva kato tasmā, tampi gahetvāna saddhimetāya;</gatha>
    <gatha type="last">Aṭṭhakathāya vijānatha, majjhimasaṅgītiyā atthanti.</gatha>
    <subsubhead>Nidānakathā</subsubhead>
    <paragraph nr="1"> Tattha majjhimasaṅgīti nāma paṇṇāsato mūlapaṇṇāsā majjhimapaṇṇāsā uparipaṇṇāsāti paṇṇāsattayasaṅgahā. Vaggato ekekāya paṇṇāsāya pañca pañca vagge katvā pannarasavaggasamāyogā. Suttato diyaḍḍhasuttasataṃ dve ca suttantā. Padato tevīsuttarapañcasatādhikāni asītipadasahassāni. Tenāhu porāṇā –</paragraph>
    <gatha type="1">‘‘Asītipadasahassāni, bhiyyo pañcasatāni ca;</gatha>
    <gatha type="last">Puna tevīsati vuttā, padamevaṃ vavatthita’’nti.</gatha>
    <paragraph>Akkharato  satta akkharasatasahassāni cattālīsañca sahassāni tepaññāsañca akkharāni. Bhāṇavārato asīti bhāṇavārā tevīsapadādhiko ca upaḍḍhabhāṇavāro. Anusandhito pucchānusandhi-ajjhāsayānusandhi-yathānusandhivasena saṅkhepato tividho anusandhi. Vitthārato panettha tīṇi anusandhisahassāni nava ca satāni honti. Tenāhu porāṇā –</paragraph>
    <gatha type="1">‘‘Tīṇi  sandhisahassāni, tathā navasatāni ca;</gatha>
    <gatha type="last">Anusandhinayā ete, majjhimassa pakāsitā’’ti.</gatha>
    <paragraph>Tattha paṇṇāsāsu mūlapaṇṇāsā ādi, vaggesu mūlapariyāyavaggo, suttesu mūlapariyāyasuttaṃ. Tassāpi ‘‘evaṃ me suta’’ntiādikaṃ āyasmatā ānandena paṭhamamahāsaṅgītikāle vuttaṃ nidānamādi. Sā panesā paṭhamamahāsaṅgīti sumaṅgalavilāsiniyā dīghanikāyaṭṭhakathāya ādimhi vitthāritā. Tasmā sā tattha vitthāritanayeneva veditabbā.</paragraph>
  </text>
</tree>
