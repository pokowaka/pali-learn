<?xml version='1.0' encoding='UTF-8'?>
<tree text="3. Nissaggiyaka&#x1E47;&#x1E0D;a&#x1E43; (bhikkhun&#x12B;vibha&#x1E45;gava&#x1E47;&#x1E47;an&#x101;)" target="text">
  <text>
    <subhead>Paṭhamanissaggiyapācittiyasikkhāpadavaṇṇanā</subhead>
    <gatha type="1">Tiṃsa  nissaggiyā dhammā, bhikkhunīnaṃ pakāsitā;</gatha>
    <gatha type="last">Ye tesaṃ dāni bhavati, ayaṃ saṃvaṇṇanākkamo.</gatha>
    <paragraph nr="733">Āmattikāpaṇanti amattāni vuccanti bhājanāni; tāni ye vikkiṇanti, te vuccanti āmattikā; tesaṃ āpaṇo āmattikāpaṇo; taṃ vā pasāressantīti attho.</paragraph>
    <paragraph nr="734">Pattasannicayaṃ kareyyāti pattasannidhiṃ kareyya; ekāhaṃ anadhiṭṭhahitvā vā avikappetvā vā pattaṃ ṭhapeyyāti attho. Sesaṃ mahāvibhaṅge vuttanayeneva veditabbaṃ. Ayameva hi viseso – tattha dasāhaṃ parihāro, idha ekāhampi natthi. Sesaṃ tādisameva.</paragraph>
    <paragraph>Idampi kathinasamuṭṭhānaṃ – kāyavācato kāyavācācittato ca samuṭṭhāti, akiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered>Paṭhamasikkhāpadaṃ.</centered>
    <subhead>Dutiyanissaggiyapācittiyasikkhāpadavaṇṇanā</subhead>
    <paragraph nr="738"> Dutiye – duccoḷāti virūpacoḷā; jiṇṇacoḷāti attho. Apayyāhīti api ayyāhi.</paragraph>
    <paragraph nr="740">Ādissadinnanti sampattā bhājentūti vatvāpi idaṃ gaṇassa idaṃ tumhākaṃ dammīti vatvā vā dātukamyatāya pādamūle ṭhapetvā vā dinnampi ādissa dinnaṃ nāma hoti. Etaṃ sabbampi akālacīvaraṃ. Ayyāya dammīti evaṃ paṭiladdhaṃ pana yathādāneyeva upanetabbaṃ. Sesaṃ uttānameva.</paragraph>
    <paragraph>Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, tivedananti.</paragraph>
    <centered>Dutiyasikkhāpadaṃ.</centered>
    <subhead>Tatiyanissaggiyapācittiyasikkhāpadavaṇṇanā</subhead>
    <paragraph nr="743-5"> Tatiye  – handāti gaṇha. Sayaṃ acchindatīti ekaṃ datvā ekaṃ acchindantiyā ekaṃ nissaggiyaṃ, bahūsu bahūni. Sace saṃharitvā ṭhapitāni ekato acchindati, vatthugaṇanāya āpattiyo. Bandhitvā ṭhapitesu pana ekāva āpatti. Sesaṃ uttānameva.</paragraph>
    <paragraph>Tisamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.</paragraph>
    <centered>Tatiyasikkhāpadaṃ.</centered>
    <subhead>Catutthanissaggiyapācittiyasikkhāpadavaṇṇanā</subhead>
    <paragraph nr="748"> Catutthe – kayenāti mūlena. Na me āvuso sappinā attho; telena me atthoti idaṃ kira sā āhaṭasappiṃ datvā telampi āharissatīti maññamānā āha. Viññāpetvāti jānāpetvā; idaṃ nāma āharāti yācitvā vā.</paragraph>
    <paragraph nr="752">Taññeva viññāpetīti yaṃ paṭhamaṃ viññattaṃ taṃ thokaṃ nappahoti, tasmā puna taññeva viññāpetīti attho. Aññañca viññāpetīti sace paṭhamaṃ sappiviññattaṃ, yamakaṃ pacitabbanti ca vejjena vuttattā telena attho hoti, tato telenāpi me atthoti evaṃ aññañca viññāpeti. Ānisaṃsaṃ dassetvāti sace kahāpaṇassa sappi ābhataṃ hoti, iminā  mūlena diguṇaṃ telaṃ labbhati, tenāpi ca idaṃ kiccaṃ nipphajjati, tasmā telaṃ āharāti evaṃ ānisaṃsaṃ dassetvā viññāpetīti. Sesaṃ uttānameva.</paragraph>
    <paragraph>Chasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered>Catutthasikkhāpadaṃ.</centered>
    <subhead>Pañcamanissaggiyapācittiyasikkhāpadavaṇṇanā</subhead>
    <paragraph nr="753"> Pañcame  – na me sikkhamāneti idaṃ kira sā kuladhītā ‘‘ayaṃ addhā evaṃ vuttā idaṃ telaṃ ṭhapetvā sappimpi me attano kulagharā āharissatī’’ti maññamānā āha. Cetāpetvāti jānāpetvā icceva attho. Sesaṃ sabbattha catutthasadisamevāti.</paragraph>
    <centered>Pañcamasikkhāpadaṃ.</centered>
    <subhead>Chaṭṭhanissaggiyapācittiyasikkhāpadavaṇṇanā</subhead>
    <paragraph nr="758"> Chaṭṭhe  – chandakanti ‘‘idaṃ nāma dhammakiccaṃ karissāma, yaṃ sakkotha; taṃ dethā’’ti evaṃ paresaṃ chandañca ruciñca uppādetvā gahitaparikkhārassetaṃ adhivacanaṃ. Aññadatthikenāti aññassatthāya dinnena. Aññuddisikenāti aññaṃ uddisitvā dinnena. Saṅghikenāti saṅghassa pariccattena.</paragraph>
    <paragraph nr="762">Sesakaṃ upanetīti yadatthāya dinno, taṃ cetāpetvā avasesaṃ aññassatthāya upaneti. Sāmike apaloketvāti ‘‘tumhehi cīvaratthāya dinno, amhākañca cīvaraṃ atthi, telādīhi pana attho’’ti evaṃ āpucchitvā upaneti. Āpadāsūti tathārūpesu upaddavesu; bhikkhuniyo vihāraṃ chaḍḍetvā pakkamanti, evarūpāsu āpadāsu yaṃ vā taṃ vā cetāpetuṃ vaṭṭati. Sesaṃ uttānameva.</paragraph>
    <paragraph>Chasamuṭṭhānaṃ  – kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered>Chaṭṭhasikkhāpadaṃ.</centered>
    <subhead>Sattamanissaggiyapācittiyasikkhāpadavaṇṇanā</subhead>
    <paragraph nr="764"> Sattame – saññācikenāti sayaṃ yācitakena. Etadevettha nānākaraṇaṃ. Sesaṃ chaṭṭhasadisamevāti.</paragraph>
    <centered>Sattamasikkhāpadaṃ.</centered>
    <subhead>Aṭṭhamanissaggiyapācittiyasikkhāpadavaṇṇanā</subhead>
    <paragraph nr="769"> Aṭṭhame  – mahājanikenāti gaṇassa pariccattena. Etadevettha nānākaraṇaṃ.</paragraph>
    <centered>Aṭṭhamasikkhāpadaṃ.</centered>
    <subhead>Navamanissaggiyapācittiyasikkhāpadavaṇṇanā</subhead>
    <paragraph nr="774"> Navamasikkhāpade – saññācikenāti idaṃ padaṃ ito adhikataraṃ.</paragraph>
    <centered>Navamasikkhāpadaṃ.</centered>
    <subhead>Dasamanissaggiyapācittiyasikkhāpadavaṇṇanā</subhead>
    <paragraph nr="778"> Dasame – pariveṇaṃ undriyatīti pariveṇaṃ vinassati; paripatatīti attho. Idañca padaṃ puggalikena saññācikenāti idañca ettakameva nānākaraṇaṃ. Sesaṃ pubbasadisamevāti.</paragraph>
    <centered>Dasamasikkhāpadaṃ.</centered>
    <subhead>Ekādasamanissaggiyapācittiyasikkhāpadavaṇṇanā</subhead>
    <paragraph nr="784"> Ekādasame  – garupāvuraṇanti sītakāle pāvuraṇaṃ. Catukkaṃsaparamanti ettha kaṃso nāma catukkahāpaṇiko hoti; tasmā padabhājane ‘‘soḷasakahāpaṇagghanaka’’nti vuttaṃ.</paragraph>
    <centered>Ekādasamasikkhāpadaṃ.</centered>
    <subhead>Dvādasamanissaggiyapācittiyasikkhāpadavaṇṇanā</subhead>
    <paragraph nr="789"> Dvādasame – lahupāvuraṇanti uṇhakāle pāvuraṇaṃ. Sesaṃ sikkhāpadadvayepi uttānameva.</paragraph>
    <paragraph>Chasamuṭṭhānaṃ  – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.</paragraph>
    <centered>Dvādasamasikkhāpadaṃ.</centered>
    <paragraph>Uddiṭṭhā kho ayyāyo tiṃsa nissaggiyā pācittiyā dhammāti ettha mahāvibhaṅge cīvaravaggato dhovanañca paṭiggahaṇañcāti dve sikkhāpadāni apanetvā akālacīvaraṃ kālacīvaranti adhiṭṭhahitvā bhājitasikkhāpadena ca parivattetvā acchinnacīvarena ca paṭhamavaggo pūretabbo. Puna eḷakalomavaggassa ādito satta sikkhāpadāni apanetvā satta aññadatthikāni pakkhipitvā dutiyavaggo pūretabbo. Tatiyavaggato paṭhamapattaṃ vassikasāṭikaṃ āraññakasikkhāpadanti imāni tīṇi apanetvā pattasannicayagarupāvuraṇalahupāvuraṇasikkhāpadehi tatiyavaggo pūretabbo. Iti bhikkhunīnaṃ dvādasa sikkhāpadāni ekatopaññattāni, aṭṭhārasa ubhatopaññattānīti evaṃ sabbepi pātimokkhuddesamaggena ‘‘uddiṭṭhā kho ayyāyo tiṃsa nissaggiyā pācittiyā dhammā’’ti evamettha attho daṭṭhabbo. Sesaṃ vuttanayamevāti.</paragraph>
    <centered>Samantapāsādikāya vinayasaṃvaṇṇanāya bhikkhunīvibhaṅge</centered>
    <centered>Tiṃsakavaṇṇanā niṭṭhitā.</centered>
    <centered>Nissaggiyakaṇḍaṃ niṭṭhitaṃ.</centered>
  </text>
</tree>
