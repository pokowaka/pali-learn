<?xml version='1.0' encoding='UTF-8'?>
<tree text="19-24. Paccan&#x12B;y&#x101;nulomapa&#x1E6D;&#x1E6D;h&#x101;nava&#x1E47;&#x1E47;an&#x101;" target="text">
  <text>
    <paragraph nr="1"> Idāni kusalādīsu dhammesu paccayadhammaṃ paṭikkhipitvā paccayuppannassa kusalādibhāvaṃ appaṭikkhepavasena dhammānaṃ paccanīyānulomatāya laddhanāmaṃ paccanīyānulomapaṭṭhānaṃ dassetuṃ nakusalaṃ dhammaṃ paṭicca akusalo dhammo uppajjati hetupaccayātiādi āraddhaṃ. Tattha nakusalaṃ dhammaṃ paṭiccāti kusalassa paccayabhāvaṃ vāreti. Akusalo dhammo uppajjatīti akusalassa uppattiṃ anujānāti. Nakusalañhi akusalaṃ abyākataṃ vā, tañca sahajātapaccayaṃ katvā uppajjamāno kusalo nāma natthi, tasmā akusalābyākatavasena desanā katā. Tattha ‘‘akusalaṃ ekaṃ khandhaṃ paṭicca tayo khandhā’’ti evaṃ nakusalaṃ dhammaṃ paṭicca vissajjanaṃ veditabbaṃ. Abyākato dhammo uppajjati hetupaccayāti ayaṃ pana pañho ‘‘vipākābyākataṃ kiriyābyākataṃ ekaṃ khandhaṃ paṭicca tayo khandhā cittasamuṭṭhānañca rūpa’’nti vissajjitova. Iti sabbapañhesu avissajjitassa atthānurūpaṃ vissajjitassa ca pāḷiāgatameva vissajjanaṃ. Ekekasmiñca tikaduke vārappabhedapaccayagaṇanavidhānaṃ sabbaṃ heṭṭhā vuttanayānusāreneva veditabbaṃ.</paragraph>
    <paragraph>Ettāvatā ca –</paragraph>
    <gatha type="1">Tikañca paṭṭhānavaraṃ dukuttamaṃ,</gatha>
    <gatha type="2">Dukaṃ tikañceva tikaṃ dukañca;</gatha>
    <gatha type="3">Tikaṃ  tikañceva dukaṃ dukañca,</gatha>
    <gatha type="last">Cha paccanīyānulomamhi nayā sugambhīrāti. –</gatha>
    <paragraph type="unindented">Aṭṭhakathāyaṃ vuttagāthāya dīpitā. Dhammapaccanīyānulomapaṭṭhāne cha nayā niddiṭṭhā honti. Paccayavasena panettha ekekasmiṃ paṭṭhāne anulomādayo cattāro cattāro nayāti ekena pariyāyena catuvīsatinayapaṭimaṇḍitaṃ paccanīyānulomapaṭṭhānaññeva veditabbaṃ.</paragraph>
    <centered>Paccanīyānulomapaṭṭhānavaṇṇanā.</centered>
    <paragraph>Evaṃ  dhammānulomādivasena catūsu vāresu ekekasmiṃ catuvīsatiyā catuvīsatiyā nayānaṃ vasena channavuti nayā honti. Tattha paccayanaye aggahetvā ekekasmiṃ paṭṭhāne tikadukādīnaññeva channaṃ channaṃ nayānaṃ vasenetaṃ catuvīsatinayapaṭimaṇḍitaṃ samantapaṭṭhānamahāpakaraṇaṃ veditabbaṃ. Keci pana ‘‘kusalārammaṇo dhammo akusalārammaṇo dhammo’’tiādinā nayena ārammaṇamātikaṃ nāma ṭhapetvā ‘‘kusalārammaṇo dhammo kusalārammaṇassa dhammassa hetupaccayena paccayo’’tiādinā nayena ārammaṇapaṭṭhānaṃ nāma dassetvā aparampi phassādīnaṃ vasenapi phassapaṭṭhānaṃ nāma uddharitvā dassenti. Taṃ neva pāḷiyaṃ na aṭṭhakathāsu sandissatīti idha na vicāritaṃ. Saṅgītiāruḷhapāḷivaseneva panettha vaṇṇanā katāti veditabbā.</paragraph>
    <paragraph>Ettāvatā ca –</paragraph>
    <gatha type="1">Sammūḷhā yattha pajā, tantākulādibhāvamāpannā;</gatha>
    <gatha type="last">Nekavidhadukkhagahanaṃ, saṃsāraṃ nātivattanti.</gatha>
    <gatha type="1">Paccayabhede kusalo, loke garutampi paccayākāraṃ;</gatha>
    <gatha type="last">Atinippuṇagambhīraṃ, javanabbhūmiṃ buddhañāṇassa.</gatha>
    <gatha type="1">Kusalādidhammabhedaṃ, nissāya nayehi vividhagaṇanehi;</gatha>
    <gatha type="last">Vitthārento sattama-mabhidhammappakaraṇaṃ satthā.</gatha>
    <gatha type="1">Suvihitasanniṭṭhāno , paṭṭhānaṃ nāma yaṃ pakāsesi;</gatha>
    <gatha type="last">Saddhāya samāraddhā, yā aṭṭhakathā mayā tassa.</gatha>
    <gatha type="1">Ācariyānaṃ vādaṃ, avihāya vibhajjavādisissānaṃ;</gatha>
    <gatha type="last">Atibahuvidhantarāye, lokamhi anantarāyena.</gatha>
    <gatha type="1">Sā evaṃ ajja katā, cuddasamattehi bhāṇavārehi;</gatha>
    <gatha type="last">Atthaṃ pakāsayantī, paṭṭhānavarassa sakalassa.</gatha>
    <gatha type="1">Sanniṭṭhānaṃ pattā yatheva niṭṭhaṃ tathā bahujanassa;</gatha>
    <gatha type="last">Sampāpuṇantu sīghaṃ, kalyāṇā sabbasaṅkappā.</gatha>
    <paragraph>Ettāvatā  –</paragraph>
    <gatha type="1">Sattappakaraṇaṃ nātho, abhidhammamadesayi;</gatha>
    <gatha type="last">Devātidevo devānaṃ, devalokamhi yaṃ pure.</gatha>
    <gatha type="1">Tassa aṭṭhakathā esā, sakalassāpi niṭṭhitā;</gatha>
    <gatha type="last">Ciraṭṭhitatthaṃ dhammassa, niṭṭhapentena taṃ mayā.</gatha>
    <gatha type="1">Yaṃ pattaṃ kusalaṃ tassa, ānubhāvena pāṇino;</gatha>
    <gatha type="last">Sabbe saddhammarājassa, ñatvā dhammaṃ sukhāvahaṃ.</gatha>
    <gatha type="1">Pāpuṇantu visuddhāya, sukhāya paṭipattiyā;</gatha>
    <gatha type="last">Asokamanupāyāsaṃ, nibbānasukhamuttamaṃ.</gatha>
    <gatha type="1">Ciraṃ tiṭṭhatu saddhammo, dhamme hontu sagāravā;</gatha>
    <gatha type="last">Sabbepi sattā kālena, sammā devo pavassatu.</gatha>
    <gatha type="1">Yathā  rakkhiṃsu porāṇā, surājāno tathevimaṃ;</gatha>
    <gatha type="last">Rājā rakkhatu dhammena, attanova pajaṃ pajanti.</gatha>
    <centered>Paṭṭhānappakaraṇa-aṭṭhakathā niṭṭhitā.</centered>
    <centered>Niṭṭhitā ca pañcapakaraṇaṭṭhakathāti.</centered>
    <subhead>Nigamanakathā</subhead>
    <paragraph>Paramavisuddhasaddhābuddhivīriyapaṭimaṇḍitena  sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇapaṭimaṇḍite uttarimanussadhamme suppatiṭṭhitabuddhīnaṃ theravaṃsappadīpānaṃ therānaṃ mahāvihāravāsīnaṃ vaṃsālaṅkārabhūtena vipulavisuddhabuddhinā buddhaghosoti garūhi gahitanāmadheyyena therena katā ayaṃ sakalassapi abhidhammapiṭakassa aṭṭhakathā –</paragraph>
    <gatha type="1">Tāva tiṭṭhatu lokasmiṃ, lokanittharaṇesinaṃ;</gatha>
    <gatha type="last">Dassentī kulaputtānaṃ, nayaṃ paññāvisuddhiyā.</gatha>
    <gatha type="1">Yāva buddhoti nāmampi, suddhacittassa tādino;</gatha>
    <gatha type="last">Lokamhi lokajeṭṭhassa, pavattati mahesinoti.</gatha>
    <centered>Abhidhammapiṭaka-aṭṭhakathā niṭṭhitā.</centered>
  </text>
</tree>
