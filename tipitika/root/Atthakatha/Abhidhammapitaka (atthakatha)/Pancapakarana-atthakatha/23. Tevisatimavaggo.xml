<?xml version='1.0' encoding='UTF-8'?>
<tree text="23. Tev&#x12B;satimavaggo" target="text">
  <text>
    <subhead>1. Ekādhippāyakathāvaṇṇanā</subhead>
    <paragraph nr="908"> Idāni  ekādhippāyakathā nāma hoti. Tattha kāruññena vā ekena adhippāyena ekādhippāyo, saṃsāre vā ekato bhavissāmāti itthiyā saddhiṃ buddhapūjādīni katvā paṇidhivasena eko adhippāyo assāti ekādhippāyo. Evarūpo dvinnampi janānaṃ ekādhippāyo methuno dhammo paṭisevitabboti yesaṃ laddhi, seyyathāpi andhakānañceva vetullakānañca; te sandhāya pucchā sakavādissa, paṭiññā itarassa. Sesamettha yathāpāḷimeva niyyātīti.</paragraph>
    <centered>Ekādhippāyakathāvaṇṇanā.</centered>
    <subhead>2. Arahantavaṇṇakathāvaṇṇanā</subhead>
    <paragraph nr="909"> Idāni arahantavaṇṇakathā nāma hoti. Tattha iriyāpathasampanne ākappasampanne pāpabhikkhū disvā ‘‘arahantānaṃ vaṇṇena amanussā methunaṃ dhammaṃ paṭisevantī’’ti yesaṃ laddhi, seyyathāpi ekaccānaṃ uttarāpathakānaṃ; te sandhāya pucchā sakavādissa, paṭiññā itarassa. Sesamettha uttānatthamevāti.</paragraph>
    <centered>Arahantavaṇṇakathāvaṇṇanā.</centered>
    <subhead>3-7. Issariyakāmakārikākathāvaṇṇanā</subhead>
    <paragraph nr="910-914"> Idāni  issariyakāmakārikākathā nāma hoti. Chaddantajātakādīni sandhāya  ‘‘bodhisatto issariyakāmakārikāhetu vinipātaṃ  gacchati, gabbhaseyyaṃ okkamati, dukkarakārikaṃ akāsi, aparantapaṃ akāsi, aññaṃ satthāraṃ uddisī’’ti yesaṃ laddhi, seyyathāpi andhakānaṃ, te sandhāya pucchā sakavādissa, paṭiññā itarassa. Sesaṃ paṭhamakathāyaṃ uttānatthameva. Dutiyakathāyaṃ iddhimāti yadi issariyakāmakārikāhetu gaccheyya, iddhiyā gaccheyya, na kammavasenāti codanatthaṃ vuttaṃ. Itaro pana paṭhamapañhe bhāvanāmayaṃ sandhāya paṭikkhipati. Dutiyapañhe puññiddhiṃ sandhāya paṭijānāti. Tatiyakathāyaṃ issariyakāmakārikāhetu nāma dukkarakārikā micchādiṭṭhiyā kariyati. Yadi ca so taṃ kareyya, sassatādīnipi gaṇheyyāti codanatthaṃ sassato lokotiādi vuttaṃ. Catutthakathāyampi eseva nayoti.</paragraph>
    <centered>Issariyakāmakārikākathāvaṇṇanā.</centered>
    <subhead>8. Patirūpakathāvaṇṇanā</subhead>
    <paragraph nr="915-916"> Idāni rāgapatirūpakathā nāma hoti. Tattha mettākaruṇāmuditāyo sandhāya ‘‘na rāgo rāgapatirūpako’’ti ca issāmacchariyakukkuccāni sandhāya ‘‘na doso dosapatirūpako’’ti ca hasituppādaṃ sandhāya ‘‘na moho mohapatirūpako’’ti ca dummaṅkūnaṃ puggalānaṃ niggahaṃ pesalānaṃ bhikkhūnaṃ anuggahaṃ pāpagarahitaṃ kalyāṇapasaṃsaṃ āyasmato pilindavacchassa vasalavādaṃ bhagavato kheḷāsakavādaṃ moghapurisavādañca sandhāya ‘‘na kileso kilesapatirūpako’’ti ca yesaṃ laddhi, seyyathāpi andhakānaṃ; te sandhāya sabbakathāsu pucchā sakavādissa, paṭiññā itarassa. Atha naṃ yasmā phassādipatirūpakā naphassādayo nāma natthi, tasmā rāgādipatirūpakā narāgādayopi natthīti  codetuṃ atthi na phassotiādimāha . Itaro tesaṃ abhāvā paṭikkhipati. Sesaṃ sabbattha uttānatthamevāti.</paragraph>
    <centered>Patirūpakathāvaṇṇanā.</centered>
    <subhead>9. Aparinipphannakathāvaṇṇanā</subhead>
    <paragraph nr="917-918"> Idāni  aparinipphannakathā nāma hoti. Tattha –</paragraph>
    <gatha type="1">‘‘Dukkhameva hi sambhoti, dukkhaṃ tiṭṭhati veti ca;</gatha>
    <gatha type="last">Nāññatra dukkhā sambhoti, nāññaṃ dukkhā nirujjhatī’’ti. (saṃ. ni. 1.171) –</gatha>
    <paragraph>Vacanaṃ nissāya dukkhaññeva parinipphannaṃ, sesā khandhāyatanadhātuindriyadhammā aparinipphannāti yesaṃ laddhi, seyyathāpi ekaccānaṃ uttarapathakānañceva hetuvādānañca; te sandhāya rūpaṃ aparinipphannanti pucchā sakavādissa, paṭiññā itarassa. Atha naṃ ‘‘sace rūpaṃ aparinipphannaṃ, na aniccādisabhāvaṃ siyā’’ti codetuṃ rūpaṃ na aniccantiādimāha. Itaro tathārūpaṃ rūpaṃ apassanto paṭikkhipati. Sakavādī nanu rūpaṃ aniccantiādi vacanena tassa ekaṃ laddhiṃ paṭisedhetvā dutiyaṃ pucchanto dukkhaññeva parinipphannantiādimāha. Athassa tampi laddhiṃ paṭisedhetuṃ na yadaniccantiādimāha. Tatrāyaṃ adhippāyo – na kevalañhi paṭhamasaccameva dukkhaṃ. Yaṃ pana kiñci aniccaṃ, taṃ dukkhameva. Rūpañca aniccaṃ, tasmā tampi parinipphannaṃ. Iti yaṃ tvaṃ vadesi ‘‘rūpaṃ aparinipphannaṃ, dukkhaññeva parinipphanna’’nti, taṃ no vata re vattabbe ‘‘dukkhaññeva parinipphanna’’nti. Vedanādimūlikādīsupi yojanāsu eseva nayo. Dhammāyatanadhammadhātūsu pana ṭhapetvā nibbānaṃ sesadhammānaṃ vasena aniccatā veditabbā. Indriyāni aniccānevāti.</paragraph>
    <centered>Aparinipphannakathāvaṇṇanā.</centered>
    <centered>Tevīsatimo vaggo.</centered>
    <subhead>Nigamanakathā</subhead>
    <paragraph>Ettāvatā  ca –</paragraph>
    <gatha type="1">Paṇṇāsakehi catūhi, tīhi vaggehi ceva ca;</gatha>
    <gatha type="last">Saṅgahetvā kathā sabbā, ūnatisatabhedanā.</gatha>
    <gatha type="1">Kathāvatthuppakaraṇaṃ, kathāmaggesu kovido;</gatha>
    <gatha type="last">Yaṃ jino desayi tassa, niṭṭhitā atthavaṇṇanā.</gatha>
    <gatha type="1">Imaṃ terasamattehi, bhāṇavārehi tantiyā;</gatha>
    <gatha type="last">Ciraṭṭhitatthaṃ dhammassa, saṅkharontena yaṃ mayā.</gatha>
    <gatha type="1">Yaṃ pattaṃ kusalaṃ tena, lokoyaṃ sanarāmaro;</gatha>
    <gatha type="last">Dhammarājassa saddhamma-rasamevādhigacchatūti.</gatha>
    <centered>Kathāvatthu-aṭṭhakathā niṭṭhitā.</centered>
    <centered> Namo tassa bhagavato arahato sammāsambuddhassa</centered>
  </text>
</tree>
