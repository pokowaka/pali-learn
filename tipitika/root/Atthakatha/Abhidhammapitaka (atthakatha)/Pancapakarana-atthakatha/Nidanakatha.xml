<?xml version='1.0' encoding='UTF-8'?>
<tree text="Nid&#x101;nakath&#x101;" target="text">
  <text>
    <paragraph>Yamakapāṭihīrāvasānasmiñhi bhagavā tidasapure pāricchattakamūle paṇḍukambalasilāyaṃ vassaṃ upagantvā mātaraṃ kāyasakkhiṃ katvā devaparisāya abhidhammakathaṃ kathento dhammasaṅgaṇīvibhaṅgadhātukathāpuggalapaññattippakaraṇāni desayitvā kathāvatthudesanāya vāre sampatte ‘‘anāgate mama sāvako mahāpañño moggaliputtatissatthero nāma uppannaṃ sāsanamalaṃ sodhetvā tatiyasaṅgītiṃ karonto bhikkhusaṅghassa majjhe nisinno sakavāde pañca suttasatāni paravāde pañcāti suttasahassaṃ  samodhānetvā imaṃ pakaraṇaṃ bhājessatī’’ti tassokāsaṃ karonto yā cesā puggalavāde tāva catūsu pañhesu dvinnaṃ pañcakānaṃ vasena aṭṭhamukhā vādayutti, taṃ ādiṃ katvā sabbakathāmaggesu asampuṇṇabhāṇavāramattāya tantiyā mātikaṃ ṭhapesi. Athāvasesaṃ  abhidhammakathaṃ vitthāranayeneva kathetvā vutthavasso suvaṇṇarajatasopānamajjhe maṇimayena sopānena devalokato saṅkassanagare oruyha sattahitaṃ sampādento yāvatāyukaṃ ṭhatvā anupādisesāya nibbānadhātuyā parinibbāyi.</paragraph>
    <paragraph>Athassa mahākassapappamukho vasīgaṇo ajātasatturājānaṃ sahāyaṃ gahetvā dhammavinayasarīraṃ saṅgahaṃ āropesi. Tato vassasatassa accayena vajjiputtakā bhikkhū dasa vatthūni dīpayiṃsu. Tāni sutvā kākaṇḍakassa brāhmaṇassa putto yasatthero susunāgaputtaṃ kālāsokaṃ nāma rājānaṃ sahāyaṃ gahetvā dvādasannaṃ bhikkhusatasahassānaṃ antare sattatherasatāni uccinitvā tāni dasavatthūni madditvā dhammavinayasarīraṃ saṅgahaṃ āropesi.</paragraph>
    <paragraph>Tehi pana dhammasaṅgāhakattherehi niggahitā dasasahassā vajjiputtakā bhikkhū pakkhaṃ pariyesamānā attano anurūpaṃ dubbalapakkhaṃ labhitvā visuṃ mahāsaṅghikācariyakulaṃ nāma akaṃsu . Tato bhijjitvā aparāni dve ācariyakulāni jātāni – gokulikā ca ekabyohārikā ca. Gokulikanikāyato bhijjitvā aparāni dve ācariyakulāni jātāni – paṇṇattivādā ca bāhuliyā ca. Bahussutikātipi tesaṃyeva nāmaṃ. Tesaṃyeva antare cetiyavādā nāma apare ācariyavādā uppannā. Evaṃ mahāsaṅghikācariyakulato dutiye vassasate pañcācariyakulāni uppannāni. Tāni mahāsaṅghikehi saddhiṃ cha honti.</paragraph>
    <paragraph>Tasmiṃyeva  dutiye vassasate theravādato bhijjitvā dve ācariyavādā uppannā – mahisāsakā ca vajjiputtakā ca. Tattha vajjiputtakavādato bhijjitvā apare cattāro ācariyavādā uppannā – dhammuttariyā, bhadrayānikā, channāgārikā, samitiyāti. Puna tasmiṃyeva dutiye vassasate mahisāsakavādato bhijjitvā sabbatthivādā dhammaguttikāti dve ācariyavādā uppannā. Puna sabbatthivādakulato bhijjitvā kassapikā nāma jātā. Kassapikesu bhinnesu apare saṅkantikā nāma jātā. Saṅkantikesu bhinnesu suttavādā nāma jātāti theravādato bhijjitvā ime ekādasa  ācariyavādā uppannā. Te theravādehi saddhiṃ dvādasa honti. Iti ime ca dvādasa, mahāsaṅghikānañca cha ācariyavādāti sabbeva aṭṭhārasa ācariyavādā dutiye vassasate uppannā. Aṭṭhārasa nikāyātipi, aṭṭhārasācariyakulānītipi etesaṃyeva nāmaṃ. Etesu pana sattarasa vādā bhinnakā, theravādo asambhinnakoti veditabbo. Vuttampi cetaṃ dīpavaṃse –</paragraph>
    <gatha type="1">‘‘Nikkaḍḍhitā pāpabhikkhū, therehi vajjiputtakā;</gatha>
    <gatha type="last">Aññaṃ pakkhaṃ labhitvāna, adhammavādī bahū janā.</gatha>
    <gatha type="1">‘‘Dasasahassā samāgantvā, akaṃsu dhammasaṅgahaṃ;</gatha>
    <gatha type="last">Tasmāyaṃ dhammasaṅgīti, mahāsaṅgīti vuccati.</gatha>
    <gatha type="1">‘‘Mahāsaṅgītikā bhikkhū, vilomaṃ akaṃsu sāsane;</gatha>
    <gatha type="last">Bhinditvā mūlasaṅgahaṃ, aññaṃ akaṃsu saṅgahaṃ.</gatha>
    <gatha type="1">‘‘Aññatra  saṅgahitā suttaṃ, aññatra akariṃsu te;</gatha>
    <gatha type="last">Atthaṃ dhammañca bhindiṃsu, vinaye nikāyesu ca pañcasu.</gatha>
    <gatha type="1">‘‘Pariyāyadesitañcāpi, atho nippariyāyadesitaṃ;</gatha>
    <gatha type="last">Nītatthañceva neyyatthaṃ, ajānitvāna bhikkhavo.</gatha>
    <gatha type="1">‘‘Aññaṃ sandhāya bhaṇitaṃ, aññaṃ atthaṃ ṭhapayiṃsu te;</gatha>
    <gatha type="last">Byañjanacchāyāya te bhikkhū, bahuṃ atthaṃ vināsayuṃ.</gatha>
    <gatha type="1">‘‘Chaḍḍetvāna ekadesaṃ, suttaṃ vinayagambhīraṃ;</gatha>
    <gatha type="last">Patirūpaṃ suttaṃ vinayaṃ, tañca aññaṃ kariṃsu te.</gatha>
    <gatha type="1">‘‘Parivāraṃ atthuddhāraṃ, abhidhammaṃ chappakaraṇaṃ;</gatha>
    <gatha type="last">Paṭisambhidañca niddesaṃ, ekadesañca jātakaṃ.</gatha>
    <gatha type="1">‘‘Ettakaṃ vissajjitvāna, aññāni akariṃsu te;</gatha>
    <gatha type="last">Nāmaṃ liṅgaṃ parikkhāraṃ, ākappakaraṇāni ca.</gatha>
    <gatha type="1">‘‘Pakatibhāvaṃ jahitvā, tañca aññaṃ akaṃsu te;</gatha>
    <gatha type="last">Pubbaṅgamā bhinnavādā, mahāsaṅgītikārakā.</gatha>
    <gatha type="1">‘‘Tesañca  anukārena, bhinnavādā bahū ahu;</gatha>
    <gatha type="last">Tato aparakālamhi, tasmiṃ bhedo ajāyatha.</gatha>
    <gatha type="1">‘‘Gokulikā ekabyohāri, dvidhā bhijjittha bhikkhavo;</gatha>
    <gatha type="last">Gokulikānaṃ dve bhedā, aparakālamhi jāyatha.</gatha>
    <gatha type="1">‘‘Bahussutikā  ca paññatti, dvidhā bhijjittha bhikkhavo;</gatha>
    <gatha type="last">Cetiyā ca punavādī, mahāsaṅgītibhedakā.</gatha>
    <gatha type="1">‘‘Pañcavādā ime sabbe, mahāsaṅgītimūlakā;</gatha>
    <gatha type="last">Atthaṃ dhammañca bhindiṃsu, ekadesañca saṅgahaṃ.</gatha>
    <gatha type="1">‘‘Ganthañca ekadesañhi, chaḍḍetvā aññaṃ akaṃsu te;</gatha>
    <gatha type="last">Nāmaṃ  liṅgaṃ parikkhāraṃ, ākappakaraṇāni ca.</gatha>
    <gatha type="1">‘‘Pakatibhāvaṃ jahitvā, tañca aññaṃ akaṃsu te;</gatha>
    <gatha type="last">Visuddhattheravādamhi, puna bhedo ajāyatha.</gatha>
    <gatha type="1">‘‘Mahisāsakā vajjiputtakā, dvidhā bhijjittha bhikkhavo;</gatha>
    <gatha type="last">Vajjiputtakavādamhi, catudhā bhedo ajāyatha.</gatha>
    <gatha type="1">‘‘Dhammuttarikā bhaddayānikā, channāgārikā ca samiti;</gatha>
    <gatha type="last">Mahisāsakānaṃ dve bhedā, aparakālamhi ajāyatha.</gatha>
    <gatha type="1">‘‘Sabbatthivādā dhammaguttā, dvidhā bhijjittha bhikkhavo;</gatha>
    <gatha type="last">Sabbatthivādānaṃ kassapikā, saṅkantikassapikena ca.</gatha>
    <gatha type="1">‘‘Saṅkantikānaṃ suttavādī, anupubbena bhijjatha;</gatha>
    <gatha type="last">Ime ekādasa vādā, sambhinnā theravādato.</gatha>
    <gatha type="1">‘‘Atthaṃ dhammañca bhindiṃsu, ekadesañca saṅgahaṃ;</gatha>
    <gatha type="last">Ganthañca ekadesañhi, chaḍḍetvā aññaṃ akaṃsu te.</gatha>
    <gatha type="1">‘‘Nāmaṃ  liṅgaṃ parikkhāraṃ, ākappakaraṇāni ca;</gatha>
    <gatha type="last">Pakatibhāvaṃ jahitvā, tañca aññaṃ akaṃsu te.</gatha>
    <gatha type="1">‘‘Sattarasa bhinnavādā, ekavādo abhinnako;</gatha>
    <gatha type="last">Sabbevaṭṭhārasa honti, bhinnavādena te saha.</gatha>
    <gatha type="1">‘‘Nigrodhova  mahārukkho, thera vādānamuttamo;</gatha>
    <gatha type="last">Anūnaṃ anadhikañca, kevalaṃ jinasāsanaṃ.</gatha>
    <gatha type="1">‘‘Santakā viya rukkhamhi, nibbattā vādasesakā;</gatha>
    <gatha type="1">Paṭhame vassasate natthi, dutiye vassasatantare;</gatha>
    <gatha type="last">Bhinnā sattarasa vādā, uppannā jinasāsane’’ti.</gatha>
    <paragraph>Aparāparaṃ pana hemavatikā, rājagirikā, siddhatthikā, pubbaseliyā, aparaseliyā, vājiriyāti aññepi cha ācariyavādā uppannā. Te idha anadhippetā. Purimakānaṃ  pana aṭṭhārasannaṃ ācariyavādānaṃ vasena pavattamāne sāsane paṭiladdhasaddho asoko dhammarājā divase divase buddhapūjāya satasahassaṃ, dhammapūjāya satasahassaṃ, saṅghapūjāya satasahassaṃ, attano ācariyassa nigrodhattherassa satasahassaṃ, catūsu dvāresu bhesajjatthāya satasahassanti pañcasatasahassāni pariccajanto sāsane uḷāraṃ lābhasakkāraṃ pavattesi.</paragraph>
    <paragraph>Titthiyā hatalābhasakkārā antamaso ghāsacchādanamattampi alabhantā lābhasakkāraṃ patthayamānā bhikkhūsu pabbajitvā sakāni sakāni diṭṭhigatāni – ‘‘ayaṃ dhammo, ayaṃ vinayo, idaṃ satthusāsana’’nti dīpenti. Pabbajjaṃ alabhamānāpi sayameva kese chinditvā kāsāyāni vatthāni acchādetvā vihāresu vicarantā uposathakammādikaraṇakāle saṅghamajjhaṃ pavisanti. Te bhikkhusaṅghena dhammena vinayena satthusāsanena niggayhamānāpi dhammavinayānulomāya paṭipattiyā asaṇṭhahantā anekarūpaṃ sāsanassa abbudañca malañca kaṇṭakañca samuṭṭhāpenti. Keci aggiṃ paricaranti, keci pañcātape tapanti, keci ādiccaṃ anuparivattanti, keci ‘‘dhammañca vinayañca vobhindissāmā’’ti tathā tathā paggaṇhiṃsu. Tadā bhikkhusaṅgho na tehi saddhiṃ  uposathaṃ vā pavāraṇaṃ vā akāsi. Asokārāme satta vassāni uposatho upacchijji.</paragraph>
    <paragraph>Rājā ‘‘āṇāya kāressāmī’’ti vāyamantopi kāretuṃ nāsakkhi, aññadatthu duggahitagāhinā bālena amaccena anekesu bhikkhūsu jīvitā voropitesu vippaṭisārī ahosi. So tañca vippaṭisāraṃ tañca sāsane uppannaṃ abbudaṃ vūpasametukāmo ‘‘ko nu kho imasmiṃ atthe paṭibalo’’ti  saṅghaṃ pucchitvā ‘‘moggaliputtatissatthero, mahārājā’’ti sutvā saṅghassa vacanena ahogaṅgāpabbatato theraṃ pakkosāpetvā iddhipāṭihāriyadassanena therassa ānubhāve nibbicikiccho attano kukkuccaṃ pucchitvā vippaṭisāraṃ vūpasamesi. Theropi taṃ rājuyyāneyeva vasanto satta divasāni samayaṃ uggaṇhāpesi. So uggahitasamayo sattame divase asokārāme bhikkhusaṅghaṃ sannipātāpetvā sāṇipākāraṃ parikkhipāpetvā sāṇipākārantare nisinno ekaladdhike ekaladdhike bhikkhū  ekato ekato kāretvā ekamekaṃ bhikkhusamūhaṃ pakkosāpetvā pucchi – ‘‘bhante, kiṃvādī sammāsambuddho’’ti? Tato sassatavādino – ‘‘sassatavādī’’ti āhaṃsu. Ekaccasassatikā, antānantikā, amarāvikkhepikā, adhiccasamuppannikā, saññīvādā, asaññīvādā, nevasaññīnāsaññīvādā, ucchedavādā, diṭṭhadhammanibbānavādā – ‘‘diṭṭhadhammanibbānavādī’’ti āhaṃsu. Rājā paṭhamameva samayassa uggahitattā nayime bhikkhū aññatitthiyā imeti ñatvā tesaṃ setakāni vatthāni datvā uppabbājesi. Te sabbepi saṭṭhisahassā ahesuṃ.</paragraph>
    <paragraph>Athaññe bhikkhū pakkosāpetvā pucchi – ‘‘kiṃvādī, bhante, sammāsambuddho’’ti? ‘‘Vibhajjavādī, mahārājā’’ti. Evaṃ vutte rājā theraṃ pucchi – ‘‘vibhajjavādī, bhante, sammāsambuddho’’ti? ‘‘Āma, mahārājā’’ti. Tato rājā ‘suddhaṃ dāni, bhante, sāsanaṃ, karotu bhikkhusaṅgho uposatha’nti ārakkhaṃ datvā nagaraṃ pāvisi. Samaggo saṅgho sannipatitvā uposathaṃ akāsi. Tasmiṃ sannipāte saṭṭhibhikkhusatasahassāni ahesuṃ. Tasmiṃ samāgame moggaliputtatissatthero yāni ca tadā uppannāni vatthūni, yāni ca āyatiṃ uppajjissanti, sabbesampi tesaṃ paṭibāhanatthaṃ satthārā dinnanayavaseneva tathāgatena ṭhapitamātikaṃ vibhajanto sakavāde pañca suttasatāni paravāde pañcāti suttasahassaṃ āharitvā imaṃ parappavādamathanaṃ āyatilakkhaṇaṃ kathāvatthuppakaraṇaṃ abhāsi.</paragraph>
    <paragraph>Tato  saṭṭhisatasahassasaṅkhyesu bhikkhū uccinitvā tipiṭakapariyattidharānaṃ pabhinnapaṭisambhidānaṃ bhikkhūnaṃ sahassamekaṃ gahetvā yathā mahākassapatthero ca yasatthero ca dhammañca vinayañca saṅgāyiṃsu; evameva saṅgāyanto  sāsanamalaṃ visodhetvā tatiyasaṅgītiṃ akāsi. Tattha abhidhammaṃ saṅgāyanto imaṃ yathābhāsitaṃ pakaraṇaṃ saṅgahaṃ āropesi. Tena vuttaṃ –</paragraph>
    <gatha type="1">‘‘Yaṃ  puggalakathādīnaṃ, kathānaṃ vatthubhāvato;</gatha>
    <gatha type="last">Kathāvatthuppakaraṇaṃ, saṅkhepena adesayī.</gatha>
    <gatha type="1">‘‘Mātikāṭhapaneneva, ṭhapitassa surālaye;</gatha>
    <gatha type="last">Tassa moggaliputtena, vibhattassa mahītale.</gatha>
    <gatha type="1">‘‘Idāni yasmā sampatto, atthasaṃvaṇṇanākkamo;</gatha>
    <gatha type="last">Tasmā naṃ vaṇṇayissāmi, taṃ suṇātha samāhitā’’ti.</gatha>
    <centered>Nidānakathā niṭṭhitā.</centered>
    <title>Mahāvaggo</title>
  </text>
</tree>
