<?xml version='1.0' encoding='UTF-8'?>
<tree text="Paki&#x1E47;&#x1E47;aka-niddesa" target="text">
  <text>
    <hangnum nr="253"/>
    <gatha type="1"> Kumudaṃ  ko pabodhayi,</gatha>
    <gatha type="2">Nātho ravindu paṇḍito;</gatha>
    <gatha type="3">Kamalaṃ ko kumudaṃ ko,</gatha>
    <gatha type="last">Narapaṃ ko pabodhayi.</gatha>
    <hangnum nr="254"/>
    <gatha type="1"> Cittena  niyyati loko,</gatha>
    <gatha type="2">Cittena parikassati;</gatha>
    <gatha type="3">Cittassa eka-dhammassa,</gatha>
    <gatha type="last">Sabbeva vasamanvagū.</gatha>
    <hangnum nr="255"/>
    <gatha type="1"> Samaṇo  rājānurājā,</gatha>
    <gatha type="2">Senāpati mahā-matto;</gatha>
    <gatha type="3">Dhammaṭṭho paṇḍito disvā,</gatha>
    <gatha type="last">Paccakkhatthaṃ na kāriyā.</gatha>
    <hangnum nr="256"/>
    <gatha type="1"> Dīpo  nava-disaṃ tejo,</gatha>
    <gatha type="2">Na heṭṭhā ca tathā sakaṃ;</gatha>
    <gatha type="3">Para-vajjaṃ vidū passe,</gatha>
    <gatha type="last">Saka-vajjaṃpi passatu.</gatha>
    <hangnum nr="257"/>
    <gatha type="1"> Sa-phalaṃ  paṇḍito loke,</gatha>
    <gatha type="2">Sa-kāraṇaṃ vacaṃ bhaṇe;</gatha>
    <gatha type="3">A-kāraṇaṃphalaṃ bālo,</gatha>
    <gatha type="last">Idaṃ ubhaya-lakkhaṇaṃ.</gatha>
    <hangnum nr="258"/>
    <gatha type="1"> Tassa  vācāya jāneyya,</gatha>
    <gatha type="2">Kuṭilaṃ bāla-paṇḍitaṃ;</gatha>
    <gatha type="3">Vācā-rūpaṃ mittaṃ kare,</gatha>
    <gatha type="last">Vācā-rūpaṃ dhuvaṃ jahe.</gatha>
    <hangnum nr="259"/>
    <gatha type="1"> Duccintitassa  cintā ca,</gatha>
    <gatha type="2">Dubbhāsitassa bhāsanā;</gatha>
    <gatha type="3">Dukkammassa katañcāti,</gatha>
    <gatha type="last">Etaṃ bālassa lakkhaṇaṃ.</gatha>
    <hangnum nr="260"/>
    <gatha type="1"> Su-cintitassa  cintā ca,</gatha>
    <gatha type="2">Su-bhāsitassa bhāsanā;</gatha>
    <gatha type="3">Su-kammassa katañcāti,</gatha>
    <gatha type="last">Etaṃ dhīrassa lakkhaṇaṃ.</gatha>
    <hangnum nr="261"/>
    <gatha type="1"> A-nayaṃ  nayati dummedho,</gatha>
    <gatha type="2">A-dhurāyaṃ ni-yuñjati;</gatha>
    <gatha type="3">Dunnayo seyyaso hoti,</gatha>
    <gatha type="2">Sammā vutto pakuppati;</gatha>
    <gatha type="3">Vinayaṃ so na jānāti,</gatha>
    <gatha type="last">Sādhu tassa a-dassanaṃ.</gatha>
    <hangnum nr="262"/>
    <gatha type="1"> Nayaṃ  nayati medhāvī,</gatha>
    <gatha type="2">A-dhurāyaṃ na yuñjati;</gatha>
    <gatha type="3">Su-nayo seyyaso hoti,</gatha>
    <gatha type="2">Sammā vutto na kuppati;</gatha>
    <gatha type="3">Vinayaṃ so pajānāti,</gatha>
    <gatha type="last">Sādhu tena samāgamo.</gatha>
    <hangnum nr="263"/>
    <gatha type="1"> A-nāyakā  vinassanti,</gatha>
    <gatha type="2">Nassanti bahu-nāyakā;</gatha>
    <gatha type="3">Thī-nāyakā vinassanti,</gatha>
    <gatha type="last">Nassanti susu-nāyakā.</gatha>
    <hangnum nr="264"/>
    <gatha type="1"> Jeṭṭho  kammesu nīcānaṃ,</gatha>
    <gatha type="2">Jānaṃjānaṃva ācare;</gatha>
    <gatha type="3">A-jānevaṃ kare jānaṃ,</gatha>
    <gatha type="last">Nīco eti bhayaṃ piyaṃ.</gatha>
    <hangnum nr="265"/>
    <gatha type="1"> Kammaṃ  dujjana-sāruppaṃ,</gatha>
    <gatha type="2">Dudhā sujana-sāruppaṃ;</gatha>
    <gatha type="3">Dujjanaṃ tesu dukkamme,</gatha>
    <gatha type="last">Su-kamme sujanaṃ icche.</gatha>
    <hangnum nr="266"/>
    <gatha type="1"> Paṇḍito  verī bālo ca,</gatha>
    <gatha type="2">Dujjayo bāla-verito;</gatha>
    <gatha type="3">Paṇḍitaṃ-verī pamādena,</gatha>
    <gatha type="last">Na taṃ jayo hi sabbadā.</gatha>
    <hangnum nr="267"/>
    <gatha type="1"> Guyhassa  hi guyhameva sādhu,</gatha>
    <gatha type="2">Na hi guyhassa pasatthamāvi-kammaṃ;</gatha>
    <gatha type="3">A-nipphannatāya saheyya dhīro,</gatha>
    <gatha type="last">Nipphannatthova yathā-sukhaṃ bhaṇeyya.</gatha>
    <hangnum nr="268"/>
    <gatha type="1"> Guyhamatthaṃ  na vivareyya,</gatha>
    <gatha type="2">Rakkheyya naṃ yathā nidhiṃ;</gatha>
    <gatha type="3">Na hī pātukato sādhu,</gatha>
    <gatha type="last">Guyho attho pajānatā.</gatha>
    <hangnum nr="269"/>
    <gatha type="1"> Thiyā  guyhaṃ na saṃseyya,</gatha>
    <gatha type="2">A-mittassa ca paṇḍito;</gatha>
    <gatha type="3">Yo cāmisena saṃhīro,</gatha>
    <gatha type="last">Hadaya-ttheno ca yo naro.</gatha>
    <hangnum nr="270"/>
    <gatha type="1"> Vivicca  bhāseyya divā rahassaṃ,</gatha>
    <gatha type="2">Rattiṃ giraṃ nāti-velaṃ pamuñce;</gatha>
    <gatha type="3">Upassutikā hi suṇanti mantaṃ,</gatha>
    <gatha type="last">Tasmā hi manto khippamupeti bhedaṃ.</gatha>
    <hangnum nr="271"/>
    <gatha type="1"> Na  pakāsati guyhaṃ yo,</gatha>
    <gatha type="2">So guyhaṃ paṭiguyhati;</gatha>
    <gatha type="3">Bhayesu na jahe kicce,</gatha>
    <gatha type="last">Su-mittonucaro bhave.</gatha>
    <hangnum nr="272"/>
    <gatha type="1"> Karoti  dukkaraṃ sādhuṃ,</gatha>
    <gatha type="2">Ujuṃ khamati dukkhamaṃ;</gatha>
    <gatha type="3">Duddadaṃ sāmaṃ dadāti,</gatha>
    <gatha type="last">Yo su-mitto have bhave.</gatha>
    <hangnum nr="273"/>
    <gatha type="1"> Piya-vācā  sadā mitto,</gatha>
    <gatha type="2">Piya-vatthuṃ na yācanā;</gatha>
    <gatha type="3">Icchāgatena dānena,</gatha>
    <gatha type="2">Su-daḷho su-ppiyo have;</gatha>
    <gatha type="3">Tadaṅgato ca hīnena,</gatha>
    <gatha type="last">A-ppiyo bhijjano bhave.</gatha>
    <hangnum nr="274"/>
    <gatha type="1"> Dehīti  yācane hirī,</gatha>
    <gatha type="2">Sirī ca kāya-devatā;</gatha>
    <gatha type="3">Palāyanti siricchito,</gatha>
    <gatha type="last">Na yāce para-santakaṃ.</gatha>
    <hangnum nr="275"/>
    <gatha type="1"> Svāno  laddhāna nimmaṃsaṃ,</gatha>
    <gatha type="2">Aṭṭhiṃ tuṭṭho pamodati;</gatha>
    <gatha type="3">Sakantikaṃ migaṃ sīho,</gatha>
    <gatha type="last">Hitvā hatthiṃnudhāvati.</gatha>
    <hangnum nr="276"/>
    <gatha type="1"> Evaṃ  chandānurūpena,</gatha>
    <gatha type="2">Jano āsīsate phalaṃ;</gatha>
    <gatha type="3">Mahā chandā mahantaṃva,</gatha>
    <gatha type="last">Hīnaṃva hīna-chandakā.</gatha>
    <hangnum nr="277"/>
    <gatha type="1"> Nānā-chandā  mahārāja,</gatha>
    <gatha type="2">Ekāgāre vasāmase;</gatha>
    <gatha type="3">Ahaṃ gāma-varaṃ icche,</gatha>
    <gatha type="last">Brāhmaṇī ca gavaṃ sataṃ.</gatha>
    <hangnum nr="278"/>
    <gatha type="1"> Putto  ca ājañña-rathaṃ,</gatha>
    <gatha type="2">Kaññā ca maṇi-kuṇḍalaṃ;</gatha>
    <gatha type="3">Yā cesā puṇṇakā jammī,</gatha>
    <gatha type="last">Ujukkhalaṃbhi-kaṅkhati.</gatha>
    <hangnum nr="279"/>
    <gatha type="1"> Ṭhānaṃ  mitte dhane kamme,</gatha>
    <gatha type="2">Satussāhe su-labbhitaṃ;</gatha>
    <gatha type="3">Taṃ daḷhaṃ dukkaraṃ kare,</gatha>
    <gatha type="last">Paññā-sati-samādhinā.</gatha>
    <hangnum nr="280"/>
    <gatha type="1"> Bhesajje  vihite suddha,</gatha>
    <gatha type="2">Buddhādi-ratanattaye;</gatha>
    <gatha type="3">Pasādamācare niccaṃ,</gatha>
    <gatha type="last">Sajjane sa-guṇepi ca.</gatha>
    <hangnum nr="281"/>
    <gatha type="1"> Rājā  raṭṭhena dhātuso,</gatha>
    <gatha type="2">Bālo pāpehi dummano,</gatha>
    <gatha type="3">Alaṅkārena itthīpi,</gatha>
    <gatha type="last">Kāmehi ca na tappati.</gatha>
    <hangnum nr="282"/>
    <gatha type="1"> Appiccho  ca dhutaṅgena,</gatha>
    <gatha type="2">Āraddho vīriyena hi;</gatha>
    <gatha type="3">Visārado parisāya,</gatha>
    <gatha type="2">Pariccāgena dāyako;</gatha>
    <gatha type="3">Savanena su-dhammaṃpi,</gatha>
    <gatha type="last">Na tappativa paṇḍito.</gatha>
    <hangnum nr="283"/>
    <gatha type="1"> Jeṭṭhassa  sitaṃ hasitaṃ,</gatha>
    <gatha type="2">Majjhassa madhurassaraṃ;</gatha>
    <gatha type="3">Loke aṃsa-siro-kampaṃ,</gatha>
    <gatha type="2">Jammassa apa-hassitaṃ;</gatha>
    <gatha type="3">Etesaṃ ati-hassitaṃ,</gatha>
    <gatha type="last">Hāso hoti yathākkamaṃ.</gatha>
    <hangnum nr="284"/>
    <gatha type="1"> Natthi  duṭṭhe nayo atthi,</gatha>
    <gatha type="2">Na dhammo na su-bhāsitaṃ;</gatha>
    <gatha type="3">Nikkamaṃ duṭṭhe yuñjeyya,</gatha>
    <gatha type="last">So hi sabbhiṃ na rañjati.</gatha>
    <hangnum nr="285"/>
    <gatha type="1"> Dullabhaṃ  pakatiṃ vācaṃ,</gatha>
    <gatha type="2">Dullabho khemako suto;</gatha>
    <gatha type="3">Dullabhā sadisī jāyā,</gatha>
    <gatha type="last">Dullabho sa-jano piyo.</gatha>
    <hangnum nr="286"/>
    <gatha type="1"> Dhajo  rathassa paññāṇaṃ,</gatha>
    <gatha type="2">Dhūmo paññāṇamaggino;</gatha>
    <gatha type="3">Rājā raṭṭhassa paññāṇaṃ,</gatha>
    <gatha type="last">Bhattā paññāṇamitthiyā.</gatha>
    <hangnum nr="287"/>
    <gatha type="1"> Dunnāriyā  kulaṃ suddhaṃ,</gatha>
    <gatha type="2">Putto nassati lālanā;</gatha>
    <gatha type="3">Samiddhi a-nayā bandhu,</gatha>
    <gatha type="last">Pavāsā madanā hirī.</gatha>
    <hangnum nr="288"/>
    <gatha type="1"> Mātā  pitā ca puttānaṃ,</gatha>
    <gatha type="2">Novāde bahu-sāsannaṃ;</gatha>
    <gatha type="3">Paṇḍitā mātaro appaṃ,</gatha>
    <gatha type="last">Vadeyyuṃ vajja-dīpanaṃ.</gatha>
    <hangnum nr="289"/>
    <gatha type="1"> Lāḷaye  pañcha-vassāni,</gatha>
    <gatha type="2">Dasa-vassāni tāḷaye;</gatha>
    <gatha type="3">Patte tu soḷase vasse,</gatha>
    <gatha type="last">Puttaṃ mittaṃvadācare.</gatha>
    <hangnum nr="290"/>
    <gatha type="1"> Lālane  dhītaraṃ dosā,</gatha>
    <gatha type="2">Pālane bahavo guṇā;</gatha>
    <gatha type="3">Dhītuyā kiriyaṃ niccaṃ,</gatha>
    <gatha type="last">Passantu suṭṭhu mātaro.</gatha>
    <centered>Iti  pakiṇṇaka-niddeso nāma</centered>
    <centered>Sattamā paricchedo.</centered>
  </text>
</tree>
