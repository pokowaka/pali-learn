<?xml version='1.0' encoding='UTF-8'?>
<tree text="C&#x101;&#x1E47;akyan&#x12B;tip&#x101;&#x1E37;i" target="text">
  <text>
    <centered> Namo tassa bhagavato arahato sammāsambuddhassa</centered>
    <hangnum nr="1"/>
    <gatha type="1"> Nānāsattho  ddhataṃ vakkhe,</gatha>
    <gatha type="2">Rāja nīti samuccayaṃ;</gatha>
    <gatha type="3">Sabba bīja midaṃ satthaṃ,</gatha>
    <gatha type="last">Cāṇakyaṃ sārasaṅgahaṃ.</gatha>
    <hangnum nr="2"/>
    <gatha type="1"> Mūlasuttaṃ pavakkhāmi,</gatha>
    <gatha type="2">Cāṇakyena yathoditaṃ;</gatha>
    <gatha type="3">Yassa viññāna mattena,</gatha>
    <gatha type="last">Mūḷho bhavati paṇḍito.</gatha>
    <hangnum nr="3"/>
    <gatha type="1"> Viduttaṃ  narapaccañca,</gatha>
    <gatha type="2">Nevatulyaṃ kudācanaṃ;</gatha>
    <gatha type="3">Sadese pujjate rājā,</gatha>
    <gatha type="last">Vidū sabbattha pujjate.</gatha>
    <hangnum nr="4"/>
    <gatha type="1"> Paṇḍite  ca guṇā sabbe,</gatha>
    <gatha type="2">Mūḷhe dosā hi kevalaṃ;</gatha>
    <gatha type="3">Tasmā mūḷhasahassesu,</gatha>
    <gatha type="last">Pañño eko visisyate.</gatha>
    <hangnum nr="5"/>
    <gatha type="1"> Mātariva  paradāresu,</gatha>
    <gatha type="2">Paradabbesu leṭṭuva;</gatha>
    <gatha type="3">Attaniva sabbabhūtesu,</gatha>
    <gatha type="last">Yo passati sapaṇḍito.</gatha>
    <hangnum nr="6"/>
    <gatha type="1"> Kiṃkulena visālena,</gatha>
    <gatha type="2">Guṇahīno tu yonaro;</gatha>
    <gatha type="3">Akulinopi satthañño,</gatha>
    <gatha type="last">Devatāhipi pujjate.</gatha>
    <hangnum nr="7"/>
    <gatha type="1"> Rūpayobbanasampannā ,</gatha>
    <gatha type="2">Visālakulasambhavā;</gatha>
    <gatha type="3">Vijjāhīnā nasobhante,</gatha>
    <gatha type="last">Niggandhā iva kiṃsukā.</gatha>
    <hangnum nr="8"/>
    <gatha type="1"> Tārānaṃ  bhūsaṇaṃ cando,</gatha>
    <gatha type="2">Nārīnaṃ bhūsaṇaṃ pati;</gatha>
    <gatha type="3">Puthabyā bhūsaṇaṃ rājā,</gatha>
    <gatha type="last">Vijjā sabbassa bhūsaṇaṃ.</gatha>
    <hangnum nr="9"/>
    <gatha type="1"> Mātā sattu pitā verī,</gatha>
    <gatha type="2">Yena bālo napāṭṭhito;</gatha>
    <gatha type="3">Na sobhate sabhāmajjhe,</gatha>
    <gatha type="last">Haṃsamajjhe bakoyathā.</gatha>
    <hangnum nr="10"/>
    <gatha type="1"> Varameko  guṇī putto,</gatha>
    <gatha type="2">Na ca mūḷhasatehipi;</gatha>
    <gatha type="3">Eko cando tamo hanti,</gatha>
    <gatha type="last">Na ca tāragaṇehipi.</gatha>
    <hangnum nr="11"/>
    <gatha type="1"> Lālaye  pañcavassāni,</gatha>
    <gatha type="2">Dasavassāni tālaye;</gatha>
    <gatha type="3">Patte tu soḷase vasse,</gatha>
    <gatha type="last">Puttaṃ mittaṃva ācare.</gatha>
    <hangnum nr="12"/>
    <gatha type="1"> Lālane  bahavo dosā,</gatha>
    <gatha type="2">Tālane bahavo guṇā;</gatha>
    <gatha type="3">Tasmā puttañca sissañca,</gatha>
    <gatha type="last">Tālaye na tu lālaye.</gatha>
    <hangnum nr="13"/>
    <gatha type="1"> Ekenāpi  suvakkhena,</gatha>
    <gatha type="2">Pupphitena sugandhinā;</gatha>
    <gatha type="3">Vāsitassa vanaṃ sabbaṃ,</gatha>
    <gatha type="last">Suputtena kulaṃyathā.</gatha>
    <hangnum nr="14"/>
    <gatha type="1"> Ekassāpi  kuvakkhassa,</gatha>
    <gatha type="2">Koṭaraṭṭhena agginā;</gatha>
    <gatha type="3">Dayhate hi vanaṃ sabbaṃ,</gatha>
    <gatha type="last">Kuputtena kulaṃ yathā.</gatha>
    <hangnum nr="15"/>
    <gatha type="1"> Dūrato sobhate mūḷho,</gatha>
    <gatha type="2">Lambamāna paṭāvuto;</gatha>
    <gatha type="3">Tāvañca sobhate mūḷho,</gatha>
    <gatha type="last">Yāva kiñci nabhāsate.</gatha>
    <hangnum nr="16"/>
    <gatha type="1"> Visato  amataṃ gāyhaṃ,</gatha>
    <gatha type="2">Amejjhāapi kañcanaṃ;</gatha>
    <gatha type="3">Nīcato uttamā vijjā,</gatha>
    <gatha type="last">Thīratnaṃ dukkulāapi.</gatha>
    <hangnum nr="17"/>
    <gatha type="1"> Ussave  byasaneceva,</gatha>
    <gatha type="2">Dubbhikkhe sattuviggahe;</gatha>
    <gatha type="3">Rājadvāre susāneca,</gatha>
    <gatha type="last">Yo tiṭṭhati sabandhavo.</gatha>
    <hangnum nr="18"/>
    <gatha type="1"> Parokkhe kiccahantāraṃ,</gatha>
    <gatha type="2">Paccakkhe piyavādinaṃ;</gatha>
    <gatha type="3">Vajjaye tādisaṃ mittaṃ,</gatha>
    <gatha type="last">Visakumbhaṃ payomukhaṃ.</gatha>
    <hangnum nr="19"/>
    <gatha type="1"> Sakiṃ  duṭṭhañca mittaṃ yo,</gatha>
    <gatha type="2">Puna sandhātu micchati;</gatha>
    <gatha type="3">Samaccu mupagaṇhāti,</gatha>
    <gatha type="last">Gabbha massatarī yathā.</gatha>
    <hangnum nr="20"/>
    <gatha type="1"> Na  vissase avissatthaṃ,</gatha>
    <gatha type="2">Mittañcāpi na vissase;</gatha>
    <gatha type="3">Kadāci kupitaṃ mittaṃ,</gatha>
    <gatha type="last">Sabbadosaṃ pakāsaye.</gatha>
    <hangnum nr="21"/>
    <gatha type="1"> Jāniyā  pesane bhacce,</gatha>
    <gatha type="2">Bandhave byasanāgame;</gatha>
    <gatha type="3">Mittañcā padikāleca,</gatha>
    <gatha type="last">Bhariyañca vibhavakkhaye.</gatha>
    <hangnum nr="22"/>
    <gatha type="1"> Upakāraggahitena,</gatha>
    <gatha type="2">Sattunāsattumuddhare;</gatha>
    <gatha type="3">Pādalaggaṃ karaṭṭhena,</gatha>
    <gatha type="last">Kaṇṭakeneva kaṇṭakaṃ.</gatha>
    <hangnum nr="23"/>
    <gatha type="1"> Na  mittaṃ koci kassaci,</gatha>
    <gatha type="2">Na koci ripu kassaci;</gatha>
    <gatha type="3">Kāraṇena hi ñāyati,</gatha>
    <gatha type="last">Mittāni ca ripū tathā.</gatha>
    <hangnum nr="24"/>
    <gatha type="1"> Dujjano  piyavādī ca,</gatha>
    <gatha type="2">Netaṃ vissāsakāraṇaṃ;</gatha>
    <gatha type="3">Madhu tiṭṭhati jivhagge,</gatha>
    <gatha type="last">Hadaye tu halāhalaṃ.</gatha>
    <hangnum nr="25"/>
    <gatha type="1"> Dujjano parihantabbo,</gatha>
    <gatha type="2">Vijjāyā laṅkatopi saṃ;</gatha>
    <gatha type="3">Maṇinā bhūsito sappo,</gatha>
    <gatha type="last">Kime so nabhayaṃ karo.</gatha>
    <hangnum nr="26"/>
    <gatha type="1"> Sappo  kūro khalo kūro,</gatha>
    <gatha type="2">Sappā kūrataro khalo;</gatha>
    <gatha type="3">Manto sadhivaso sappo,</gatha>
    <gatha type="last">Khalo kena nivāyyate.</gatha>
    <hangnum nr="27"/>
    <gatha type="1"> Nakhīnañca  nadīnañca,</gatha>
    <gatha type="2">Siṅgīnaṃ satthapāṇinaṃ;</gatha>
    <gatha type="3">Vissāso nevakātabbo,</gatha>
    <gatha type="last">Thīsu rājakulesu ca.</gatha>
    <hangnum nr="28"/>
    <gatha type="1"> Hatthī  hatthasahassena,</gatha>
    <gatha type="2">Satahatthena vājino;</gatha>
    <gatha type="3">Siṅgino dasahatthena,</gatha>
    <gatha type="last">Ṭhānacāgena dujjano.</gatha>
    <hangnum nr="29"/>
    <gatha type="1"> Āpadatthaṃ  dhanaṃ rakkhe,</gatha>
    <gatha type="2">Dāraṃ rakkhe dhanehipi;</gatha>
    <gatha type="3">Attānaṃ satataṃ rakkhe,</gatha>
    <gatha type="last">Dārehipi dhanehipi.</gatha>
    <hangnum nr="30"/>
    <gatha type="1"> Paradāraṃ paradabbaṃ,</gatha>
    <gatha type="2">Parivādaṃ parassa ca;</gatha>
    <gatha type="3">Parihāsaṃ guruṭṭhāne,</gatha>
    <gatha type="last">Cāpalyañca vivajjaye.</gatha>
    <hangnum nr="31"/>
    <gatha type="1"> Caje  ekaṃ kulassatthe,</gatha>
    <gatha type="2">Gāmassatthe kulaṃ caje;</gatha>
    <gatha type="3">Gāma janapadassatthe,</gatha>
    <gatha type="last">Attatthe pathaviṃ caje.</gatha>
    <hangnum nr="32"/>
    <gatha type="1"> Calatyekena  pādena,</gatha>
    <gatha type="2">Tiṭṭha tyekena buddhimā;</gatha>
    <gatha type="3">Nāsamikkhya paraṃ ṭhānaṃ,</gatha>
    <gatha type="last">Pubbamāyatanaṃ caje.</gatha>
    <hangnum nr="33"/>
    <gatha type="1"> Luddha matthena gaṇheyya,</gatha>
    <gatha type="2">Thaddha mañjalī kammunā;</gatha>
    <gatha type="3">Mūḷhaṃ chando nuvattena,</gatha>
    <gatha type="last">Tathā tathena paṇḍitaṃ.</gatha>
    <hangnum nr="34"/>
    <gatha type="1"> Atthanāsaṃ  manotāpaṃ,</gatha>
    <gatha type="2">Gehe duccaritāni ca;</gatha>
    <gatha type="3">Vañcanañca pamāṇañca,</gatha>
    <gatha type="last">Matimā na pakāsaye.</gatha>
    <hangnum nr="35"/>
    <gatha type="1"> Dhanadhaññappayogesu ,</gatha>
    <gatha type="2">Tathā vijjāgamesu ca;</gatha>
    <gatha type="3">Āhāre byavahāre ca,</gatha>
    <gatha type="last">Cattalajjo sadā bhave.</gatha>
    <hangnum nr="36"/>
    <gatha type="1"> Dhanino sotthiyo rājā,</gatha>
    <gatha type="2">Nadī vejjo tu pañcamo;</gatha>
    <gatha type="3">Pañca yatra navijjante,</gatha>
    <gatha type="last">Tatra vāsaṃ nakāraye.</gatha>
    <hangnum nr="37"/>
    <gatha type="1"> Yasmiṃdese  na sammānaṃ,</gatha>
    <gatha type="2">Na pīti naca bandhavā;</gatha>
    <gatha type="3">Na ca vijjāgamo koci,</gatha>
    <gatha type="last">Taṃdesaṃ parivajjaye.</gatha>
    <hangnum nr="38"/>
    <gatha type="1"> Manasā  cintitaṃ kammaṃ,</gatha>
    <gatha type="2">Vacasā napakāsaye;</gatha>
    <gatha type="3">Aññalakkhita kāriyassa,</gatha>
    <gatha type="last">Yato siddhi najāyate.</gatha>
    <hangnum nr="39"/>
    <gatha type="1"> Kudesañca  kuvuttiñca,</gatha>
    <gatha type="2">Kubhariyaṃ kunadiṃ tathā;</gatha>
    <gatha type="3">Kudabbañca kubhojjañca,</gatha>
    <gatha type="last">Vajjaye tu vicakkhaṇo.</gatha>
    <hangnum nr="40"/>
    <gatha type="1"> Iṇasesoggi seso ca,</gatha>
    <gatha type="2">Byādhiseso tatheva ca;</gatha>
    <gatha type="3">Puna ca vaḍḍhate yasmā,</gatha>
    <gatha type="last">Tasmā sesaṃ nakāraye.</gatha>
    <hangnum nr="41"/>
    <gatha type="1"> Cintā  jaro manussānaṃ,</gatha>
    <gatha type="2">Vatthānaṃ ātapo jaro;</gatha>
    <gatha type="3">Asobhagyaṃ jaro thīnaṃ,</gatha>
    <gatha type="last">Assānaṃ methunaṃ jaro.</gatha>
    <hangnum nr="42"/>
    <gatha type="1"> Atthi  putto vase yassa,</gatha>
    <gatha type="2">Bhacco bhariyā tatheva ca;</gatha>
    <gatha type="3">Abhāve pyatisantoso,</gatha>
    <gatha type="last">Saggaṭṭho so mahītale.</gatha>
    <hangnum nr="43"/>
    <gatha type="1"> Duṭṭhā bhariyā saṭhaṃ mittaṃ,</gatha>
    <gatha type="2">Bhacco cuttaradāyako;</gatha>
    <gatha type="3">Sa sappeca gahe vāso,</gatha>
    <gatha type="last">Maccureva nasaṃsayo.</gatha>
    <hangnum nr="44"/>
    <gatha type="1"> Mātā  yassa gehe natthi,</gatha>
    <gatha type="2">Bhariyācā piyavādinī;</gatha>
    <gatha type="3">Araññaṃ tena gantabbaṃ,</gatha>
    <gatha type="last">Yathā raññaṃ tathāgahaṃ.</gatha>
    <hangnum nr="45"/>
    <gatha type="1"> Iṇakattā  pitā sattu,</gatha>
    <gatha type="2">Mātā ca byabhicārinī;</gatha>
    <gatha type="3">Bhariyā rūpavatī sattu,</gatha>
    <gatha type="last">Putto sattu apaṇḍito.</gatha>
    <hangnum nr="46"/>
    <gatha type="1"> Kokilānaṃ  saro rūpaṃ,</gatha>
    <gatha type="2">Nārī rūpaṃ patibbatā;</gatha>
    <gatha type="3">Vijjā rūpaṃ kurūpānaṃ,</gatha>
    <gatha type="last">Khamā rūpaṃ tapassinaṃ.</gatha>
    <hangnum nr="47"/>
    <gatha type="1"> Avijjaṃ jīvanaṃ suññaṃ,</gatha>
    <gatha type="2">Disā suññā abandhavā;</gatha>
    <gatha type="3">Puttahīnaṃ gahaṃ suññaṃ,</gatha>
    <gatha type="last">Sabbasuññā daliddatā.</gatha>
    <hangnum nr="48"/>
    <gatha type="1"> Adātā vaṃsadosena,</gatha>
    <gatha type="2">Kammadosā daliddatā;</gatha>
    <gatha type="3">Ummādā mātudosena,</gatha>
    <gatha type="last">Pitudosena mūḷhatā.</gatha>
    <hangnum nr="49"/>
    <gatha type="1"> Guru  aggi dvijādīnaṃ,</gatha>
    <gatha type="2">Vaṇṇānaṃ brāhmaṇo guru;</gatha>
    <gatha type="3">Pati reko gurutthīnaṃ,</gatha>
    <gatha type="last">Sabbassābhyāgato guru.</gatha>
    <hangnum nr="50"/>
    <gatha type="1"> Atidabbe  hatā laṅkā,</gatha>
    <gatha type="2">Atimāne ca koravā;</gatha>
    <gatha type="3">Atidāne balībaddho,</gatha>
    <gatha type="last">Sabbamaccanta gahitaṃ.</gatha>
    <hangnum nr="51"/>
    <gatha type="1"> Vatthahīno  tvalaṅkāro,</gatha>
    <gatha type="2">Ghatahīnañca bhojanaṃ;</gatha>
    <gatha type="3">Thanahīnā ca yānārī,</gatha>
    <gatha type="last">Vijjāhīnañca jīvanaṃ.</gatha>
    <hangnum nr="52"/>
    <gatha type="1"> Bhojjaṃ bhojanasatti ca,</gatha>
    <gatha type="2">Ratisatti varā thiyo;</gatha>
    <gatha type="3">Vibhavo dānasatti ca,</gatha>
    <gatha type="last">Nāppassa tapaso phalaṃ.</gatha>
    <hangnum nr="53"/>
    <gatha type="1"> Puttappayojanā  dārā,</gatha>
    <gatha type="2">Putto piṇḍappayojano;</gatha>
    <gatha type="3">Hitappayojanaṃ mittaṃ,</gatha>
    <gatha type="last">Dhanaṃ sabbappayojanaṃ.</gatha>
    <hangnum nr="54"/>
    <gatha type="1"> Dullabhaṃ  pākatikaṃ vākyaṃ,</gatha>
    <gatha type="2">Dullabho khemakaro suto;</gatha>
    <gatha type="3">Dullabhā sadisī jāyā,</gatha>
    <gatha type="last">Dullabho sajano piyo.</gatha>
    <hangnum nr="55"/>
    <gatha type="1"> Selesele  namāṇikkaṃ,</gatha>
    <gatha type="2">Muttikaṃ na gajegaje;</gatha>
    <gatha type="3">Sādhavo na hi sabbatra,</gatha>
    <gatha type="last">Candanaṃ na vanevane.</gatha>
    <hangnum nr="56"/>
    <gatha type="1"> Asoco  niddhano pañño,</gatha>
    <gatha type="2">Asoco paṇḍitabandhavo;</gatha>
    <gatha type="3">Asocā vidhavā nārī,</gatha>
    <gatha type="last">Puttanatta patiṭṭhitā.</gatha>
    <hangnum nr="57"/>
    <gatha type="1"> Avijjo puriso soco,</gatha>
    <gatha type="2">Socaṃ methuna mappajaṃ;</gatha>
    <gatha type="3">Nirāhārā pajā socā,</gatha>
    <gatha type="last">Socaṃ rajja marājakaṃ.</gatha>
    <hangnum nr="58"/>
    <gatha type="1"> Kulehi  saha sampakkaṃ,</gatha>
    <gatha type="2">Paṇḍitehi ca mittataṃ;</gatha>
    <gatha type="3">Ñātībhi ca samaṃ melaṃ,</gatha>
    <gatha type="last">Kubbāno navinassati.</gatha>
    <hangnum nr="59"/>
    <gatha type="1"> Kaṭṭhā  vutti parādhinā,</gatha>
    <gatha type="2">Kaṭṭho vāso nirāsayo;</gatha>
    <gatha type="3">Niddhano byavasāyo ca,</gatha>
    <gatha type="last">Sabbakaṭṭhā daliddatā.</gatha>
    <hangnum nr="60"/>
    <gatha type="1"> Takkarassa kuto dhammo,</gatha>
    <gatha type="2">Dujjanassa kuto khamā;</gatha>
    <gatha type="3">Vesiyā ca kuto sneho,</gatha>
    <gatha type="last">Kuto saccañca kāminaṃ.</gatha>
    <hangnum nr="61"/>
    <gatha type="1"> Pesitassa  kuto mānaṃ,</gatha>
    <gatha type="2">Kopanassa kuto sukhaṃ;</gatha>
    <gatha type="3">Thīnaṃ kuto satittañca,</gatha>
    <gatha type="last">Kuto mettī khalassa ca.</gatha>
    <hangnum nr="62"/>
    <gatha type="1"> Dubbalassa  balaṃ rājā,</gatha>
    <gatha type="2">Bālānaṃ rodanaṃ balaṃ;</gatha>
    <gatha type="3">Balaṃmūḷhassa monittaṃ,</gatha>
    <gatha type="last">Corānaṃ atathaṃ balaṃ.</gatha>
    <hangnum nr="63"/>
    <gatha type="1"> Yo  dhuvāni pariccajja,</gatha>
    <gatha type="2">Adhuvaṃ parisevati;</gatha>
    <gatha type="3">Dhuvāni tassa nassanti,</gatha>
    <gatha type="last">Adhuvaṃ naṭṭhameva ca.</gatha>
    <hangnum nr="64"/>
    <gatha type="1"> Sukkaṃ maṃsaṃ thiyo vuddhā,</gatha>
    <gatha type="2">Bālakka taruṇaṃ dadhi;</gatha>
    <gatha type="3">Pabhāte methunaṃ niddā,</gatha>
    <gatha type="last">Sajju pāṇaharāni cha;</gatha>
    <hangnum nr="65"/>
    <gatha type="1"> Sajju  maṃsaṃ navannañca,</gatha>
    <gatha type="2">Bālā thī khīrabhojanaṃ;</gatha>
    <gatha type="3">Ghatamuṇhodakañceva,</gatha>
    <gatha type="last">Sajju pāṇakarāni cha.</gatha>
    <hangnum nr="66"/>
    <gatha type="1"> Sīhādekaṃ  bakādekaṃ,</gatha>
    <gatha type="2">Cha sunā tīṇi gadrabhā;</gatha>
    <gatha type="3">Vāyasā catu sikkhetha,</gatha>
    <gatha type="last">Cattāri kukkuṭādapi.</gatha>
    <hangnum nr="67"/>
    <gatha type="1"> Pabhūtamappakiccaṃ  vā,</gatha>
    <gatha type="2">Yonaro kattumicchati;</gatha>
    <gatha type="3">Saṃyatanena kattabbaṃ,</gatha>
    <gatha type="last">Sīhādekaṃ pakittitaṃ.</gatha>
    <hangnum nr="68"/>
    <gatha type="1"> Sabbindriyāni saṃyama,</gatha>
    <gatha type="2">Bakova patito jano;</gatha>
    <gatha type="3">Kāladesopapannāni,</gatha>
    <gatha type="last">Sabbakiccāni sādhaye.</gatha>
    <hangnum nr="69"/>
    <gatha type="1"> Bahvāsī  sāppasantuṭṭho,</gatha>
    <gatha type="2">Suniddo sīghacetano;</gatha>
    <gatha type="3">Pabhubhatto ca sūro ca,</gatha>
    <gatha type="last">Ñātabbā cha sunā guṇā.</gatha>
    <hangnum nr="70"/>
    <gatha type="1"> Avissāmaṃ  vahe bhāraṃ,</gatha>
    <gatha type="2">Sītuṇhañca navindati;</gatha>
    <gatha type="3">Sa santoso tathā niccaṃ,</gatha>
    <gatha type="last">Tīṇi sikkhetha gadrabhā.</gatha>
    <hangnum nr="71"/>
    <gatha type="1"> Guḷhamethunadhammañca,</gatha>
    <gatha type="2">Kālekāle ca saṅgahaṃ;</gatha>
    <gatha type="3">Appamādamanālasyaṃ,</gatha>
    <gatha type="last">Catu sikkhetha vāyasā.</gatha>
    <hangnum nr="72"/>
    <gatha type="1"> Yuddhañca  pātaruṭṭhānaṃ,</gatha>
    <gatha type="2">Bhojanaṃ saha bandhuhi;</gatha>
    <gatha type="3">Thiyaṃ āpadaggataṃ rakkhe,</gatha>
    <gatha type="last">Catu sikkhetha kukkuṭā.</gatha>
    <hangnum nr="73"/>
    <gatha type="1"> Kotibhāro  samatthānaṃ,</gatha>
    <gatha type="2">Kiṃdūraṃ byavasāyinaṃ;</gatha>
    <gatha type="3">Ko videso savijjānaṃ,</gatha>
    <gatha type="last">Ko paro piyavādinaṃ.</gatha>
    <hangnum nr="74"/>
    <gatha type="1"> Bhayassa kathito pantho,</gatha>
    <gatha type="2">Indriyānamasaṃyamo;</gatha>
    <gatha type="3">Tajjayo sampadāmaggo,</gatha>
    <gatha type="last">Yeniṭṭhaṃ tena gamyate.</gatha>
    <hangnum nr="75"/>
    <gatha type="1"> Na  ca vijjāsamo bandhu,</gatha>
    <gatha type="2">Na ca byādhisamo ripu;</gatha>
    <gatha type="3">Nacāpaccasamo sneho,</gatha>
    <gatha type="last">Na ca devā paraṃ balaṃ.</gatha>
    <hangnum nr="76"/>
    <gatha type="1"> Samuddāvaraṇā  bhūmi,</gatha>
    <gatha type="2">Pākārāvaraṇaṃ gahaṃ;</gatha>
    <gatha type="3">Narindāvaraṇā desā,</gatha>
    <gatha type="last">Cārittāvaraṇā thiyo.</gatha>
    <hangnum nr="77"/>
    <gatha type="1"> Ghatakumbhasamā nārī,</gatha>
    <gatha type="2">Tattaṅgāra samo pumā;</gatha>
    <gatha type="3">Tasmā ghatañca aggiñca,</gatha>
    <gatha type="last">Nekatra thapaye budho.</gatha>
    <hangnum nr="78"/>
    <gatha type="1"> Āhāro  dviguṇo thīnaṃ,</gatha>
    <gatha type="2">Buddhi tāsaṃ catugguṇo;</gatha>
    <gatha type="3">Chaguṇo byavasāyo ca,</gatha>
    <gatha type="last">Kāmocaṭṭhaguṇo mato.</gatha>
    <hangnum nr="79"/>
    <gatha type="1"> Jiṇṇamannaṃ  pasaṃseyya,</gatha>
    <gatha type="2">Bhariyaṃ gatayobbanaṃ;</gatha>
    <gatha type="3">Raṇā paccāgataṃ sūraṃ,</gatha>
    <gatha type="last">Sassañca gehamāgataṃ.</gatha>
    <hangnum nr="80"/>
    <gatha type="1"> Asantuṭṭhā  dvijā naṭṭhā,</gatha>
    <gatha type="2">Santuṭṭhāiva pāthivā;</gatha>
    <gatha type="3">Salajjā gaṇikā naṭṭhā,</gatha>
    <gatha type="last">Nillajjā ca kulitthiyo.</gatha>
    <hangnum nr="81"/>
    <gatha type="1"> Avaṃsapatito rājā,</gatha>
    <gatha type="2">Mūḷhaputto ca paṇḍito;</gatha>
    <gatha type="3">Adhanena dhanaṃ pāpya,</gatha>
    <gatha type="last">Tiṇaṃva maññate janaṃ.</gatha>
    <hangnum nr="82"/>
    <gatha type="1"> Brahmahāpi  naro pujjo,</gatha>
    <gatha type="2">Yassatthi vipulaṃ dhanaṃ;</gatha>
    <gatha type="3">Sasino tulyavaṃsopi,</gatha>
    <gatha type="last">Niddhano paribhūyate.</gatha>
    <hangnum nr="83"/>
    <gatha type="1"> Potthakaṭṭhā  tu yāvijjā,</gatha>
    <gatha type="2">Parahatthagataṃ dhanaṃ;</gatha>
    <gatha type="3">Kiccakāle samuppanne,</gatha>
    <gatha type="last">Na sāvijjā na taddhanaṃ.</gatha>
    <hangnum nr="84"/>
    <gatha type="1"> Pādapānaṃ bhayaṃ vātā,</gatha>
    <gatha type="2">Padmānaṃ sisirā bhayaṃ;</gatha>
    <gatha type="3">Pabbatānaṃ vajīramhā,</gatha>
    <gatha type="last">Sādhūnaṃ dujjanā bhayaṃ.</gatha>
    <hangnum nr="85"/>
    <gatha type="1"> Paññe  niyujjamāne tu,</gatha>
    <gatha type="2">Santi rañño tayoguṇā;</gatha>
    <gatha type="3">Yaso sagganivāso ca,</gatha>
    <gatha type="last">Vipulo ca dhanāgamo.</gatha>
    <hangnum nr="86"/>
    <gatha type="1"> Mūḷhe  niyujjamānetu,</gatha>
    <gatha type="2">Khattiyassāguṇā tayo;</gatha>
    <gatha type="3">Ayaso catthanāso ca,</gatha>
    <gatha type="last">Narake gamanaṃ tathā.</gatha>
    <hangnum nr="87"/>
    <gatha type="1"> Bahūmūḷhasaṅghātehi,</gatha>
    <gatha type="2">Aññoññapasuvuttibhi;</gatha>
    <gatha type="3">Pacchādyante guṇā sabbe,</gatha>
    <gatha type="last">Meghehiva divākaro.</gatha>
    <hangnum nr="88"/>
    <gatha type="1"> Yassa khettaṃ nadītīre,</gatha>
    <gatha type="2">Bhariyāpi parappiyā;</gatha>
    <gatha type="3">Puttassa vinayo natthi,</gatha>
    <gatha type="last">Maccureva nasaṃsayo.</gatha>
    <hangnum nr="89"/>
    <gatha type="1"> Asambhābyaṃ  navattabbaṃ,</gatha>
    <gatha type="2">Paccakkhamapi dissate;</gatha>
    <gatha type="3">Silā tarati pānīyaṃ,</gatha>
    <gatha type="last">Gītaṃ gāyati vānaro.</gatha>
    <hangnum nr="90"/>
    <gatha type="1"> Subhikkhaṃ  kasake niccaṃ,</gatha>
    <gatha type="2">Niccaṃ sukha marogike;</gatha>
    <gatha type="3">Bhariyā bhattu piyā yassa,</gatha>
    <gatha type="last">Tassa niccossavaṃ gahaṃ.</gatha>
    <hangnum nr="91"/>
    <gatha type="1"> Helassa kammanāsāya,</gatha>
    <gatha type="2">Buddhināsāya niddhanaṃ;</gatha>
    <gatha type="3">Yācanā mānanāsāya,</gatha>
    <gatha type="last">Kulanāsāya bhojanaṃ.</gatha>
    <hangnum nr="92"/>
    <gatha type="1"> Sevitabbo  mahāvakkho,</gatha>
    <gatha type="2">Phalacchāyā samanvito;</gatha>
    <gatha type="3">Yadi devā phalaṃ natthi,</gatha>
    <gatha type="last">Chāyā kena nivāraye.</gatha>
    <hangnum nr="93"/>
    <gatha type="1"> Paṭhame  najjitā vijjā,</gatha>
    <gatha type="2">Dutīye najjitaṃ dhanaṃ;</gatha>
    <gatha type="3">Tatīye najjitaṃ puññaṃ,</gatha>
    <gatha type="last">Catutthe kiṃkarissati.</gatha>
    <hangnum nr="94"/>
    <gatha type="1"> Nadīkūleca ye vakkhā,</gatha>
    <gatha type="2">Parahatthagataṃ dhanaṃ;</gatha>
    <gatha type="3">Kiccaṃ thīgocaraṃ yassa,</gatha>
    <gatha type="last">Sabbaṃ taṃ viphalaṃ bhave.</gatha>
    <hangnum nr="95"/>
    <gatha type="1"> Kudesamāsajja  kutotthasañcayo,</gatha>
    <gatha type="2">Kuputtamāsajja kuto jalañjalī;</gatha>
    <gatha type="3">Kugehiniṃ pāpya gahe kuto sukhaṃ,</gatha>
    <gatha type="last">Kusissamajjhāpayato kuto yaso.</gatha>
    <hangnum nr="96"/>
    <gatha type="1"> Kūpodakaṃ  vaṭacchāyā,</gatha>
    <gatha type="2">Sāmā thīciṭṭhakālayaṃ;</gatha>
    <gatha type="3">Sītakāle bhave uṇhaṃ,</gatha>
    <gatha type="last">Gimhakāle ca sītalaṃ.</gatha>
    <hangnum nr="97"/>
    <gatha type="1"> Visaṃ  caṅkamanaṃ rattiṃ,</gatha>
    <gatha type="2">Visaṃ raññonukulatā;</gatha>
    <gatha type="3">Visaṃ thīpi aññāsattā,</gatha>
    <gatha type="last">Visaṃ byādhi avekkhito.</gatha>
    <hangnum nr="98"/>
    <gatha type="1"> Duradhītā  visaṃ vijjā,</gatha>
    <gatha type="2">Ajiṇṇe bhojanaṃ visaṃ;</gatha>
    <gatha type="3">Visaṃ goṭṭhī daliddassa,</gatha>
    <gatha type="last">Vuddhassa taruṇī visaṃ.</gatha>
    <hangnum nr="99"/>
    <gatha type="1"> Padose  nihato pantho,</gatha>
    <gatha type="2">Patitā nihatā thiyo;</gatha>
    <gatha type="3">Appabījaṃ hataṃ khettaṃ,</gatha>
    <gatha type="last">Bhaccadosā hato pabhū.</gatha>
    <hangnum nr="100"/>
    <gatha type="1"> Hatamasottiyaṃ saddhaṃ,</gatha>
    <gatha type="2">Hato yañño tvadakkhiṇo;</gatha>
    <gatha type="3">Hatā rūpavatī vañjhā,</gatha>
    <gatha type="last">Hataṃ senamanāyakaṃ.</gatha>
    <hangnum nr="101"/>
    <gatha type="1"> Vedavedaṅga  tattañño,</gatha>
    <gatha type="2">Japahomaparāyano;</gatha>
    <gatha type="3">Āsīvādavacoyutto,</gatha>
    <gatha type="last">Esa rājapurohito.</gatha>
    <hangnum nr="102"/>
    <gatha type="1"> Kulasīlaguṇopeto,</gatha>
    <gatha type="2">Sabbadhammaparāyano;</gatha>
    <gatha type="3">Pavīṇo pesanādyakkho,</gatha>
    <gatha type="last">Dhammādyakkho vidhīyate.</gatha>
    <hangnum nr="103"/>
    <gatha type="1"> Ayubbedakatābhyāso,</gatha>
    <gatha type="2">Sabbesaṃ piyadassano;</gatha>
    <gatha type="3">Ariyasīlaguṇopeto,</gatha>
    <gatha type="last">Esa vajjo vidhīyate.</gatha>
    <hangnum nr="104"/>
    <gatha type="1"> Sakiṃdutta  gahitattho,</gatha>
    <gatha type="2">Lahuhattho jitakkharo;</gatha>
    <gatha type="3">Sabbasattha samālokī,</gatha>
    <gatha type="last">Pakaṭṭho nāma lekhako.</gatha>
    <hangnum nr="105"/>
    <gatha type="1"> Samattanītisattañño,</gatha>
    <gatha type="2">Vāhane pūjitassamo;</gatha>
    <gatha type="3">Sūravīraguṇopeto,</gatha>
    <gatha type="last">Senādhyakkho vidhīyate.</gatha>
    <hangnum nr="106"/>
    <gatha type="1"> Sucī  vākyapaṭuppañño,</gatha>
    <gatha type="2">Paracittopalakkhako;</gatha>
    <gatha type="3">Dhīro yathāttha vādī ca,</gatha>
    <gatha type="last">Esa dūto vidhīyate.</gatha>
    <hangnum nr="107"/>
    <gatha type="1"> Puttanatta guṇopeto,</gatha>
    <gatha type="2">Satthañño piṭṭhapācako;</gatha>
    <gatha type="3">Sūro ca kathinoceva,</gatha>
    <gatha type="last">Sūpakāro sa uccate.</gatha>
    <hangnum nr="108"/>
    <gatha type="1"> Iṅgitā  kāratattañño,</gatha>
    <gatha type="2">Balavā piyadassano;</gatha>
    <gatha type="3">Appamādī sadā dakkho,</gatha>
    <gatha type="last">Patihāro sa uccate.</gatha>
    <hangnum nr="109"/>
    <gatha type="1"> Yassa  natthi sayaṃ paññā,</gatha>
    <gatha type="2">Satthaṃ tassa karoti kiṃ;</gatha>
    <gatha type="3">Locanehi vihīnassa,</gatha>
    <gatha type="last">Dappaṇo kiṃkarissati.</gatha>
    <hangnum nr="110"/>
    <gatha type="1"> Kiṃkarissanti vattāro,</gatha>
    <gatha type="2">Sotaṃ yattha navijjate;</gatha>
    <gatha type="3">Naggakapaṇake dese,</gatha>
    <gatha type="last">Rajaṇo kiṃkarissati.</gatha>
  </text>
</tree>
