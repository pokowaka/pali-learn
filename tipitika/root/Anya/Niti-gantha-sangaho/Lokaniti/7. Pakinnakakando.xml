<?xml version='1.0' encoding='UTF-8'?>
<tree text="7. Paki&#x1E47;&#x1E47;akaka&#x1E47;&#x1E0D;o" target="text">
  <text>
    <hangnum nr="138"/>
    <gatha type="1"> Itthimisse kutosīlaṃ,</gatha>
    <gatha type="2">Maṃsa bhakkhe kutodayā;</gatha>
    <gatha type="3">Surā pāne kutosaccaṃ,</gatha>
    <gatha type="2">Mahālobhe kutohirī;</gatha>
    <gatha type="3">Mahātande kutosippaṃ,</gatha>
    <gatha type="last">Mahā kodhe kutodhanaṃ.</gatha>
    <hangnum nr="139"/>
    <gatha type="1"> Surā yogo vikālo ca,</gatha>
    <gatha type="2">Samajja caraṇālasaṃ;</gatha>
    <gatha type="3">Khiḍḍādhutto pāpamitto,</gatha>
    <gatha type="last">Bhoganāsamukhā ime.</gatha>
    <hangnum nr="140"/>
    <gatha type="1"> Divā nādikkhā vattabbaṃ,</gatha>
    <gatha type="2">Ratto nāvacanena ca;</gatha>
    <gatha type="3">Sañcareyya bhayā bhīto,</gatha>
    <gatha type="last">Vane vanacarī yathā.</gatha>
    <hangnum nr="141"/>
    <gatha type="1"> Jīvantāpi matāpañca,</gatha>
    <gatha type="2">Byāsena parikittitā;</gatha>
    <gatha type="3">Dukkhito  byādhitomūḷho,</gatha>
    <gatha type="last">Iṇavā nityasevako.</gatha>
    <hangnum nr="142"/>
    <gatha type="1"> Anāgataṃ bhayaṃ disvā,</gatha>
    <gatha type="2">Dūrato parivajjaye;</gatha>
    <gatha type="3">Āgatañca bhayaṃ disvā,</gatha>
    <gatha type="last">A bhīto hoti paṇḍito.</gatha>
    <hangnum nr="143"/>
    <gatha type="1"> Niddāluko pamattoca,</gatha>
    <gatha type="2">Sukhatto rogavālaso;</gatha>
    <gatha type="3">Mahiccho kammārāmoca,</gatha>
    <gatha type="last">Satte te satthavajjitā.</gatha>
    <hangnum nr="144"/>
    <gatha type="1"> Duggataṃ gaccha he lābha,</gatha>
    <gatha type="2">Lābhī lābhena pūrati;</gatha>
    <gatha type="3">Thale pavassa pajjunna,</gatha>
    <gatha type="2">Sindhu āpena pūrati;</gatha>
    <gatha type="last">Natthidaṃ kammappadhānakaṃ.</gatha>
    <hangnum nr="145"/>
    <gatha type="1"> Na hi koci kate kicce,</gatha>
    <gatha type="2">Kattāraṃ samupekkhate;</gatha>
    <gatha type="3">Tasmā sabbāni kiccāni,</gatha>
    <gatha type="last">Sāva sesena kāraye.</gatha>
    <hangnum nr="146"/>
    <gatha type="1"> Tūlaṃ sallahukaṃ loke,</gatha>
    <gatha type="2">Tato cāpalla-jātiko;</gatha>
    <gatha type="3">Tato  vuḍḍha manovādo,</gatha>
    <gatha type="last">Pamatto buddhasāsane.</gatha>
    <hangnum nr="147"/>
    <gatha type="1"> Pāsāṇachattaṃ garukaṃ,</gatha>
    <gatha type="2">Tato devānacikkhaṇaṃ;</gatha>
    <gatha type="3">Tato vuḍḍhānamovādo,</gatha>
    <gatha type="last">Tato buddhassa sāsanaṃ.</gatha>
    <hangnum nr="148"/>
    <gatha type="1"> Kāyassa dakkhiṇa hattho,</gatha>
    <gatha type="2">Doso ettha kaniṭṭhako;</gatha>
    <gatha type="3">Kaṇṇa ghānāna-makkhīnaṃ,</gatha>
    <gatha type="last">Vāmo tu pāda-pāsako.</gatha>
    <hangnum nr="149"/>
    <gatha type="1"> Tambūlassa majjha patte,</gatha>
    <gatha type="2">Kuvero rakkhatī sadā;</gatha>
    <gatha type="3">Mūlamhi rakkhati yakkho,</gatha>
    <gatha type="2">Aggamhi kālakaṇṇikā;</gatha>
    <gatha type="3">Tāni bhuñjeyya chinditvā,</gatha>
    <gatha type="last">Sirī evaṃ pavaḍḍhati.</gatha>
    <hangnum nr="150"/>
    <gatha type="1"> Sampuṇṇarakkho brahmāva,</gatha>
    <gatha type="2">Accurakkho ca bissaṇo;</gatha>
    <gatha type="3">Tasmā hi te pūjayantu,</gatha>
    <gatha type="last">Sadā mānenti taṃ naraṃ.</gatha>
    <hangnum nr="151"/>
    <gatha type="1"> Goṇā  hi sabbagihīnaṃ,</gatha>
    <gatha type="2">Posakā bhogadāyakā;</gatha>
    <gatha type="3">Tasmā hi mātā pitūva,</gatha>
    <gatha type="last">Mānaye sakkareyya ca.</gatha>
    <hangnum nr="152"/>
    <gatha type="1"> Yeca khādanti gomaṃsaṃ,</gatha>
    <gatha type="2">Mātu maṃsaṃva khādare;</gatha>
    <gatha type="3">Matesu tesu gijjhānaṃ,</gatha>
    <gatha type="last">Dade sote ca vāhaye.</gatha>
    <hangnum nr="153"/>
    <gatha type="1"> Gurusiddho sippārambho,</gatha>
    <gatha type="2">Ravi sokrā ca majjhimo;</gatha>
    <gatha type="3">Na sippo buddhacandaro,</gatha>
    <gatha type="last">Sorī aṅgāca maraṇaṃ.</gatha>
    <hangnum nr="154"/>
    <gatha type="1"> Aṭṭhamiyaṃ guruṃ hanti,</gatha>
    <gatha type="2">Sissaṃ hanti catuddasiṃ;</gatha>
    <gatha type="3">Sippaṃ hanti dasa sippaṃ,</gatha>
    <gatha type="last">Mātāpitā ca puṇṇamiṃ.</gatha>
    <hangnum nr="155"/>
    <gatha type="1"> Nāḷikaṃ satta nabhuñje,</gatha>
    <gatha type="2">Na lābuṃ navamaṃ tathā;</gatha>
    <gatha type="3">Dvādasa prinnaṃtriminaṃ,</gatha>
    <gatha type="last">Bhuñje sippaṃ vinassati.</gatha>
    <hangnum nr="156"/>
    <gatha type="1"> Ekaṃ  caje kulaatthaṃ,</gatha>
    <gatha type="2">Gāmassatthaṃ kuvaṃ caje;</gatha>
    <gatha type="3">Gāma caje janapadatthaṃ,</gatha>
    <gatha type="last">Attatthaṃ pathaviṃ caje.</gatha>
    <hangnum nr="157"/>
    <gatha type="1"> Desaṃ ossajja gacchanti,</gatha>
    <gatha type="2">Sīho sappuriso gajo;</gatha>
    <gatha type="3">Tattheva nidhanaṃ yanti,</gatha>
    <gatha type="last">Kāko kāpuriso migo.</gatha>
    <hangnum nr="158"/>
    <gatha type="1"> Yamhi padese na māno,</gatha>
    <gatha type="2">Na pemaṃ na ca bandhavā;</gatha>
    <gatha type="3">Na ca vijjāgāho koci,</gatha>
    <gatha type="last">Na tattha vasanaṃ kare.</gatha>
    <hangnum nr="159"/>
    <gatha type="1"> Caratyekena pādena,</gatha>
    <gatha type="2">Tiṭṭhatyekena paṇḍito;</gatha>
    <gatha type="3">A nisamma paraṃ ṭhānaṃ,</gatha>
    <gatha type="last">Na pubbamālayaṃ jahe.</gatha>
    <hangnum nr="160"/>
    <gatha type="1"> Dhana dhañña payogesu,</gatha>
    <gatha type="2">Tathā vijjāgamesu ca;</gatha>
    <gatha type="3">Dūtesu apacāresu,</gatha>
    <gatha type="last">Cajjā lajjā tadā bhave.</gatha>
    <hangnum nr="161"/>
    <gatha type="1"> Dvi  guṇo thīnamāhāro,</gatha>
    <gatha type="2">Buddhicāpi catugguṇo;</gatha>
    <gatha type="3">Chagguṇo hoti vāyāmo,</gatha>
    <gatha type="last">Kāmotvaṭṭha-guṇo bhave.</gatha>
    <hangnum nr="162"/>
    <gatha type="1"> Pabbe pabbe kamenucchu,</gatha>
    <gatha type="2">Visesarasavāggato;</gatha>
    <gatha type="3">Tathā sumettiko sādhu,</gatha>
    <gatha type="last">Viparītova dujjano.</gatha>
    <hangnum nr="163"/>
    <gatha type="1"> Kassako vāṇijo macco,</gatha>
    <gatha type="2">Samaṇo suta sīlavā;</gatha>
    <gatha type="3">Tesu vipula jātesu,</gatha>
    <gatha type="last">Raṭṭhampi vipulaṃ siyā.</gatha>
    <hangnum nr="164"/>
    <gatha type="1"> Asajjhāya malā mantā,</gatha>
    <gatha type="2">Anuṭṭhāna malā gharā;</gatha>
    <gatha type="3">Malaṃ vaṇṇassa kosajjaṃ,</gatha>
    <gatha type="last">Pamādo rakkhato malaṃ.</gatha>
    <hangnum nr="165"/>
    <gatha type="1"> Hīnānaṃ gacchate vittaṃ,</gatha>
    <gatha type="2">Vīrānaṃ santakattanaṃ;</gatha>
    <gatha type="3">Vadanti ca hīnā janā,</gatha>
    <gatha type="last">Pubba-kammappadhānakā.</gatha>
    <hangnum nr="166"/>
    <gatha type="1"> Na  vadanti cevaṃdhīrā,</gatha>
    <gatha type="2">Vāyamiṃsu sabbakamme;</gatha>
    <gatha type="3">Na ce sijjhati taṃ kammaṃ,</gatha>
    <gatha type="last">A-phalaṃ eva ko doso.</gatha>
    <hangnum nr="167"/>
    <gatha type="1"> Nīcaṃ kulaṃ nipaññaṃ vā,</gatha>
    <gatha type="2">Nirūpaṃ nibalaṃ samaṃ;</gatha>
    <gatha type="3">Imaṃ kālaṃ chuttakālaṃ,</gatha>
    <gatha type="last">Dhanameva visesakaṃ.</gatha>
    <centered>Pakiṇṇakakaṇḍo niṭṭhito.</centered>
    <gatha type="1">Paṇḍito sujano kaṇḍo,</gatha>
    <gatha type="2">Dujjano mitta-itthi ca;</gatha>
    <gatha type="3">Rājā pakiṇṇako cāti,</gatha>
    <gatha type="last">Satta-kaṇḍa-vibhūsitaṃ.</gatha>
    <gatha type="1">Visuddhā cāra-therena,</gatha>
    <gatha type="2">Visuddhārāma-vāsinā;</gatha>
    <gatha type="3">Sabba-kulānamatthāya,</gatha>
    <gatha type="last">Visodhitaṃ pathakkhaye.</gatha>
  </text>
</tree>
