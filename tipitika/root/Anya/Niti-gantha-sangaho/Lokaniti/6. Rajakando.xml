<?xml version='1.0' encoding='UTF-8'?>
<tree text="6. R&#x101;jaka&#x1E47;&#x1E0D;o" target="text">
  <text>
    <hangnum nr="112"/>
    <gatha type="1"> Ekayāmaṃ saye rājā,</gatha>
    <gatha type="2">Dviyāmaññeva paṇḍito;</gatha>
    <gatha type="3">Gharāvāso tiyāmaṃva,</gatha>
    <gatha type="last">Catuyāmaṃ tu yācako.</gatha>
    <hangnum nr="113"/>
    <gatha type="1"> Dhanavā sutavā rājā,</gatha>
    <gatha type="2">Nadī vejjo cimepañca;</gatha>
    <gatha type="3">Yattha  dese na vijjanti,</gatha>
    <gatha type="last">Na tattha divasaṃ vase.</gatha>
    <hangnum nr="114"/>
    <gatha type="1"> Yasmiṃ padese na māno,</gatha>
    <gatha type="2">Na pemaṃ naca bandhavā;</gatha>
    <gatha type="3">Naca vijjāgamo koci,</gatha>
    <gatha type="last">Na tattha divasaṃ vase.</gatha>
    <hangnum nr="115"/>
    <gatha type="1"> Aputtakaṃ gharaṃ suññaṃ,</gatha>
    <gatha type="2">Raṭṭhaṃ suññaṃ arājakaṃ;</gatha>
    <gatha type="3">A sippassa mukhaṃ suññaṃ,</gatha>
    <gatha type="last">Sabba suññaṃ daliddakā.</gatha>
    <hangnum nr="116"/>
    <gatha type="1"> Dhanamiccheyya vāṇijjo,</gatha>
    <gatha type="2">Vijjamicche bhajesutaṃ;</gatha>
    <gatha type="3">Puttamicche taruṇitthiṃ,</gatha>
    <gatha type="last">Rājāmaccaṃ vasaṃ game.</gatha>
    <hangnum nr="117"/>
    <gatha type="1"> Naṭṭhoyati asantuṭṭho,</gatha>
    <gatha type="2">Santuṭṭho ca mahīpati;</gatha>
    <gatha type="3">Lajjā ca gaṇikā naṭṭhā,</gatha>
    <gatha type="last">Nillajjā kuladhītikā.</gatha>
    <hangnum nr="118"/>
    <gatha type="1"> Pakkhīnaṃ balamākāso,</gatha>
    <gatha type="2">Macchānamudakaṃ balaṃ;</gatha>
    <gatha type="3">Dubbalassa  balaṃ rājā,</gatha>
    <gatha type="last">Kumārānaṃ rudaṃ balaṃ.</gatha>
    <hangnum nr="119"/>
    <gatha type="1"> Khamā jāgariyuṭṭhānaṃ,</gatha>
    <gatha type="2">Saṃvibhāgo dayikkhaṇā;</gatha>
    <gatha type="3">Nāyakassa guṇā ete,</gatha>
    <gatha type="last">Icchitabbā sataṃ guṇā.</gatha>
    <hangnum nr="120"/>
    <gatha type="1"> Sakiṃ vadanti rājāno,</gatha>
    <gatha type="2">Sakiṃ samaṇabrāhmaṇā;</gatha>
    <gatha type="3">Sakiṃ sappurisā loke,</gatha>
    <gatha type="last">Esa dhammo sanantano.</gatha>
    <hangnum nr="121"/>
    <gatha type="1"> Alaso gihī kāmabhogī na sādhu,</gatha>
    <gatha type="2">Asaññato pabbajito na sādhu;</gatha>
    <gatha type="3">Rājā anisammakārī na sādhu,</gatha>
    <gatha type="last">Paṇḍito kodhano taṃpi na sādhu.</gatha>
    <hangnum nr="122"/>
    <gatha type="1"> Bahavo yattha nettāro,</gatha>
    <gatha type="2">Sabbe paṇḍitamānino;</gatha>
    <gatha type="3">Sabbe mahattamicchanti,</gatha>
    <gatha type="last">Tesaṃ kammaṃ vinassati.</gatha>
    <hangnum nr="123"/>
    <gatha type="1"> Āyaṃ khayaṃ sayaṃ jaññā,</gatha>
    <gatha type="2">Rājā sayaṃ katākataṃ;</gatha>
    <gatha type="3">Niggahe  niggahetabbaṃ,</gatha>
    <gatha type="last">Paggahe paggahārahaṃ.</gatha>
    <hangnum nr="124"/>
    <gatha type="1"> Piṭṭhitokkaṃ niseveyya,</gatha>
    <gatha type="2">Kucchināva hutāsanaṃ;</gatha>
    <gatha type="3">Sāmikaṃ sabbabhāgena,</gatha>
    <gatha type="last">Paralokaṃ amohavā.</gatha>
    <hangnum nr="125"/>
    <gatha type="1"> Aggi āpo itthimūḷho,</gatha>
    <gatha type="2">Sappo rāja-kulānica;</gatha>
    <gatha type="3">Apayantena gantabbā,</gatha>
    <gatha type="last">Acceka-pāṇahārakā.</gatha>
    <hangnum nr="126"/>
    <gatha type="1"> Paduṭṭha-bhariya-saṃvāso,</gatha>
    <gatha type="2">Paduṭṭha citta dāsako;</gatha>
    <gatha type="3">Sa-sappe ca ghare vāso,</gatha>
    <gatha type="last">Maccu eva na saṃsayo.</gatha>
    <hangnum nr="127"/>
    <gatha type="1"> Mūḷha sisso padesena,</gatha>
    <gatha type="2">Kunārī bharaṇena ca;</gatha>
    <gatha type="3">Asatā sampayogena,</gatha>
    <gatha type="last">Paṇḍitoppavasīdati.</gatha>
    <hangnum nr="128"/>
    <gatha type="1"> Mātā puttakaraṃ pāpaṃ,</gatha>
    <gatha type="2">Sissapāpaṃ gurukatā;</gatha>
    <gatha type="3">Rājā  raṭṭhakaraṃ pāpaṃ,</gatha>
    <gatha type="last">Rājapāpaṃ purohito.</gatha>
    <hangnum nr="129"/>
    <gatha type="1"> Akodhena jine kodhaṃ,</gatha>
    <gatha type="2">Asādhuṃ sādhunā jine;</gatha>
    <gatha type="3">Jine macchariṃ dānena,</gatha>
    <gatha type="last">Saccenālīkavādinaṃ;</gatha>
    <hangnum nr="130"/>
    <gatha type="1"> Adantaṃ damanaṃ dānaṃ,</gatha>
    <gatha type="2">Dānaṃ sabbattha sādhakaṃ;</gatha>
    <gatha type="3">Dānena piya vācāya,</gatha>
    <gatha type="last">Unnamanti namanti ca;</gatha>
    <hangnum nr="131"/>
    <gatha type="1"> Dānaṃ sinehabhesajjaṃ,</gatha>
    <gatha type="2">Maccheraṃ dosanosadhaṃ;</gatha>
    <gatha type="3">Dānaṃ yasassī bhesajjaṃ,</gatha>
    <gatha type="last">Maccheraṃ kapaṇosadhaṃ.</gatha>
    <hangnum nr="132"/>
    <gatha type="1"> Bahūnamappasārānaṃ,</gatha>
    <gatha type="2">Sāmaggiyā jayaṃ jaye;</gatha>
    <gatha type="3">Tiṇehi vattate yottaṃ,</gatha>
    <gatha type="last">Tena nāgopi bajjhate.</gatha>
    <hangnum nr="133"/>
    <gatha type="1"> Sahāyo asamatthopi,</gatha>
    <gatha type="2">Tejasā kiṃkarissati;</gatha>
    <gatha type="3">Nivāte  jalito aggi,</gatha>
    <gatha type="last">Sayame vūpasampati.</gatha>
    <hangnum nr="134"/>
    <gatha type="1"> Na raññā samakaṃ bhuñje,</gatha>
    <gatha type="2">Kāmabhogaṃ kudācanaṃ;</gatha>
    <gatha type="3">Ākappaṃ rasa bhuttiṃvā,</gatha>
    <gatha type="2">Mālā gandha vilepanaṃ;</gatha>
    <gatha type="3">Vatthaṃ sabbaalaṅkāraṃ,</gatha>
    <gatha type="last">Na raññā sadisaṃ kare.</gatha>
    <hangnum nr="135"/>
    <gatha type="1"> Na me rājā sakhā hoti,</gatha>
    <gatha type="2">Na rājā hoti methuno;</gatha>
    <gatha type="3">Eso sāmiko mayhanti,</gatha>
    <gatha type="last">Citte niṭṭhaṃ suthāpaye.</gatha>
    <hangnum nr="136"/>
    <gatha type="1"> Nātidūre bhaje rañño,</gatha>
    <gatha type="2">Nāccāsannopavātake;</gatha>
    <gatha type="3">Ujuke nātininne ca,</gatha>
    <gatha type="2">Na bhaje uccamāsane.</gatha>
    <gatha type="3">Chadose vajje sevako,</gatha>
    <gatha type="last">Tiṭṭhe aggiṃva saṃyato.</gatha>
    <hangnum nr="137"/>
    <gatha type="1"> Guṇī sabbaññu tulyopi,</gatha>
    <gatha type="2">Nasobhati anissayo;</gatha>
    <gatha type="3">Anagghamopi  maṇiseṭṭho,</gatha>
    <gatha type="last">Hemaṃ nissāya sobhati.</gatha>
    <centered>Rājakaṇḍo niṭṭhito.</centered>
  </text>
</tree>
