<?xml version='1.0' encoding='UTF-8'?>
<tree text="4. B&#x101;ladujjanaka&#x1E47;&#x1E0D;o" target="text">
  <text>
    <hangnum nr="68"/>
    <gatha type="1"> Atippiyo na kātabbo,</gatha>
    <gatha type="2">Khalo kotūhalaṃ karo;</gatha>
    <gatha type="3">Sirasā vahyamānopi,</gatha>
    <gatha type="last">Aḍḍhapūro ghaṭo yathā.</gatha>
    <hangnum nr="69"/>
    <gatha type="1"> Sappo duṭṭho khalo duṭṭho,</gatha>
    <gatha type="2">Sappo duṭṭhataro khalo;</gatha>
    <gatha type="3">Mantosadhehi so sappo,</gatha>
    <gatha type="last">Khalo kenupasammati.</gatha>
    <hangnum nr="70"/>
    <gatha type="1"> Yo bālo maññati bālyaṃ,</gatha>
    <gatha type="2">Paṇḍito vāpi tena so;</gatha>
    <gatha type="3">Bālova paṇḍitamānī,</gatha>
    <gatha type="last">So ve bāloti vuccati.</gatha>
    <hangnum nr="71"/>
    <gatha type="1"> Madhuṃva maññatī bālo,</gatha>
    <gatha type="2">Yāva pāpaṃ na paccati;</gatha>
    <gatha type="3">Yadāca  paccatī pāpaṃ,</gatha>
    <gatha type="last">Atha dukkhaṃ nigacchati.</gatha>
    <hangnum nr="72"/>
    <gatha type="1"> Na sādhu balavā bālo,</gatha>
    <gatha type="2">Sahasā vindate dhanaṃ;</gatha>
    <gatha type="3">Kāyassa bhedā duppañño,</gatha>
    <gatha type="last">Nirayaṃ sopapajjati.</gatha>
    <hangnum nr="73"/>
    <gatha type="1"> Ghare duṭṭho ca mūsīko ca,</gatha>
    <gatha type="2">Vane duṭṭho ca vānaro;</gatha>
    <gatha type="3">Sakuṇe ca duṭṭho kāko,</gatha>
    <gatha type="last">Nare duṭṭhoca brāhmaṇo.</gatha>
    <hangnum nr="74"/>
    <gatha type="1"> Dīghā jāgarato ratti,</gatha>
    <gatha type="2">Dīghaṃ santassa yojanaṃ;</gatha>
    <gatha type="3">Dīgho bālāna saṃsāro,</gatha>
    <gatha type="last">Saddhammaṃ a-vijānataṃ.</gatha>
    <hangnum nr="75"/>
    <gatha type="1"> Tila mattaṃ paresaṃva,</gatha>
    <gatha type="2">Appa dosañca passati;</gatha>
    <gatha type="3">Nāḷikerampi sadosaṃ,</gatha>
    <gatha type="last">Khala-jāto na passati.</gatha>
    <hangnum nr="76"/>
    <gatha type="1"> Nattadosaṃ pare jaññā,</gatha>
    <gatha type="2">Jaññā dosaṃ parassatu;</gatha>
    <gatha type="3">Guyhe  kummo aṅgāni,</gatha>
    <gatha type="last">Para dosañca lakkhaye.</gatha>
    <hangnum nr="77"/>
    <gatha type="1"> Paṇḍitassa pasaṃsāya,</gatha>
    <gatha type="2">Daṇḍo bālena dīyate;</gatha>
    <gatha type="3">Paṇḍito paṇḍiteneva,</gatha>
    <gatha type="last">Vaṇṇitova suvaṇṇito.</gatha>
    <hangnum nr="78"/>
    <gatha type="1"> Luddhaṃ atthena gaṇheyya,</gatha>
    <gatha type="2">Thaddhaṃ añjali kammunā;</gatha>
    <gatha type="3">Chandānuvattiyā mūḷhaṃ,</gatha>
    <gatha type="last">Yathābhūtena paṇḍitaṃ.</gatha>
    <centered>Bāladujjanakaṇḍo niṭṭhito.</centered>
  </text>
</tree>
