<?xml version='1.0' encoding='UTF-8'?>
<tree text="4. Mittaka&#x1E47;&#x1E0D;o" target="text">
  <text>
    <hangnum nr="79"/>
    <gatha type="1"> Hitakāro paro bandhu,</gatha>
    <gatha type="2">Bandhūpi ahito paro;</gatha>
    <gatha type="3">A hito dehajo byādhi,</gatha>
    <gatha type="last">Hitaṃ araññamosadhaṃ.</gatha>
    <hangnum nr="80"/>
    <gatha type="1"> Parokkhe guṇa-hantāraṃ,</gatha>
    <gatha type="2">Paccakkhe piyavādinaṃ;</gatha>
    <gatha type="3">Vajjeyya  tādisaṃ mittaṃ,</gatha>
    <gatha type="last">Visakumbhe yathā madhuṃ.</gatha>
    <hangnum nr="81"/>
    <gatha type="1"> Dhanahīne caje mitto,</gatha>
    <gatha type="2">Puttadārā sahodarā;</gatha>
    <gatha type="3">Dhanavantaṃva sevanti,</gatha>
    <gatha type="last">Dhanaṃ loke mahā sakhā.</gatha>
    <hangnum nr="82"/>
    <gatha type="1"> Jāneyya pesena bhaccaṃ,</gatha>
    <gatha type="2">Bandhuṃ vāpi bhayāgate;</gatha>
    <gatha type="3">Appakāsu tathā mittaṃ,</gatha>
    <gatha type="last">Dārañca vibhavakkhaye.</gatha>
    <hangnum nr="83"/>
    <gatha type="1"> So bandhu yo hite yutto,</gatha>
    <gatha type="2">Pitaro honti posako;</gatha>
    <gatha type="3">Taṃ mittaṃ yattha vissāso,</gatha>
    <gatha type="last">Sā bhariyā ca yassa nibbūti.</gatha>
    <hangnum nr="84"/>
    <gatha type="1"> Na vissase a-vissattaṃ,</gatha>
    <gatha type="2">Mittañcāpi na vissase;</gatha>
    <gatha type="3">Kadāci kupito mito,</gatha>
    <gatha type="last">Sabbaṃ dosaṃ pakāsaye.</gatha>
    <hangnum nr="85"/>
    <gatha type="1"> Sakiṃ duṭṭhañca yo mittaṃ,</gatha>
    <gatha type="2">Puna sandhitumicchati;</gatha>
    <gatha type="3">So  maccuṃ upagaṇhāti,</gatha>
    <gatha type="last">Gabbhamassatarī yathā.</gatha>
    <hangnum nr="86"/>
    <gatha type="1"> Vahe a-mittaṃ khandhena,</gatha>
    <gatha type="2">Yāva kālo anāgato;</gatha>
    <gatha type="3">Tameva āgate kāle,</gatha>
    <gatha type="last">Sele bhinde ghaṭaṃ iva.</gatha>
    <hangnum nr="87"/>
    <gatha type="1"> Iṇaseso aggiseso,</gatha>
    <gatha type="2">Satruseso tatheva ca;</gatha>
    <gatha type="3">Punappunaṃ vivaḍḍhanti,</gatha>
    <gatha type="last">Tasmā sesaṃ na kāraye.</gatha>
    <hangnum nr="88"/>
    <gatha type="1"> Padumaṃva mukhaṃ yassa,</gatha>
    <gatha type="2">Vācā candana sītalā;</gatha>
    <gatha type="3">Tādisaṃ nopaseveyya,</gatha>
    <gatha type="last">Hadayetu halāhalaṃ.</gatha>
    <hangnum nr="89"/>
    <gatha type="1"> Na seve pharusaṃ sāmiṃ,</gatha>
    <gatha type="2">Naca seveyya macchariṃ;</gatha>
    <gatha type="3">Tato apaggaṇhaṃ sāmiṃ,</gatha>
    <gatha type="last">Neva niggahitaṃ tato.</gatha>
    <hangnum nr="90"/>
    <gatha type="1"> Siṅgī paññāsa hatthena,</gatha>
    <gatha type="2">Vajje satena vājinaṃ;</gatha>
    <gatha type="3">Hatthiṃ  dantiṃ sahassena,</gatha>
    <gatha type="last">Desa cāgena dujjanaṃ.</gatha>
    <hangnum nr="91"/>
    <gatha type="1"> Kudesañca kumittañca,</gatha>
    <gatha type="2">Kukulañca kubandhavaṃ;</gatha>
    <gatha type="3">Kudārañca kudāsañca,</gatha>
    <gatha type="last">Dūrato parivajjaye.</gatha>
    <hangnum nr="92"/>
    <gatha type="1"> Rogāture ca dubbhikkhe,</gatha>
    <gatha type="2">Byasane sattu viggahe;</gatha>
    <gatha type="3">Rājadvāre susāne ca,</gatha>
    <gatha type="last">Ye tiṭṭhanti sumittakā.</gatha>
    <hangnum nr="93"/>
    <gatha type="1"> Sītavāco bahumitto,</gatha>
    <gatha type="2">Pharuso appamittako;</gatha>
    <gatha type="3">Upamaṃ ettha ñātabbā,</gatha>
    <gatha type="last">Canda-sūriya-rājūnaṃ.</gatha>
    <centered>Mittakaṇḍo niṭṭhito.</centered>
  </text>
</tree>
