<?xml version='1.0' encoding='UTF-8'?>
<tree text="Pa&#x1E47;&#x1E0D;itaka&#x1E47;&#x1E0D;a" target="text">
  <text>
    <hangnum nr="3"/>
    <gatha type="1"> Nīti  sāro manussānaṃ, mitto ācariyopi ca;</gatha>
    <gatha type="last">Mātā pitā ca nītimā, sutavā ganthakārako.</gatha>
    <hangnum nr="4"/>
    <gatha type="1"> Alasassa  kuto sippaṃ, asippassa kuto dhanaṃ;</gatha>
    <gatha type="2">Adhanassa kuto mittaṃ, amittassa kuto sukhaṃ;</gatha>
    <gatha type="last">Asukhassa kuto puññaṃ, apuññassa kuto varaṃ.</gatha>
    <hangnum nr="5"/>
    <gatha type="1"> Sucintitacintī  ceva, subhāsitabhāsīpi ca;</gatha>
    <gatha type="last">Sukatakammakārī ca, paṇḍito sādhumānuso.</gatha>
    <hangnum nr="6"/>
    <gatha type="1"> Kaviheraññakā  katvā, uttattaṃ satthakañcanaṃ;</gatha>
    <gatha type="last">Bhūsanaṃ gajjapajjādiṃ, karonti ca manoharaṃ.</gatha>
    <hangnum nr="7"/>
    <gatha type="1"> Bahuṃ  lahuñca gahaṇaṃ, sammūpadhāraṇampi ca;</gatha>
    <gatha type="last">Gahita asammussanaṃ, etaṃ suviññulakkhaṇaṃ.</gatha>
    <hangnum nr="8"/>
    <gatha type="1"> Ajarāmaraṃva pañño, vijjamatthañca cintaye;</gatha>
    <gatha type="last">Gahito iva kesesu, maccunā dhammamācare.</gatha>
    <hangnum nr="9"/>
    <gatha type="1"> Sippasamaṃ  dhanaṃ natthi, sippaṃ corā na gaṇhare;</gatha>
    <gatha type="last">Idha loke sippaṃ mittaṃ, paraloke sukhāvahaṃ.</gatha>
    <hangnum nr="10"/>
    <gatha type="1"> Bhuñjanatthaṃ  kathanatthaṃ, mukhaṃ hotīti no vade;</gatha>
    <gatha type="last">Yaṃ vātaṃ vā mukhāruḷhaṃ, vacanaṃ paṇḍito naro.</gatha>
    <hangnum nr="11"/>
    <gatha type="1"> Dummedhehi pasaṃsā ca, viññūhi garahā ca yā;</gatha>
    <gatha type="last">Garahāva seyyo viññūhi, yañce bālappasaṃsanā.</gatha>
    <hangnum nr="12"/>
    <gatha type="1"> Acintiye  sāṭṭhakathe, paṇḍito jinabhāsite;</gatha>
    <gatha type="last">Upadesaṃ sadā gaṇhe, garuṃ sammā upaṭṭhahaṃ.</gatha>
    <gatha type="1">Tasmā sāṭṭhakathe dhīro, gambhīre jinabhāsite;</gatha>
    <gatha type="last">Upadesaṃ sadā gaṇhe, garuṃ sammā upaṭṭhahaṃ.</gatha>
    <hangnum nr="13"/>
    <gatha type="1"> Garūpadesahīno  hi, atthasāraṃ na vindati;</gatha>
    <gatha type="last">Atthasāravihīno so, saddhammā parihāyati.</gatha>
    <hangnum nr="14"/>
    <gatha type="1"> Garūpadesalābhī ca, atthasārasamāyuto;</gatha>
    <gatha type="last">Saddhammaṃ paripālento, saddhammasmā na hāyati.</gatha>
    <hangnum nr="15"/>
    <gatha type="1"> Sabbadabbesu  vijjeva, dabbamāhu anuttaraṃ;</gatha>
    <gatha type="last">Ahārattā anagghattā, akkhayattā ca sabbadā.</gatha>
    <hangnum nr="16"/>
    <gatha type="1"> Appakenapi medhāvī, pābhatena vicakkhaṇo;</gatha>
    <gatha type="last">Samuṭṭhāpeti attānaṃ, aṇuṃ aggiṃva sandhamaṃ.</gatha>
    <hangnum nr="17"/>
    <gatha type="1"> Paṇḍite  ca guṇā sabbe, mūḷhe dosā hi kevalaṃ;</gatha>
    <gatha type="last">Tasmā mūḷhasahassesu, pañño eko visesiyate.</gatha>
    <hangnum nr="18"/>
    <gatha type="1"> Bālā  issanti dummedhā, guṇī niddosakārino;</gatha>
    <gatha type="last">Garuko paṇḍito etasa-missaṃ tehyavidvā samo.</gatha>
    <hangnum nr="19"/>
    <gatha type="1"> Manuññameva  bhāseyya, nāmanuññaṃ kudācanaṃ;</gatha>
    <gatha type="2">Manuññaṃ bhāsamānassa, garuṃ bhāraṃ udaddhari;</gatha>
    <gatha type="last">Dhanañca naṃ alābhesi, tena cattamano ahu.</gatha>
    <hangnum nr="20"/>
    <gatha type="1"> Vijjā  dadāti vinayaṃ, vinayā yāti pattataṃ;</gatha>
    <gatha type="last">Pattattā dhanaṃ pappoti, dhanā dhammaṃ tato sukhaṃ.</gatha>
    <hangnum nr="21"/>
    <gatha type="1"> Ye vuḍḍhamapacayanti, narā dhammassa kovidā;</gatha>
    <gatha type="last">Diṭṭheva dhamme pāsaṃsā, samparāye ca suggatiṃ.</gatha>
    <hangnum nr="22"/>
    <gatha type="1"> Mātariva  paradāresu, paradabbesu ledduṃva;</gatha>
    <gatha type="last">Attanīva sabbabhūtesu, yo passati so paṇḍito.</gatha>
    <hangnum nr="23"/>
    <gatha type="1"> Āsīsetheva  puriso, na nibbindeyya paṇḍito;</gatha>
    <gatha type="last">Anavajjesu kammesu, pasaṃsitesu sādhubhi.</gatha>
    <gatha type="1">Āsīsetheva  puriso, na nibbindeyya paṇḍito;</gatha>
    <gatha type="last">Passāmi vohaṃ attānaṃ, yathā icchiṃ tathā ahu.</gatha>
    <hangnum nr="24"/>
    <gatha type="1"> Vāyametheva puriso, na nibbindeyya paṇḍito;</gatha>
    <gatha type="last">Puññakriyavatthūsu, pasaṃsitesu viññubhi.</gatha>
    <hangnum nr="25"/>
    <gatha type="1"> Loke  ussāhavantānaṃ, janānaṃ kimasādhiyaṃ;</gatha>
    <gatha type="last">Sāgarepi mahāsetuṃ, kapiyūthehi bandhati.</gatha>
    <hangnum nr="26"/>
    <gatha type="1"> Kiṃ kulena visālena, guṇahīno tu yo naro;</gatha>
    <gatha type="last">Akulinopi satthañño, devatāhipi pujjate.</gatha>
    <hangnum nr="27"/>
    <gatha type="1"> Ukkaṭṭhe  sūramicchanti, mantīsu akutūhalaṃ;</gatha>
    <gatha type="last">Piyañca annapānamhi, atthe jāte ca paṇḍitaṃ.</gatha>
    <hangnum nr="28"/>
    <gatha type="1"> Rūpayobbannasampannā , visālakulasambhavā;</gatha>
    <gatha type="last">Vijjāhīnā na sobhante, niggandhā iva kiṃ sukā.</gatha>
    <hangnum nr="29"/>
    <gatha type="1"> Vutyaṃ  visadañāṇassa, ñāto attho tarassana;</gatha>
    <gatha type="last">Sūrappabhāya ādāso, chāyaṃ disse na mākare.</gatha>
    <hangnum nr="30"/>
    <gatha type="1"> Aveyyākaraṇo tvandho, badhiro kosavajjito;</gatha>
    <gatha type="last">Sāhiccarahito paṅgu, mūgo takkavivajjito.</gatha>
    <hangnum nr="31"/>
    <gatha type="1"> Dhīro  ca vividhānaññū, paresaṃ vivarānugū;</gatha>
    <gatha type="last">Sabbāmitte vasīkatvā, kosiyova sukhī siyā.</gatha>
    <hangnum nr="32"/>
    <gatha type="1"> Mahātejopi  tejoyaṃ, mattikaṃ na muduṃ kare;</gatha>
    <gatha type="last">Āpo āpesi mudukaṃ, sādhuvācāva kakkhaḷaṃ.</gatha>
    <hangnum nr="33"/>
    <gatha type="1"> Kottho puttena jātena, yo na vidū na dhammiko;</gatha>
    <gatha type="last">Kāṇena cakkhunā kiṃ vā, cakkhu pīḷeva kevalaṃ.</gatha>
    <hangnum nr="34"/>
    <gatha type="1"> Mudunāva  ripuṃ jeti, mudunā jeti dāruṇaṃ;</gatha>
    <gatha type="last">No na siddhaṃ mudu kiñci, tato ca mudunā jaye.</gatha>
    <hangnum nr="35"/>
    <gatha type="1"> Sajāto yena jātena, yāti vaṃso samunnatiṃ;</gatha>
    <gatha type="last">Parivattinisaṃsāre, mato ko vā na jāyate.</gatha>
    <hangnum nr="36"/>
    <gatha type="1"> Dāne  tapasi sūre ca, yassa na patthito yaso;</gatha>
    <gatha type="last">Vijjāya matthalābhe ca, kevalaṃ adhikovaso.</gatha>
    <hangnum nr="37"/>
    <gatha type="1"> Varo eko guṇī putto, na ca mūḷhasatānyapi;</gatha>
    <gatha type="last">Eko cando tamo hanati, na ca tārāgaṇo tathā.</gatha>
    <hangnum nr="38"/>
    <gatha type="1"> Puññatitthakato yena, tapo kvāpi sudukkaro;</gatha>
    <gatha type="last">Tassa putto bhave vasso, samiddho dhammiko suddhe.</gatha>
    <hangnum nr="39"/>
    <gatha type="1"> Lālaye pañcavassāni, dasavassāni tālaye;</gatha>
    <gatha type="last">Pattetu soḷase vasse, puttaṃ mittaṃva ācare.</gatha>
    <hangnum nr="40"/>
    <gatha type="1"> Lālane  bahavo dosā, tālane bahavo guṇā;</gatha>
    <gatha type="last">Tasmā puttañca sissañca, tālaye na tu lālaye.</gatha>
    <hangnum nr="41"/>
    <gatha type="1"> Māgadhā pākatā ceva, sakkatavohāropi ca;</gatha>
    <gatha type="last">Etesu kovido pañño, dhīro pāḷiṃ visodhaye.</gatha>
    <hangnum nr="42"/>
    <gatha type="1"> Sakkataṃ  pākatañceva-pabhaṃso ca pisācikī;</gatha>
    <gatha type="last">Māgadhī sorasenīva, cha bhāsā parikittitā.</gatha>
    <hangnum nr="43"/>
    <gatha type="1"> Candanaṃ  sītalaṃ loke, candikā sītalā tato;</gatha>
    <gatha type="last">Candana candikātopi, vākyaṃ sādhu subhāsitaṃ.</gatha>
    <hangnum nr="44"/>
    <gatha type="1"> Pattakāloditaṃ appaṃ, vākyaṃ subhāsitaṃ bhave;</gatha>
    <gatha type="last">Khuditassa kadannampi, bhuttaṃ sādurasaṃ siyā.</gatha>
    <hangnum nr="45"/>
    <gatha type="1"> Satthakāpi  bahūvācā, nādarā bahubhāṇino;</gatha>
    <gatha type="last">Sopakāramudāsinā, nanu diṭṭhaṃ nadījalaṃ.</gatha>
    <hangnum nr="46"/>
    <gatha type="1"> Pāsāṇachattaṃ garukaṃ, tato devānācikkhanā;</gatha>
    <gatha type="last">Tato vuḍḍhānamovādo, tato buddhassa sāsanaṃ.</gatha>
    <hangnum nr="47"/>
    <gatha type="1"> Tūlaṃ  sallahukaṃ loke, tato capalajātiko;</gatha>
    <gatha type="last">Tatonosāvako tato, yati dhammapamādako.</gatha>
    <hangnum nr="48"/>
    <gatha type="1"> Paṇḍitassa pasaṃsāya, daṇḍo bālena dīyate;</gatha>
    <gatha type="last">Paṇḍito paṇḍiteneva, vaṇṇitova suvaṇṇito.</gatha>
    <hangnum nr="49"/>
    <gatha type="1"> Satesu jāyate sūro, sahassesu ca paṇḍito;</gatha>
    <gatha type="last">Vuttā satasahassesu, dātā bhavati vā na vā.</gatha>
    <hangnum nr="50"/>
    <gatha type="1"> Vidvattañca rājattañca, neva tulyaṃ kadācipi;</gatha>
    <gatha type="last">Sadese pūjito rājā, vidvā sabbattha pūjito.</gatha>
    <hangnum nr="51"/>
    <gatha type="1"> Sataṃ  dīghāyukaṃ sabba-sattānaṃ sukhakāraṇaṃ;</gatha>
    <gatha type="last">Asataṃ pana sabbesaṃ, dukkhahetu na saṃsayo.</gatha>
    <hangnum nr="52"/>
    <gatha type="1"> Paṇḍite sujane sante, sabbepi sujanā janā;</gatha>
    <gatha type="last">Jātekasmiṃ sāragandhe, sabbe gandhamayā dumā.</gatha>
    <hangnum nr="53"/>
    <gatha type="1"> Attāva yadi vinīto, nijassitā mahājanā;</gatha>
    <gatha type="last">Vinītaṃ yanti sabbepi, ko taṃ nāseyya paṇḍito.</gatha>
    <hangnum nr="54"/>
    <gatha type="1"> Sarīrassa guṇānañca, dūramaccantamantaraṃ;</gatha>
    <gatha type="last">Sarīraṃ khaṇaviddhaṃsī, kappantaṭṭhāyino guṇā.</gatha>
    <hangnum nr="55"/>
    <gatha type="1"> Ambuṃ pivanti no najjo, rukkho khādati no phalaṃ;</gatha>
    <gatha type="last">Megho kvacipi no sassaṃ, paratthāya sataṃ dhanaṃ.</gatha>
    <hangnum nr="56"/>
    <gatha type="1"> Saccaṃ punapi saccanti, bhujamukkhippa muccate;</gatha>
    <gatha type="last">Sakattho natthi nattheva, parassattha makubbato.</gatha>
    <hangnum nr="57"/>
    <gatha type="1"> Sataṃ  pharusavācāhi, na yāti vikatiṃ mano;</gatha>
    <gatha type="last">Tiṇukkāhi na sakkāva, tāpetuṃ sāgare jalaṃ.</gatha>
    <hangnum nr="58"/>
    <gatha type="1"> Selo yathā ekaghano, vātena na samīrati;</gatha>
    <gatha type="last">Evaṃ nindāpasaṃsāsu, na samiñjanti paṇḍitā.</gatha>
    <hangnum nr="59"/>
    <gatha type="1"> Dhammatthakāmamokkhānaṃ , yassekopi na vijjati;</gatha>
    <gatha type="last">Ajagalathanasseva, tassa jāti niratthakā.</gatha>
    <hangnum nr="60"/>
    <gatha type="1"> Na kammamapi cintetvā, caje uyyogamattano;</gatha>
    <gatha type="last">Anuyyogena telāni, tilehi na sakkā laddhuṃ.</gatha>
    <hangnum nr="61"/>
    <gatha type="1"> Yathā  hyekena cakkena, na rathassa pati bhave;</gatha>
    <gatha type="last">Evaṃ purisakārena, vinā kammaṃ na sijjhati.</gatha>
    <hangnum nr="62"/>
    <gatha type="1"> Uyyāmena hi sijjhanti, kāriyāni na manorathaṃ;</gatha>
    <gatha type="last">Na hi suttassa sīhassa, pavisanti migāmukhe.</gatha>
    <hangnum nr="63"/>
    <gatha type="1"> Mātāpitu  katābhyāso, guṇitameti bālako;</gatha>
    <gatha type="last">Na gabbhajātimattena, putto bhavati paṇḍito.</gatha>
    <hangnum nr="64"/>
    <gatha type="1"> Mātā sattu pitā verī, yena bālo na pāṭhito;</gatha>
    <gatha type="last">Na sobhate sabhāmajjhe, haṃsamajjhe bako yathā.</gatha>
    <hangnum nr="65"/>
    <gatha type="1"> Kāco  kañcanasaṃsaggo, dhatte marakatiṃ jutiṃ;</gatha>
    <gatha type="last">Tathā sabbhisannidhānā, mūḷho yāti pavīṇataṃ.</gatha>
    <hangnum nr="66"/>
    <gatha type="1"> Tasmā akkharakosallaṃ, sammādeyya hitatthiko;</gatha>
    <gatha type="last">Upaṭṭhahaṃ garuṃ sammā, uṭṭhānādīhi pañcahi.</gatha>
    <hangnum nr="67"/>
    <gatha type="1"> Uṭṭhānā  upaṭṭhānā, ca, sussūsā pāricarīyā;</gatha>
    <gatha type="last">Sakkaccaṃ sippuggahaṇā, garuṃ ārādhaye budho.</gatha>
    <hangnum nr="68"/>
    <gatha type="1"> Kābyasattha  vinodena, kālo gacchati dhīmataṃ;</gatha>
    <gatha type="last">Byasanena ca mūḷhānaṃ, nidāya kalahena vā.</gatha>
    <hangnum nr="69"/>
    <gatha type="1"> Cha dosā puriseneha, hātabbā bhūtimicchatā;</gatha>
    <gatha type="last">Niddātandī bhayaṃ kodho, ālasyaṃ dīghasuttatā.</gatha>
    <gatha type="1">Niddāsīlī  sabhāsīlī, anuṭṭhātā ca yo naro;</gatha>
    <gatha type="last">Alaso kodhapaññāṇo, taṃ parābhavato mukhaṃ.</gatha>
    <hangnum nr="70"/>
    <gatha type="1"> Nigguṇesupi sattesu, dayā kubbanti sādhavo;</gatha>
    <gatha type="last">Na hi saṃharate jutiṃ, cando caṇḍālavesme.</gatha>
    <hangnum nr="71"/>
    <gatha type="1"> Yatra  vidvajjano natthi, sīlāghyo tatra appadhipi;</gatha>
    <gatha type="last">Niratthapādame dese, eraṇḍopi dumāyate.</gatha>
    <hangnum nr="72"/>
    <gatha type="1"> Ṭhānabhaṭṭhā na sobhante, dantā kesā nakhā narā;</gatha>
    <gatha type="last">Itiviññāya matimā, saṭṭhānaṃ na pariccaje.</gatha>
    <hangnum nr="73"/>
    <gatha type="1"> Paropadese  paṇḍiccaṃ, sabbesaṃ sukarañhi kho;</gatha>
    <gatha type="last">Dhamme sayamanuṭṭhānaṃ, kassacisumahattano.</gatha>
    <hangnum nr="74"/>
    <gatha type="1"> Appamādaṃ pasaṃsanti, puññakiriyāsu paṇḍitā;</gatha>
    <gatha type="last">Appamatto ubho atthe, adhiggaṇhāti paṇḍito.</gatha>
    <hangnum nr="75"/>
    <gatha type="1"> Nidhīnaṃva  pavattāraṃ, yaṃ passe vajjadassinaṃ;</gatha>
    <gatha type="2">Niggayhavādiṃ medhāviṃ, tādisaṃ paṇḍitaṃ bhaje;</gatha>
    <gatha type="last">Tādisaṃ bhajamānassa, seyyo hoti na pāpiyo.</gatha>
    <hangnum nr="76"/>
    <gatha type="1"> Muhuttamapi  ce viññū, paṇḍitaṃ payirupāsati;</gatha>
    <gatha type="last">Khippaṃ dhammaṃ vijānāti, jivhā sūparasaṃ yathā.</gatha>
    <hangnum nr="77"/>
    <gatha type="1"> Dullabho purisājañño, na so sabbattha jāyati;</gatha>
    <gatha type="last">Yattha so jāyatī dhīro, taṃ kulaṃ sukha medhati.</gatha>
    <hangnum nr="78"/>
    <gatha type="1"> Tagarañca  palāsena, yo naro upanayhati;</gatha>
    <gatha type="last">Pattāpi surati vāyanti, evaṃ dhīrūpasevanā.</gatha>
    <hangnum nr="79"/>
    <gatha type="1"> Nipuṇe sutameseyya, vicinitvā sutatthiko;</gatha>
    <gatha type="last">Bhattaṃ ukkhaliyaṃ pakkaṃ, bhājanepi tathā bhave.</gatha>
    <hangnum nr="80"/>
    <gatha type="1"> Appakaṃ  nātimaññeyya, citte sutaṃ nidhāpaye;</gatha>
    <gatha type="last">Vammikodakabindūva, cirena paripūrati.</gatha>
    <hangnum nr="81"/>
    <gatha type="1"> Gacchaṃ  kipilliko yāti, yojanānaṃ satānipi;</gatha>
    <gatha type="last">Agacchaṃ venayyoapi, padamekaṃ na gacchati.</gatha>
    <hangnum nr="82"/>
    <gatha type="1"> Sele sele na maṇikaṃ, gaje gaje na muttikaṃ;</gatha>
    <gatha type="last">Vane vane na candanaṃ, ṭhāne ṭhāne na paṇḍito.</gatha>
    <hangnum nr="83"/>
    <gatha type="1"> Paṇḍito  sutasampanno, yattha atthīti ce suto;</gatha>
    <gatha type="last">Mahussāhena taṃ ṭhānaṃ, gantabbaṃva sutesinā.</gatha>
    <hangnum nr="84"/>
    <gatha type="1"> Potthakesu ca yaṃ sippaṃ, parahatthesu yaṃ dhanaṃ;</gatha>
    <gatha type="last">Yathākicce samuppanne, na taṃ sippaṃ na taṃ dhanaṃ.</gatha>
    <hangnum nr="85"/>
    <gatha type="1"> Uppalena  jalaṃ jaññā, kiriyāya kulaṃ naro;</gatha>
    <gatha type="last">Byattippamāṇa vācāya, jaññā tiṇena medaniṃ.</gatha>
    <gatha type="1">Jalappamāṇaṃ kumudamālaṃ,</gatha>
    <gatha type="2">Kulappamāṇaṃ vinayopamāṇaṃ;</gatha>
    <gatha type="3">Byattippamāṇaṃ kathitavākyaṃ,</gatha>
    <gatha type="last">Pathaviyā pamāṇaṃ tiṇamilātaṃ –</gatha>
    <hangnum nr="86"/>
    <gatha type="1"> Appassuto  sutaṃ appaṃ, bahuṃ maññati mānavā;</gatha>
    <gatha type="last">Sindhudakamapassanto, kūpe toyaṃva maṇḍuko.</gatha>
    <hangnum nr="87"/>
    <gatha type="1"> Paṭhame sippaṃ gaṇheyya, eseyya dutiye dhanaṃ;</gatha>
    <gatha type="last">Careyya tatiye dhammaṃ, esā janāna dhammatā.</gatha>
    <hangnum nr="88"/>
    <gatha type="1"> Sussūsā  suttavaddhanī, sutaṃ paññāya vaddhanaṃ;</gatha>
    <gatha type="last">Paññāya atthaṃ jānāti, attho ñāto sukhāvaho.</gatha>
    <hangnum nr="89"/>
    <gatha type="1"> Natthi  vijjāsamaṃ mittaṃ, na ca byādhisamo ripu;</gatha>
    <gatha type="last">Na ca atthasamaṃ pemaṃ, na ca kammasamaṃ balaṃ.</gatha>
    <hangnum nr="90"/>
    <gatha type="1"> Vinā satthaṃ na gaccheyya, sūro saṅgāmabhūmiyaṃ;</gatha>
    <gatha type="last">Paṇḍitvaddhagū vāṇijo, videsagamano tathā.</gatha>
    <hangnum nr="91"/>
    <gatha type="1"> Dhananāsaṃ  manotāpaṃ, ghare duccaritāni ca;</gatha>
    <gatha type="last">Vañcanañca avamānaṃ, paṇḍito na pakāsaye.</gatha>
    <hangnum nr="92"/>
    <gatha type="1"> Anavhāyaṃ gamayanto, apucchā bahubhāsako;</gatha>
    <gatha type="last">Attaguṇaṃ pakāsanto, tividho hīnapuggalo.</gatha>
    <hangnum nr="93"/>
    <gatha type="1"> Haṃso  majjhe na kākānaṃ, sīho gunnaṃ na sobhate;</gatha>
    <gatha type="last">Gadrabhamajjhe turaṅgo, bālamajjheva paṇḍito.</gatha>
    <hangnum nr="94"/>
    <gatha type="1"> Pattānurūpakaṃ vākyaṃ, sabhāvānurūpaṃ piyaṃ;</gatha>
    <gatha type="last">Attānurūpakaṃ kodhaṃ, yo jānāti sa paṇḍito.</gatha>
    <hangnum nr="95"/>
    <gatha type="1"> Apparūpo  bahuṃbhāso, appapañño pakāsako;</gatha>
    <gatha type="last">Appapūro ghaṭo khobhe, appakhīrā gāvī cale.</gatha>
    <hangnum nr="96"/>
    <gatha type="1"> Na titti rājā dhanamhi, paṇḍitopi subhāsite;</gatha>
    <gatha type="last">Cakkhupi piyadassane, na titti sāgaro jale.</gatha>
    <hangnum nr="97"/>
    <gatha type="1"> Hīnaputto  rājamacco, bālaputto ca paṇḍito;</gatha>
    <gatha type="last">Adhanassa dhanaṃbahu, purisānaṃ na maññatha.</gatha>
    <hangnum nr="98"/>
    <gatha type="1"> Yo  sisso sippalobhena, bahuṃ gaṇhāti taṃ sippaṃ;</gatha>
    <gatha type="last">Mūgova supinaṃ passaṃ, kathetumpi na ussahe.</gatha>
    <hangnum nr="99"/>
    <gatha type="1"> Na bhijjetuṃ kumbhakāro, sobhetuṃ kumbha ghaṭati;</gatha>
    <gatha type="last">Na khipituṃ apāyesu, sissānaṃ vuḍḍhikāraṇā.</gatha>
    <hangnum nr="100"/>
    <gatha type="1"> Adhanassa  rasaṃkhādo, abalassa hato naro;</gatha>
    <gatha type="last">Appaññassa vākyakaro, ummattaka samāhikho.</gatha>
    <hangnum nr="101"/>
    <gatha type="1"> Ekenāpi surukkhena, pupphitena sugandhinā;</gatha>
    <gatha type="last">Vāsitaṃ kānanaṃ sabbaṃ, suputtena kulaṃ yathā.</gatha>
    <hangnum nr="102"/>
    <gatha type="1"> Iṇakattā  pitā sattu, mātā ca byabhicārinī;</gatha>
    <gatha type="last">Bhariyā rūpavatī sattu, putto sattu apaṇḍito.</gatha>
    <hangnum nr="103"/>
    <gatha type="1"> Guṇadosamasatthaññū, jano vibhajate kathaṃ;</gatha>
    <gatha type="last">Adhikāro kimandhassa, rūpabhedopaladdhiyaṃ.</gatha>
    <hangnum nr="104"/>
    <gatha type="1"> Sabbattha  satthatoyeva, guṇadosavicecanaṃ;</gatha>
    <gatha type="last">Yaṃ karoti vināsatthaṃ, sāhasaṃ kimatodhikaṃ.</gatha>
    <hangnum nr="105"/>
    <gatha type="1"> Nihīyati  puriso nihīnasevī,</gatha>
    <gatha type="2">Na ca hāyetha kadāci tulyasevī;</gatha>
    <gatha type="3">Seṭṭhamupanamaṃ udeti khippaṃ,</gatha>
    <gatha type="last">Tasmā attano uttariṃ bhaje.</gatha>
    <hangnum nr="106"/>
    <gatha type="1"> Paccuppannañca  yo dhammaṃ, tattha tattha vipassati;</gatha>
    <gatha type="last">Asaṃhīraṃ asaṃkuppaṃ, taṃ vidvā manubrūhaye.</gatha>
    <hangnum nr="107"/>
    <gatha type="1"> Chandā dosā bhayā mohā, yo dhammaṃ nātivattati;</gatha>
    <gatha type="last">Āpūrati tassa yaso, sukkapakkheva candimā.</gatha>
    <hangnum nr="108"/>
    <gatha type="1"> Paṇḍito  sīlasampanno, saṇho ca paṭibhānavā;</gatha>
    <gatha type="last">Nivātavutti athaddho, tādiso labhate yasaṃ.</gatha>
    <hangnum nr="109"/>
    <gatha type="1"> Dullabhaṃ  pākatikaṃ vākyaṃ, dullabho khemakaro suto;</gatha>
    <gatha type="last">Dullabhā sadisī jāyā, dullabho sajano piyo.</gatha>
    <hangnum nr="110"/>
    <gatha type="1"> Atthaṃ mahantamāpajja, vijjaṃ sampattimeva ca;</gatha>
    <gatha type="last">Careyyāmānathaddho yo, paṇḍito so pavuccati.</gatha>
    <hangnum nr="111"/>
    <gatha type="1"> Sutasanniccayā  dhīrā, tuṇhībhūtā apucchitā;</gatha>
    <gatha type="last">Puṇṇāsubhāsitenāpi, ghaṇṭādī ghaṭṭitā yathā.</gatha>
    <hangnum nr="112"/>
    <gatha type="1"> Apuṭṭho paṇḍito bherī, pajjunno hoti pucchito;</gatha>
    <gatha type="last">Bālo puṭṭho apuṭṭho ca, bahuṃ vikatthate sadā.</gatha>
    <hangnum nr="113"/>
    <gatha type="1"> Parūpavāde  badhiro, paravajje alocano;</gatha>
    <gatha type="last">Paṅgulo aññanārīsu, dussatakke acetano.</gatha>
    <gatha type="1">Cakkhumāssa yathā andho, sotavā badhiro yathā;</gatha>
    <gatha type="2">Paññavāssa yathāmūgo, balavā dubbaloriva;</gatha>
    <gatha type="last">Atha atthe samuppanne, sayetha matasāyitaṃ.</gatha>
    <hangnum nr="114"/>
    <gatha type="1"> Pāpamitte  vivajjetvā, bhajeyyuttamapuggalaṃ;</gatha>
    <gatha type="last">Ovāde cassa tiṭṭheyya, patthento acalaṃ sukhaṃ.</gatha>
    <hangnum nr="115"/>
    <gatha type="1"> Atisītaṃ atiuṇhaṃ, atisāyamidaṃ ahu;</gatha>
    <gatha type="last">Iti vissaṭṭhakammante, atthā accenti māṇave.</gatha>
    <hangnum nr="116"/>
    <gatha type="1"> Yo  ca sītañca uṇhañca, tiṇābhiyyo na maññati;</gatha>
    <gatha type="last">Karaṃ purisakiccāni, so sukhaṃ na vihāyati.</gatha>
    <hangnum nr="117"/>
    <gatha type="1"> Yasmiṃdese  na sammāno, na piyo na ca bandhavo;</gatha>
    <gatha type="last">Na ca vijjāgamo koci, na tattha divasaṃ vase.</gatha>
    <hangnum nr="118"/>
    <gatha type="1"> Dhanavā sutavā rājā, nadī vajjo ime pañca;</gatha>
    <gatha type="last">Yattha dese na vijjanti, na tattha divasaṃ vase.</gatha>
    <hangnum nr="119"/>
    <gatha type="1"> Nabhassa  bhūsanaṃ cando, nārīnaṃ bhūsanaṃ pati;</gatha>
    <gatha type="last">Chamāya bhūsanaṃ rājā, vijjā sabbassa bhūsanaṃ.</gatha>
    <hangnum nr="120"/>
    <gatha type="1"> Sukhatthiko sace vijjaṃ, vijjatthiko caje sukhaṃ;</gatha>
    <gatha type="last">Sukhatthino kuto vijjā, kuto vijjatthino sukhaṃ.</gatha>
    <hangnum nr="121"/>
    <gatha type="1"> Khaṇena  kaṇena ceva, vijjāmatthañca sādhaye;</gatha>
    <gatha type="last">Khaṇacāge kuto vijjā, kaṇacāge kato dhanaṃ.</gatha>
    <hangnum nr="122"/>
    <gatha type="1"> Ācariyā pādamādatte, pādaṃ sisso sajānanā;</gatha>
    <gatha type="last">Pādaṃ sabrahmacārīhi, pādaṃ kālakkamena ca.</gatha>
    <hangnum nr="123"/>
    <gatha type="1"> Dhammo  jaye no adhammo, saccaṃ jayati nāsaccaṃ;</gatha>
    <gatha type="last">Khamā jayati no kodho, devo jayati nāsūro.</gatha>
    <hangnum nr="124"/>
    <gatha type="1"> Hatthassa bhūsanaṃ dānaṃ, saccaṃ kaṇṭhassa bhūsanaṃ;</gatha>
    <gatha type="last">Sotassa bhūsanaṃ satthaṃ, bhūsane kiṃ payojanaṃ.</gatha>
    <hangnum nr="125"/>
    <gatha type="1"> Videsetu  dhanaṃ vijjā, byasanesu dhanaṃ mati;</gatha>
    <gatha type="last">Paraloke dhanaṃ dhammo, sīlaṃ sabbattha ve dhanaṃ.</gatha>
    <hangnum nr="126"/>
    <gatha type="1"> Padose  dīpako cando, pabhāte dīpako ravi;</gatha>
    <gatha type="last">Tiloke dīpako dhammo, suputto kuladīpako.</gatha>
    <hangnum nr="127"/>
    <gatha type="1"> Vidvā eva vijānāti, vidvajjanaparissamaṃ;</gatha>
    <gatha type="last">Na hi vañjhā vijānāti, guruṃ pasavavedanaṃ.</gatha>
    <hangnum nr="128"/>
    <gatha type="1"> Yassa  natthi sayaṃ paññā, satthaṃ tassa karoti kiṃ;</gatha>
    <gatha type="last">Locanehi vihīnassa, dappaṇo kiṃ karissati.</gatha>
    <hangnum nr="129"/>
    <gatha type="1"> Kiṃ karissanti vattāro, sotaṃ yattha na vijjate;</gatha>
    <gatha type="last">Naggakapaṇake dese, rajako kiṃ karissati.</gatha>
    <hangnum nr="130"/>
    <gatha type="1"> Mūḷhasidhassāpadesena,  kunārībharaṇena ca;</gatha>
    <gatha type="last">Khalasattūhi saṃyogā, paṇḍitopyāvasīdati.</gatha>
    <hangnum nr="131"/>
    <gatha type="1"> Natthi attasamaṃ pemaṃ, natthi dhaññasamaṃ dhanaṃ;</gatha>
    <gatha type="last">Natthi paññāsamā ābhā, vuṭṭhi ve paramā sarā.</gatha>
    <hangnum nr="132"/>
    <gatha type="1"> Bhujaṅgamaṃ  pāvakañca khattiyañca yasassinaṃ;</gatha>
    <gatha type="last">Bhikkhuñca sīlasampannaṃ, sammadeva samācare.</gatha>
    <hangnum nr="133"/>
    <gatha type="1"> Tasmā hi paṇḍito poso, sampassaṃ atthamattano;</gatha>
    <gatha type="last">Buddhe dhamme ca saṅghe ca, dhīro saddhaṃ nivesaye.</gatha>
    <hangnum nr="134"/>
    <gatha type="1"> Guṇo  seṭṭhaṅgataṃ yāti, na ucce sayane vase;</gatha>
    <gatha type="last">Pāsādasikhare vāso, kāko kiṃ garuḷo siyā.</gatha>
    <hangnum nr="135"/>
    <gatha type="1"> Anāgataṃ bhayaṃ disvā, dūrato parivajjaye;</gatha>
    <gatha type="last">Āgatañca bhayaṃ disvā, abhīto hoti paṇḍito.</gatha>
    <hangnum nr="136"/>
    <gatha type="1"> Asajjāya malāmantā, anuṭṭhānamalā gharā;</gatha>
    <gatha type="last">Malaṃ vaṇṇassa kosajjaṃ, pamādo rakkhato malaṃ.</gatha>
    <hangnum nr="137"/>
    <gatha type="1"> Anupubbena  medhāvī, thokaṃ thokaṃ khaṇe khaṇe;</gatha>
    <gatha type="last">Kammāro rajatasseva, niddhame malamattano.</gatha>
    <hangnum nr="138"/>
    <gatha type="1"> Yañhi  kayirā tañhi vade, yaṃ na kayirā na taṃ vade;</gatha>
    <gatha type="last">Akarontaṃ bhāsamānaṃ, parijānanti paṇḍitā.</gatha>
    <hangnum nr="139"/>
    <gatha type="1"> Visamaṃ sabhayaṃ ativāto, paṭicchannaṃ devanissitaṃ;</gatha>
    <gatha type="last">Pantho ca saṅgāmo titthaṃ, aṭṭhete parivajjiyā.</gatha>
    <hangnum nr="140"/>
    <gatha type="1"> Rattoduṭṭho  ca muḷho ca, mānī luddho tathālaso;</gatha>
    <gatha type="last">Ekacintī ca bālo ca, ete atthavināsakā.</gatha>
    <hangnum nr="141"/>
    <gatha type="1"> Ratto duṭṭho ca mūḷho ca, bhīru āmisagaruko;</gatha>
    <gatha type="last">Itthī soṇḍo paṇḍako ca, navamo dārakopi ca.</gatha>
    <hangnum nr="142"/>
    <gatha type="1"> Navate puggalā loke, ittarā calitā calā;</gatha>
    <gatha type="last">Etehi mantitaṃ guyhaṃ, khippaṃ bhavati pākaṭaṃ.</gatha>
    <hangnum nr="143"/>
    <gatha type="1"> Yo  niruttiṃ na sikkheyya, sikkhanto piṭakattayaṃ;</gatha>
    <gatha type="last">Pade pade vikaṅkheyya, vane andhagajo yathā.</gatha>
    <hangnum nr="144"/>
    <gatha type="1"> Suttaṃ  dhātu gaṇoṇvādi, nāmaliṅgānusāsanaṃ;</gatha>
    <gatha type="last">Yassa tiṭṭhati jivhagge, sabyākaraṇakesarī.</gatha>
    <hangnum nr="145"/>
    <gatha type="1"> Saddatthalakkhaṇe bhedī, yo yo nicchitalakkhaṇe;</gatha>
    <gatha type="last">So so ñātumakicchena, pahoti piṭakattaye.</gatha>
    <hangnum nr="146"/>
    <gatha type="1"> Yo  saddasatthakusalo kusalo nighaṇḍu,</gatha>
    <gatha type="2">Chando alaṅkatisu niccakatābhiyogo;</gatha>
    <gatha type="3">So yaṃ kavittavikalopi kavīsu saṅkhyaṃ,</gatha>
    <gatha type="last">Moggayha vindati hi kitti’ mamandarūpaṃ.</gatha>
    <hangnum nr="147"/>
    <gatha type="1"> Sukkhopi  candanataru na jahāti gandhaṃ,</gatha>
    <gatha type="2">Nāgo gato naramukhe na jahāti līḷaṃ;</gatha>
    <gatha type="3">Yantagato madhurasaṃ na jahāti ucchu,</gatha>
    <gatha type="last">Dukkhopi paṇḍitajano na jahāti dhammaṃ.</gatha>
    <hangnum nr="148"/>
    <gatha type="1"> Dhanadhaññappayogesu, tathā vijjāgamesu ca;</gatha>
    <gatha type="last">Āhāre byavahāre ca, cattalajjo sadā bhave.</gatha>
    <hangnum nr="149"/>
    <gatha type="1"> Sābhāvikī  ca paṭibhā, sutañca bahunimmalaṃ;</gatha>
    <gatha type="last">Amando cābhiyogoyaṃ, hetu hotiha bandhane.</gatha>
    <hangnum nr="150"/>
    <gatha type="1"> Jaheyya  pāpake mitte, bhajeyya paṇḍite jane;</gatha>
    <gatha type="last">Sādhavo abhiseveyya, suṇeyya dhammamuttamaṃ.</gatha>
    <hangnum nr="151"/>
    <gatha type="1"> Kalyāṇakārī kalyāṇaṃ, pāpakārī ca pāpakaṃ;</gatha>
    <gatha type="last">Yādisaṃ vappate bījaṃ, tādisaṃ harate phalaṃ.</gatha>
    <hangnum nr="152"/>
    <gatha type="1"> Chando  nidānaṃ gāthānaṃ, akkharā tāsaṃ viyañjanaṃ;</gatha>
    <gatha type="last">Nāmasannissitā gāthā, kavi gāthānamāsayo.</gatha>
    <hangnum nr="153"/>
    <gatha type="1"> Tasmā  hi paṇḍito poso, sampassaṃ hitamattano;</gatha>
    <gatha type="last">Paññavantaṃbhipūjeyya, cetiyaṃ viya sādaro.</gatha>
    <hangnum nr="154"/>
    <gatha type="1"> Dhīraṃ passe suṇe dhīraṃ, dhīrena sahasaṃvase;</gatha>
    <gatha type="last">Dhīrenallāpasallāpaṃ, taṃ kare tañca rocaye.</gatha>
    <hangnum nr="155"/>
    <gatha type="1"> Nayaṃ  nayati medhāvī, adhurāyaṃ na yuñjati;</gatha>
    <gatha type="2">Sunayo seyyaso hoti, sammā vutto na kuppati;</gatha>
    <gatha type="last">Vinayaṃ so pajānāti, sādhu tena samāgamo.</gatha>
    <hangnum nr="156"/>
    <gatha type="1"> Sace labhetha nipakaṃ sahāyaṃ,</gatha>
    <gatha type="2">Saddhiṃ caraṃ sādhuvihāri dhīraṃ;</gatha>
    <gatha type="3">Abhibhuyya sabbāni parissayāni,</gatha>
    <gatha type="last">Careyya tenattamano satimā.</gatha>
    <hangnum nr="157"/>
    <gatha type="1"> No  ce labhetha nipakaṃ sahāyaṃ,</gatha>
    <gatha type="2">Saddhiṃ caraṃ sādhuvihāri dhīraṃ;</gatha>
    <gatha type="3">Rājāva raṭṭhaṃ vijitaṃ pahāya,</gatha>
    <gatha type="last">Eko care mātaṅgaraññeva nāgo.</gatha>
    <hangnum nr="158"/>
    <gatha type="1"> Sokaṭṭhānasahassāni , bhayaṭṭhānasatāni ca;</gatha>
    <gatha type="last">Divase divase mūḷha-māvisanti na paṇḍitaṃ.</gatha>
    <hangnum nr="159"/>
    <gatha type="1"> Jalabindunipātena, cirena pūrate ghaṭo;</gatha>
    <gatha type="last">Tathā sakalavijjānaṃ, dhammassa ca dhanassa ca.</gatha>
    <hangnum nr="160"/>
    <gatha type="1"> Paṇḍitā  dukkhaṃ patvāna, na bhavanti visādino;</gatha>
    <gatha type="last">Pavissa rāhuno mukhaṃ, kiṃ no deti puna sasī.</gatha>
    <hangnum nr="161"/>
    <gatha type="1"> Javena assaṃ jānanti, vāhena ca balibaddhaṃ;</gatha>
    <gatha type="last">Duhena dhenuṃ jānanti, bhāsamānena paṇḍitaṃ.</gatha>
    <hangnum nr="162"/>
    <gatha type="1"> Manasā  cintitaṃ kammaṃ, vacasā na pakāsaye;</gatha>
    <gatha type="last">Aññalakkhitakāriyassa, yato siddhi na jāyate.</gatha>
    <hangnum nr="163"/>
    <gatha type="1"> Anabhyāse visaṃ vijjā, ajiṇṇe bhojanaṃ visaṃ;</gatha>
    <gatha type="last">Visaṃ sabhā daliddassa, vuddhassa taruṇī visaṃ.</gatha>
    <gatha type="1">Cattāro pañca ālope, ābhutvā udakaṃ pive;</gatha>
    <gatha type="last">Alaṃ phāsuvihārāya, pahitattassa bhikkhuno.</gatha>
    <hangnum nr="164"/>
    <gatha type="1"> Yassa eso pasutopi, guṇavā pujjate naro;</gatha>
    <gatha type="last">Dhanu vaṃsavisuddhopi, nigguṇo kiṃ karissati.</gatha>
    <hangnum nr="165"/>
    <gatha type="1"> Issī  dayī asaṃtuṭṭho, kodhano niccasaṅkīto;</gatha>
    <gatha type="last">Parabhāgyopajīvī ca, chaḷete dukkhabhāgino.</gatha>
    <hangnum nr="166"/>
    <gatha type="1"> Sumahantāni sattānī, dhārayantā bahussutā;</gatha>
    <gatha type="last">Chettāro saṃsayānañca, kaliṃ yanti lobhamohitā.</gatha>
    <hangnum nr="167"/>
    <gatha type="1"> Nadītīre  khate kūpe, araṇītālavaṇṭake;</gatha>
    <gatha type="last">Na vade dakādī natthīti, mukhe ca vacanaṃ tathā.</gatha>
    <hangnum nr="168"/>
    <gatha type="1"> Sabbaṃ suṇāti sotena, sabbaṃ passati cakkhunā;</gatha>
    <gatha type="last">Na ca diṭṭhaṃ sutaṃ dhīro, sabbaṃ uccitu marahati.</gatha>
    <hangnum nr="169"/>
    <gatha type="1"> Bālādapi  gahetabbaṃ, yuttamuttamanīsibhi;</gatha>
    <gatha type="last">Ravissāvisaye kiṃ na, padīpassa pakāsanaṃ.</gatha>
    <hangnum nr="170"/>
    <gatha type="1"> Tasmā  hi paṇḍito poso, sampassaṃ attamattano;</gatha>
    <gatha type="last">Yoniso vicine dhammaṃ, evaṃ tattha visujjhati.</gatha>
    <hangnum nr="171"/>
    <gatha type="1"> Kiṃ tena jātujātena, mātuyobbannahārinā;</gatha>
    <gatha type="last">Ārohati na yo saka-vaṃsaagge dhajo yathā.</gatha>
    <hangnum nr="172"/>
    <gatha type="1"> Sammā upaparikkhitvā, akkharesu padesu ca;</gatha>
    <gatha type="last">Coraghāto siyā sisso, guru coraṭṭakārako.</gatha>
    <hangnum nr="173"/>
    <gatha type="1"> Adantadamanaṃ  satthaṃ, khalānaṃ kurute madaṃ;</gatha>
    <gatha type="last">Cakkhusaṅkhārakaṃ tejaṃ, ulūkānaṃmivandhakaṃ.</gatha>
    <hangnum nr="174"/>
    <gatha type="1"> Narattaṃ dullabhaṃ loke, vijjā tatra sudullabhā;</gatha>
    <gatha type="last">Kavittaṃ dullabhaṃ tatra, satti tatra sudullabhā.</gatha>
    <hangnum nr="175"/>
    <gatha type="1"> Yebhuyyena  hi sattānaṃ, vināse paccupaṭṭhite;</gatha>
    <gatha type="last">Anayo nayarūpena, buddhimāgamma tiṭṭhati.</gatha>
  </text>
</tree>
