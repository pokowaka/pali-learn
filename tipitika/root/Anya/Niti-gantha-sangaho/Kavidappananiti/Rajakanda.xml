<?xml version='1.0' encoding='UTF-8'?>
<tree text="R&#x101;jaka&#x1E47;&#x1E0D;a" target="text">
  <text>
    <hangnum nr="251"/>
    <gatha type="1"> Mahājanaṃ  yo rañjeti, catūhipi vatthūhi vā;</gatha>
    <gatha type="last">Rājāti vuccate loke, iti sallakkhaye vidvā.</gatha>
    <hangnum nr="252"/>
    <gatha type="1"> Dānañca atthacariyā, piyavācā attasamaṃ;</gatha>
    <gatha type="last">Saṅgahā caturo ime, munindena pakāsitā.</gatha>
    <gatha type="1">Dānampi  atthacariyatañca, piyavāditañca samānattatañca;</gatha>
    <gatha type="last">Kariyacariyasusaṅgahaṃ bahūnaṃ, anavamatena guṇena yāti saggaṃ;</gatha>
    <gatha type="1">Dānañca peyyavajjañca, atthacariyā ca yā idha;</gatha>
    <gatha type="2">Samānattatā ca dhammesu, tattha tattha yathārahaṃ;</gatha>
    <gatha type="last">Ete kho saṅgahā loke, rathassāṇīva yāyato.</gatha>
    <hangnum nr="253"/>
    <gatha type="1"> Dānaṃ sīlaṃ pariccāgaṃ, ajjavaṃ maddavaṃ tapaṃ;</gatha>
    <gatha type="2">Akkodhaṃ avihiṃsañca, khantī ca avirodhanaṃ;</gatha>
    <gatha type="last">Dasete dhamme rājāno, appamattena dhārayyuṃ.</gatha>
    <hangnum nr="254"/>
    <gatha type="1"> Ekayāmaṃ  saye rājā, dviyā maññeva paṇḍito;</gatha>
    <gatha type="last">Gharāvāso tiyāmova, catuyāmo tu yācako.</gatha>
    <hangnum nr="255"/>
    <gatha type="1"> Aputtakaṃ gharaṃ suññaṃ, raṭṭhaṃ suññaṃ arājakaṃ;</gatha>
    <gatha type="last">Asippassa mukhaṃ suññaṃ, sabbasuññaṃ daliddattaṃ.</gatha>
    <hangnum nr="256"/>
    <gatha type="1"> Dhanamicche  vāṇijeyya, vijjamicche bhaje sutaṃ;</gatha>
    <gatha type="last">Puttamicche taruṇitthiṃ, rājāmaccaṃ icchāgate.</gatha>
    <hangnum nr="257"/>
    <gatha type="1"> Pakkhīnaṃ balamākāso, macchānamudakaṃ balaṃ;</gatha>
    <gatha type="last">Dubbalassa balaṃ rājā, kumārānaṃ rudaṃ balaṃ.</gatha>
    <hangnum nr="258"/>
    <gatha type="1"> Khamā  jāgariyuṭṭhānaṃ, saṃvibhāgo dayikkhaṇā;</gatha>
    <gatha type="last">Nāyakassa guṇā ete, icchitabbā sataṃ sadā.</gatha>
    <hangnum nr="259"/>
    <gatha type="1"> Sakiṃ vadanti rājāno, sakiṃ samaṇabrāhmaṇā;</gatha>
    <gatha type="last">Sakiṃ sappurisā loke, esa dhammo sanantano.</gatha>
    <hangnum nr="260"/>
    <gatha type="1"> Alaso gīhi kāmabhogī na sādhu,</gatha>
    <gatha type="2">Asaññato pabbajito na sādhu;</gatha>
    <gatha type="3">Rājā na sādhu anisammakārī,</gatha>
    <gatha type="last">Yo paṇḍito kodhano taṃ na sādhu.</gatha>
    <hangnum nr="261"/>
    <gatha type="1"> Āyaṃ khayaṃ sayaṃ jaññā, katākataṃ sayaṃ jaññā;</gatha>
    <gatha type="last">Niggahe niggahārahaṃ, paggahe paggahārahaṃ.</gatha>
    <hangnum nr="262"/>
    <gatha type="1"> Mātā  puttakataṃ pāpaṃ, sissakataṃ guru tathā;</gatha>
    <gatha type="last">Rājā raṭṭhakataṃ pāpaṃ, rājakataṃ purohito.</gatha>
    <hangnum nr="263"/>
    <gatha type="1"> Akkodhena jine kodhaṃ, asādhuṃ sādhunā jine;</gatha>
    <gatha type="last">Jine kadariyaṃ dānena, saccenālikavādinaṃ.</gatha>
    <hangnum nr="264"/>
    <gatha type="1"> Adantadamanaṃ  dānaṃ, dānaṃ sabbatthasādhakaṃ;</gatha>
    <gatha type="last">Dānena piyavācāya, unnamanti namanti ca.</gatha>
    <gatha type="1">Adantadamanaṃ  dānaṃ, adānaṃ dantadūsakaṃ;</gatha>
    <gatha type="last">Dānena piyavācāya, unnamanti namanti ca.</gatha>
    <hangnum nr="265"/>
    <gatha type="1"> Dānaṃ sinehabhesajjaṃ, maccheraṃ dosanosadhaṃ;</gatha>
    <gatha type="last">Dānaṃ yasassībhesajjaṃ, maccheraṃ kapaṇosadhaṃ.</gatha>
    <hangnum nr="266"/>
    <gatha type="1"> Na raññā samakaṃ bhuñje, kāmabhogaṃ kudācanaṃ;</gatha>
    <gatha type="2">Ākappaṃ rasabhuttaṃ vā, mālāgandhavilepanaṃ;</gatha>
    <gatha type="last">Vatthasabbamalaṅkāraṃ, na raññā sadisaṃ kare.</gatha>
    <hangnum nr="267"/>
    <gatha type="1"> Na  me rājā sakhā hoti, na rājā hoti samako;</gatha>
    <gatha type="last">Eso sāmiko mayhanti, citte niṭṭhaṃ saṇṭhāpaye.</gatha>
    <hangnum nr="268"/>
    <gatha type="1"> Nātidūre bhaje rañño, naccāsanne pavātake;</gatha>
    <gatha type="2">Ujuke nātininne ca, na bhaje uccamāsane;</gatha>
    <gatha type="last">Cha dose vajje sevako, aggīva saṃyato tiṭṭhe.</gatha>
    <gatha type="1">Na  pacchato na purato, nāpi āsannadūrato;</gatha>
    <gatha type="2">Na kacche nopi paṭivāte, na cāpi oṇatuṇṇate;</gatha>
    <gatha type="last">Ime dose vivajjetvā, ekamantaṃ ṭhitā ahu –</gatha>
    <hangnum nr="269"/>
    <gatha type="1"> Jappena mantena subhāsitena,</gatha>
    <gatha type="2">Anuppadānena paveṇiyā vā;</gatha>
    <gatha type="3">Yathā yathā yattha labhetha atthaṃ,</gatha>
    <gatha type="last">Tathā tathā tattha parakkameyya.</gatha>
    <hangnum nr="270"/>
    <gatha type="1"> Kassako  vāṇijo macco, samaṇo sutasīla vā;</gatha>
    <gatha type="last">Tesu vipulajātesu, raṭṭhampi vipulaṃ siyā.</gatha>
    <hangnum nr="271"/>
    <gatha type="1"> Tesu  dubbalajātesu, raṭṭhampi dubbalaṃ siyā;</gatha>
    <gatha type="last">Tasmā saraṭṭhaṃ vipulaṃ, dhāraye raṭṭhabhāravā.</gatha>
    <hangnum nr="272"/>
    <gatha type="1"> Mahārukkhassa  phalino, āmaṃ chindati yo phalaṃ;</gatha>
    <gatha type="last">Rasañcassa na jānāti, bījañcassa vinassati.</gatha>
    <hangnum nr="273"/>
    <gatha type="1"> Mahārukkhūpamaṃ raṭṭhaṃ, adhammena pasāsati;</gatha>
    <gatha type="last">Rasañcassa na jānāti, raṭṭhañcassa vinassati.</gatha>
    <hangnum nr="274"/>
    <gatha type="1"> Mahārukkhassa phalino, pakkaṃ chindati yo phalaṃ;</gatha>
    <gatha type="last">Rasañcassa vijānāti, bījañjassa na nassati.</gatha>
    <hangnum nr="275"/>
    <gatha type="1"> Mahārukkhūpamaṃ  raṭṭhaṃ, dhammena yo pasāsati;</gatha>
    <gatha type="last">Rasañcassa vijānāti, raṭṭhañcassa na nassati.</gatha>
  </text>
</tree>
