<?xml version='1.0' encoding='UTF-8'?>
<tree text="Itthika&#x1E47;&#x1E0D;a" target="text">
  <text>
    <hangnum nr="295"/>
    <gatha type="1"> Āsā  lokitthiyo nāma, velā tāsaṃ na vijjati;</gatha>
    <gatha type="2">Sārattā ca pagabbhā ca, sikhī sabbaghaso yathā;</gatha>
    <gatha type="last">Tasmā tāyo hitvāna, brūheyya vivekaṃ sudhī.</gatha>
    <gatha type="1">Āsā  lokitthiyo nāma, velā tāsaṃ na vijjati;</gatha>
    <gatha type="2">Sāratthā ca pagabbhā ca, sikhī sabbaghaso yathā;</gatha>
    <gatha type="last">Tā hitvā pabbajissāmi, vivekamanubrūhayaṃ.</gatha>
    <hangnum nr="296"/>
    <gatha type="1"> Loke hi aṅganā nāma, kodhanā mittabhedikā;</gatha>
    <gatha type="last">Pisukā akataññū ca dūrato parivajjaye.</gatha>
    <hangnum nr="297"/>
    <gatha type="1"> Yathā nadī ca pantho ca, pānāgāraṃ sabhā papā;</gatha>
    <gatha type="last">Evaṃ lokitthiyo nāma, nāsaṃ kujjhanti paṇḍitā.</gatha>
    <hangnum nr="298"/>
    <gatha type="1"> Sabbā  nadī vaṅkagatī, sabbe kaṭṭhamayā vanā;</gatha>
    <gatha type="last">Sabbitthiyo kare pāpaṃ, labhamāne nivātake.</gatha>
    <hangnum nr="299"/>
    <gatha type="1"> Ghaṭakumbhasamā  nārī, tatthaṅgārasamo pumā;</gatha>
    <gatha type="last">Tasmā ghatañca aggiñca, nekatra ṭhapaye budho.</gatha>
    <hangnum nr="300"/>
    <gatha type="1"> Itthīnañca dhanaṃ rūpaṃ, purisānaṃ vijjā dhanaṃ;</gatha>
    <gatha type="last">Bhikkhūnañca dhanaṃ sīlaṃ, rājānañca dhanaṃ balaṃ.</gatha>
    <hangnum nr="301"/>
    <gatha type="1"> Pañcāratyā  sugandhabbā, sattāratyā dhanuggahā;</gatha>
    <gatha type="last">Ekamāsā subhariyā, aḍḍhamāsā sissā malā.</gatha>
    <hangnum nr="302"/>
    <gatha type="1"> Jiṇṇe annaṃ pasaṃseyya, dārañca gatayobbane;</gatha>
    <gatha type="last">Raṇapunāgate sūraṃ, sassañca gehamāgate.</gatha>
    <hangnum nr="303"/>
    <gatha type="1"> Dvitipati  nārī ceva, vihāradviti bhikkhu ca;</gatha>
    <gatha type="last">Sakuṇo dvitipāto ca, katamāyābahutarā.</gatha>
    <hangnum nr="304"/>
    <gatha type="1"> Ratti vinā na candimā, vīcivinā ca sāgaro;</gatha>
    <gatha type="last">Haṃsavinā pokkharaṇī, pativinā kaññā sobhe.</gatha>
    <hangnum nr="305"/>
    <gatha type="1"> Asantuṭṭhā  yatī naṭṭhā, santuṭṭhāpi ca patthi vā;</gatha>
    <gatha type="last">Salajjā gaṇikā naṭṭhā, nillajjā ca kulitthiyo.</gatha>
    <hangnum nr="306"/>
    <gatha type="1"> Corīnaṃ bahubuddhīnaṃ, yāsu saccaṃ sudullabhaṃ;</gatha>
    <gatha type="last">Thīnaṃ bhāvo durājāno, macchassevo’dake gataṃ.</gatha>
    <hangnum nr="307"/>
    <gatha type="1"> Analā  mudusambhāsā, duppūrā tā nadīsamā;</gatha>
    <gatha type="last">Sīdanti naṃ viditvāna, ārakā parivajjaye.</gatha>
    <hangnum nr="308"/>
    <gatha type="1"> Āvaṭṭanī mahāmāyā, brahmacariyavikopanā;</gatha>
    <gatha type="last">Sīdanti naṃ viditvāna, ārakā parivajjaye.</gatha>
    <hangnum nr="309"/>
    <gatha type="1"> Itthīpi  hi ekacciyā, seyyā posa janādhipa;</gatha>
    <gatha type="last">Medhāvinī sīlavatī, sassudevā patibbatā;</gatha>
    <hangnum nr="310"/>
    <gatha type="1"> Tassā yo jāyati poso,</gatha>
    <gatha type="2">Sūro hosa disampati;</gatha>
    <gatha type="3">Tādisā subhagiyā putto,</gatha>
    <gatha type="last">Rajjampi anusāsati.</gatha>
    <hangnum nr="311"/>
    <gatha type="1"> Sallape  asihatthena, pisācenāpi sallape;</gatha>
    <gatha type="2">Āsīvisampi āsīde, yena daṭṭho na jīvati;</gatha>
    <gatha type="last">Na tveva eko ekāya, mātugāmena sallape.</gatha>
    <hangnum nr="312"/>
    <gatha type="1"> Na  hi sabbesu ṭhānesu, puriso hoti paṇḍito;</gatha>
    <gatha type="last">Itthīpi paṇḍitā hoti, tattha tattha vicakkhaṇā.</gatha>
    <hangnum nr="313"/>
    <gatha type="1"> Na hi sabbesu ṭhānesu, puriso hoti paṇḍito;</gatha>
    <gatha type="last">Itthīpi paṇḍitā hoti, lahuṃ atthavicintikā.</gatha>
    <hangnum nr="314"/>
    <gatha type="1"> Kūpodakaṃ  vaṭacchāyā, sāmāthī iṭṭhakālayaṃ;</gatha>
    <gatha type="last">Sītakāle bhave uṇhaṃ, uṇhakāle ca sītalaṃ.</gatha>
    <hangnum nr="315"/>
    <gatha type="1"> Itthiyo ekacciyāpi, seyyā vuttāva muninā;</gatha>
    <gatha type="last">Bhaṇḍānaṃ uttamā itthī, aggūpaṭṭhāyikā iti.</gatha>
  </text>
</tree>
