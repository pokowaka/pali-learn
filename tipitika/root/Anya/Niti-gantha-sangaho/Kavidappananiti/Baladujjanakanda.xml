<?xml version='1.0' encoding='UTF-8'?>
<tree text="B&#x101;ladujjanaka&#x1E47;&#x1E0D;a" target="text">
  <text>
    <hangnum nr="206"/>
    <gatha type="1"> Kāyaduccaritādīhi , sampanno pāpamānujo;</gatha>
    <gatha type="last">Bāloti lokanāthena, kittito dhammasāminā.</gatha>
    <hangnum nr="207"/>
    <gatha type="1"> Ducintitacintī ceva, dubbhāsitabhāsīpi ca;</gatha>
    <gatha type="last">Dukkaṭakammakārī ca, pāpako bālamānujo.</gatha>
    <hangnum nr="208"/>
    <gatha type="1"> Atipiyo  na kātabbo, khalo kotuhalaṃ karo;</gatha>
    <gatha type="last">Sirasā vahamānopi, aḍḍhapūro ghaṭo yathā.</gatha>
    <hangnum nr="209"/>
    <gatha type="1"> Sappo duṭṭho khalo duṭṭho, sappā duṭṭhataro khalo;</gatha>
    <gatha type="last">Mantosadhehi taṃ sappaṃ, khalaṃ kenupasammati.</gatha>
    <hangnum nr="210"/>
    <gatha type="1"> Yo  bālo maññati bālyaṃ, paṇḍito vāpi tenaso;</gatha>
    <gatha type="last">Bālo ca paṇḍitamānī, sa ve bāloti vuccati.</gatha>
    <hangnum nr="211"/>
    <gatha type="1"> Madhūva maññati bālo, yāva pāpaṃ na paccati;</gatha>
    <gatha type="last">Yadā ca paccati pāpaṃ, atha dukkhaṃ nigacchati.</gatha>
    <hangnum nr="212"/>
    <gatha type="1"> Na  sādhu balavā bālo, sāhasā vindate dhanaṃ;</gatha>
    <gatha type="last">Kāyassa bhedā duppañño, nirayaṃ sopapajjati.</gatha>
    <hangnum nr="213"/>
    <gatha type="1"> Ghare  duṭṭho mūsiko ca, vane duṭṭho ca vānaro;</gatha>
    <gatha type="last">Sakuṇe ca duṭṭho kāko, nareduṭṭho ca brāhmaṇo.</gatha>
    <hangnum nr="214"/>
    <gatha type="1"> Dīghā jāgarato ratti, dīghaṃ santassa yojanaṃ;</gatha>
    <gatha type="last">Dīgho bālānasaṃsāro, saddhammaṃ avijānataṃ.</gatha>
    <hangnum nr="215"/>
    <gatha type="1"> Tilamattaṃ  paresañca, appadosañca passati;</gatha>
    <gatha type="last">Nāḷikerampi sadosaṃ, khalajāto na passati.</gatha>
    <hangnum nr="216"/>
    <gatha type="1"> Nattadosaṃ pare jaññā, jaññā dosaṃ parassatu;</gatha>
    <gatha type="last">Guyho kummāva aṅgāni, paradosañca lakkhaye.</gatha>
    <hangnum nr="217"/>
    <gatha type="1"> Luddhaṃ  atthena gaṇheyya, thaddhaṃ añjalikammunā;</gatha>
    <gatha type="last">Chandānuvattiyā mūḷhaṃ, yathābhūtena paṇḍitaṃ.</gatha>
    <hangnum nr="218"/>
    <gatha type="1"> Yathā udumbarapakkā, bahi rattakā eva ca;</gatha>
    <gatha type="last">Antokimila sampuṇṇā, evaṃ dujjanahadayā.</gatha>
    <hangnum nr="219"/>
    <gatha type="1"> Yāvajīvampi  ce bālo, paṇḍitaṃ payirupāsati;</gatha>
    <gatha type="last">Na so dhammaṃ vijānāti, dabbī sūparasaṃ yathā.</gatha>
    <hangnum nr="220"/>
    <gatha type="1"> Carañce nādhigaccheyya, seyyaṃ sadisamattano;</gatha>
    <gatha type="last">Ekacariyaṃ daḷhaṃ kayirā, natthi bāle sahāyatā.</gatha>
    <hangnum nr="221"/>
    <gatha type="1"> Ajātamatamūḷhānaṃ , varamādayo na cantimo;</gatha>
    <gatha type="last">Sakiṃ dukkhakarāvāda-yontimo tu pade pade.</gatha>
    <hangnum nr="222"/>
    <gatha type="1"> Dujjanena  samaṃ veraṃ, sakhyañcāpi na kāraye;</gatha>
    <gatha type="last">Uṇho dahati caṅgāro, sīto kaṇhāyate karaṃ.</gatha>
    <hangnum nr="223"/>
    <gatha type="1"> Dujjano piyavādī ca, netaṃ vissāsakāraṇaṃ;</gatha>
    <gatha type="last">Madhu tiṭṭhati jivhagge, hadaye halāhalaṃ visaṃ.</gatha>
    <hangnum nr="224"/>
    <gatha type="1"> Dujjano  parihātabbo, vijjāyālaṅkatopi ca;</gatha>
    <gatha type="last">Maṇinā bhūsito sappo, kimeso na bhayaṅkaro.</gatha>
    <hangnum nr="225"/>
    <gatha type="1"> Nāḷikerasamākārā, dissantepi hi sajjanā;</gatha>
    <gatha type="last">Aññe badarikākārā, bahireva manoharā.</gatha>
    <hangnum/>
    <gatha type="1"> Yathāpi  pana sapakkā, bahi kaṇṭakameva ca;</gatha>
    <gatha type="last">Anto amatasampuṇṇā, evaṃ sujanahadayā.</gatha>
    <gatha type="1">Yathā udumbarapakkā, bahi rattakameva ca;</gatha>
    <gatha type="last">Evaṃ kimilasampuṇā, evaṃ dujjanahadayā.</gatha>
    <hangnum nr="226"/>
    <gatha type="1"> Dosabhīto anārambho, taṃ kā purisalakkhaṇaṃ;</gatha>
    <gatha type="last">Kohyajiṇṇabhayā nanu, bhojanaṃ parihīyate.</gatha>
    <hangnum nr="227"/>
    <gatha type="1"> Payopānaṃ bhujaṅgānaṃ, kevalaṃ visavaḍḍhanaṃ;</gatha>
    <gatha type="last">Upadeso hi mūḷhānaṃ, pakopāya na santiyā.</gatha>
    <hangnum nr="228"/>
    <gatha type="1"> Na  ṭhātabbaṃ na gantabbaṃ, dujjanena samaṃ kvaci;</gatha>
    <gatha type="last">Dujjano hi dukkhaṃ deti, na so sukhaṃ kadācipi.</gatha>
    <hangnum nr="229"/>
    <gatha type="1"> Abaddhā tattha bajjhanti, yattha bālā pabhāsare;</gatha>
    <gatha type="last">Baddhāpi tattha muccanti, yattha dhīrā pabhāsare.</gatha>
    <hangnum nr="230"/>
    <gatha type="1"> Parittaṃ  dārumāruyha, yathā sīde mahaṇṇave;</gatha>
    <gatha type="2">Evaṃ kusitamāgamma, sādhu jīvipi sīdati;</gatha>
    <gatha type="last">Tasmā taṃ parivajjeyya, kusītaṃ hīnavīriyaṃ.</gatha>
    <hangnum nr="231"/>
    <gatha type="1"> Saddhāsīlādisampanno , sumitto sādhumānuso;</gatha>
    <gatha type="last">Tādisaṃ mittaṃ seveyya, vuddhikāmo vicakkhaṇo.</gatha>
    <hangnum nr="232"/>
    <gatha type="1"> Dānādiguṇaseṭṭhehi, miditabbo mitto hi kho;</gatha>
    <gatha type="last">Tādisaṃ avaṅkeneva, manasā bhajeyya sudhī.</gatha>
    <hangnum nr="333"/>
    <gatha type="1"> Hitakkaro  paro bandhu, bandhupi ahito paro;</gatha>
    <gatha type="last">Ahito dehajo byādhi, hitaṃ araññamosadhaṃ.</gatha>
    <hangnum nr="234"/>
    <gatha type="1"> Parokkhe  kiccahantāraṃ, paccakkhe piyavādinaṃ;</gatha>
    <gatha type="last">Vajjaye tādisaṃ mittaṃ, visakumbhaṃ payomukhaṃ.</gatha>
    <hangnum nr="135"/>
    <gatha type="1"> Dhanahīne caje mitto, puttadārā sahodarā;</gatha>
    <gatha type="last">Dhanavanteva sevanti, dhanaṃ loke mahāsakhā.</gatha>
    <hangnum nr="236"/>
    <gatha type="1"> Jāniyā  pesane bhacce, bandhave byasanāgame;</gatha>
    <gatha type="last">Mittañca āpadikāle, bhariyañca vibhavakkhaye.</gatha>
    <hangnum nr="237"/>
    <gatha type="1"> Ussave byasane ceva, dubbhikkhe sattuviggahe;</gatha>
    <gatha type="last">Rājadvāre susāne ca, yo tiṭṭhati so bandhavā.</gatha>
    <hangnum nr="238"/>
    <gatha type="1"> Na 2 vissase amittassa, mittañcāpi na vissase;</gatha>
    <gatha type="last">Kadāci kupite mitte, sabbadosaṃ pakāsati.</gatha>
    <hangnum nr="239"/>
    <gatha type="1"> Mātā mittaṃ pitā ceti, sabhāvā taṃ tayaṃ hitaṃ;</gatha>
    <gatha type="last">Kammakaraṇato caññe, bhavanti hitabuddhiyo.</gatha>
    <hangnum nr="240"/>
    <gatha type="1"> Āpadāsu  mittaṃ jaññā, yuddhe sūraṃ iṇe suciṃ;</gatha>
    <gatha type="last">Bhariyaṃ khīṇesu vittesu, byasanesu ca bandhavaṃ.</gatha>
    <hangnum nr="241"/>
    <gatha type="1"> Sakiṃ duṭṭhañca yo mittaṃ, puna sandhātumicchati;</gatha>
    <gatha type="last">Sa maccumupagaṇhāti, gabbhaṃ assatarī yathā.</gatha>
    <hangnum nr="242"/>
    <gatha type="1"> Iṇaseso  aggiseso, rogaseso tatheva ca;</gatha>
    <gatha type="last">Punappunaṃ vivaḍḍhanti, tasmā sesaṃ na kāraye.</gatha>
    <hangnum nr="243"/>
    <gatha type="1"> Padumaṃva mukhaṃ yassa, vācā candanasītalā;</gatha>
    <gatha type="last">Tādisaṃ no paseveyya, hadaye tu halāhalaṃ.</gatha>
    <hangnum nr="244"/>
    <gatha type="1"> Na  seve pharusaṃ sāmiṃ, na ca seveyya macchariṃ;</gatha>
    <gatha type="last">Tato apaggaṇha sāmiṃ, neva niggahitaṃ tato.</gatha>
    <hangnum nr="245"/>
    <gatha type="1"> Kudesañca  kumittañca, kukulañca kubandhavaṃ;</gatha>
    <gatha type="last">Kudārañca kudāsañca, dūrato parivajjaye.</gatha>
    <hangnum nr="246"/>
    <gatha type="1"> Sītavāco bahumitto, pharuso appamittako;</gatha>
    <gatha type="last">Upamā ettha ñātabbā, sūriyacandarājūnaṃ.</gatha>
    <hangnum nr="247"/>
    <gatha type="1"> Ahitā paṭisedho ca, hitesu ca payojanaṃ;</gatha>
    <gatha type="last">Byasane apariccāgo, itidaṃ mittalakkhaṇaṃ.</gatha>
    <hangnum nr="248"/>
    <gatha type="1"> Piyo  garu bhāvanīyo, vattā ca vacanakkhamo;</gatha>
    <gatha type="2">Gambhīrañca kathaṃ kattā, no caṭṭhāne niyojako;</gatha>
    <gatha type="last">Tādisaṃ mittaṃ seveyya, bhūtikāmo vicakkhaṇo.</gatha>
    <gatha type="1">Piyo  garu bhāva nīyo, vattā ca vacanakkhamo;</gatha>
    <gatha type="last">Gambhirañca kathaṃ kattā, no caṭṭhāne niyojako.</gatha>
    <gatha type="1">Yamhi etāni ṭhānāni, saṃvijjantidha puggale;</gatha>
    <gatha type="2">So mitto mittakāmena, atthakāmānukampato;</gatha>
    <gatha type="last">Api nāsiyamānena, bhajitabbo tathāvidho.</gatha>
    <hangnum nr="249"/>
    <gatha type="1"> Orasaṃ katasambandhaṃ, tathā vaṃsakkamāgataṃ;</gatha>
    <gatha type="last">Rakkhako byasanehi, mittaṃ ñeyyaṃ catubbidhaṃ.</gatha>
    <hangnum nr="250"/>
    <gatha type="1"> Piyo garu bhāvaniyo, vattā ca vacanakkhamo;</gatha>
    <gatha type="2">Gambhirañca kathaṃ kattā, na caṭṭhāne niyojako;</gatha>
    <gatha type="last">Taṃ mittaṃ mittakāmena, yāvajīvampi seviyaṃ.</gatha>
    <gatha type="1">Piyo garu bhāvanīyo, vattā ca vacanakkhamo;</gatha>
    <gatha type="2">Gambhirañca kathaṃ kattā, no caṭṭhāne niyojako;</gatha>
    <gatha type="last">Tādisaṃ mittaṃ seveyya, bhūtikāmo vicakkhaṇo.</gatha>
  </text>
</tree>
