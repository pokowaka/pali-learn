<?xml version='1.0' encoding='UTF-8'?>
<tree text="Vij&#x101;yanama&#x1E45;galad&#x12B;pan&#x12B;g&#x101;th&#x101;" target="text">
  <text>
    <hangnum nr="36"/>
    <gatha type="1"> Sā puṇṇagabbhā dasamāsato paraṃ,</gatha>
    <gatha type="2">Gantvāna phullaṃ varalumbinīvanaṃ;</gatha>
    <gatha type="3">Ṭhitā gahetvā varasālasākhaṃ,</gatha>
    <gatha type="last">Vijāyi taṃ puttavaraṃ sukhena.</gatha>
    <hangnum nr="37"/>
    <gatha type="1"> Tadā sahassīdasalokadhātusu,</gatha>
    <gatha type="2">Devā ca nāgā asurā ca yakkhā;</gatha>
    <gatha type="3">Nānādisā maṅgalacakkavāḷaṃ,</gatha>
    <gatha type="last">Sumaṅgalaṃ maṅgalamāgamiṃsu.</gatha>
    <hangnum nr="38"/>
    <gatha type="1"> Anekasākhañca sahassamaṇḍalaṃ,</gatha>
    <gatha type="2">Chattaṃ marū dhārayumantalikkhe;</gatha>
    <gatha type="3">Suvaṇṇadaṇḍā vipatanti cāmarā,</gatha>
    <gatha type="last">Khajjiṃsu bherī ca nadiṃsu saṅkhā.</gatha>
    <hangnum nr="39"/>
    <gatha type="1"> Malenakenāpi anūpalitto,</gatha>
    <gatha type="2">Ṭhito va pādāni pasārayanto;</gatha>
    <gatha type="3">Kathī va dhammāsanatotaranto,</gatha>
    <gatha type="last">Jāto yathādiccavaro nabhamhā.</gatha>
    <hangnum nr="40"/>
    <gatha type="1"> Khīṇāsavā brahmagaṇopagantvā,</gatha>
    <gatha type="2">Suvaṇṇajālena paṭiggahesuṃ;</gatha>
    <gatha type="3">Tato ca devājinacammakena,</gatha>
    <gatha type="last">Tato dukūlena ca taṃ manussā.</gatha>
    <hangnum nr="41"/>
    <gatha type="1"> Tesaṃ pi hatthā varabhūmiyaṃ ṭhito,</gatha>
    <gatha type="2">Disā vilokesi sabbā samantato;</gatha>
    <gatha type="3">Vadiṃsu devā pi ca brahmakāyikā,</gatha>
    <gatha type="last">Tayā samo katthaci natthi uttaro.</gatha>
    <hangnum nr="42"/>
    <gatha type="1"> Gantvāna uttaraṃ satta padavārehi vikkamo,</gatha>
    <gatha type="last">Sīhanādaṃ nadī tesaṃ devatānaṃ hi sāvayaṃ.</gatha>
    <hangnum nr="43"/>
    <gatha type="1"> Tato puttaṃ gahetvāna gatā mātā sakaṅgharaṃ,</gatha>
    <gatha type="last">Mātā sattamiyaṃ gantvā deaputtattamāgami.</gatha>
    <hangnum nr="44"/>
    <gatha type="1"> Te brahmaṇā pañcamiyaṃ subhuttā,</gatha>
    <gatha type="2">Nāmaṃ gahetuṃ varalakkhaṇāni;</gatha>
    <gatha type="3">Disvāna ekaṅgulimukkhipiṃsu,</gatha>
    <gatha type="last">Buddho ayaṃ hessati vītarāgo.</gatha>
    <hangnum nr="45"/>
    <gatha type="1"> Jiṇṇañca disvā byādhikaṃ matañca,</gatha>
    <gatha type="2">Avhāyitaṃ pabbajitañca disvā;</gatha>
    <gatha type="3">Ohāya pabbajjamupeti kāme,</gatha>
    <gatha type="last">Buddho ayaṃ hessati vītarāgo.</gatha>
  </text>
</tree>
