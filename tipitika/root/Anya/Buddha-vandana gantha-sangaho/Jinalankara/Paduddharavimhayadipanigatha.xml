<?xml version='1.0' encoding='UTF-8'?>
<tree text="P&#x101;duddh&#x101;ravimhayad&#x12B;pan&#x12B;g&#x101;th&#x101;" target="text">
  <text>
    <hangnum nr="65"/>
    <gatha type="1"> Yāvañcayaṃ ravi caratyacalena ruddhe,</gatha>
    <gatha type="2">Yāvañca cakkaratanañca payāti loke;</gatha>
    <gatha type="3">Tāvissaro nabhacaro jitacāturanto,</gatha>
    <gatha type="last">Hitvā kathaṃ nu padamuddhari so nirāso.</gatha>
    <hangnum nr="66"/>
    <gatha type="1"> Dīpe mahā ca caturādhikadvesahasse,</gatha>
    <gatha type="2">Tatrāpi seṭṭhabhajitaṃ varajambudīpaṃ;</gatha>
    <gatha type="3">Bhūnābhikaṃ kapilavatthupuraṃ surammaṃ,</gatha>
    <gatha type="last">Hitvā kathaṃ nu padamuddhari so nirāso.</gatha>
    <hangnum nr="67"/>
    <gatha type="1"> Ñātīnasīti kulato hi sahassa sākye,</gatha>
    <gatha type="2">Hatthissadhaññadhanino vijitārisaṇghe;</gatha>
    <gatha type="3">Gottena gotamabhavaṃ pitarañjanaggaṃ,</gatha>
    <gatha type="last">Hitvā kathaṃ nu padamuddhari so nirāso.</gatha>
    <hangnum nr="68"/>
    <gatha type="1"> Rammaṃ surammavasatiṃ ratanujjalantaṃ,</gatha>
    <gatha type="2">Gimhepi vimhayakaraṃ suramandirābhaṃ;</gatha>
    <gatha type="3">Ussāpitaddhajapaṭākasitātapattaṃ,</gatha>
    <gatha type="last">Hitvā kathaṃ nu padamuddhari so nirāso.</gatha>
    <hangnum nr="69"/>
    <gatha type="1"> Sapokkharā pokkharaṇī catasso,</gatha>
    <gatha type="2">Supupphitā mandirato samantā;</gatha>
    <gatha type="3">Kokā nadantūpari kokanāde,</gatha>
    <gatha type="last">Hitvā kathaṃ nu padamuddhari so nirāso.</gatha>
    <hangnum nr="70"/>
    <gatha type="1"> Sare saroje ruditāḷipāḷi,</gatha>
    <gatha type="2">Samantato passati pañjarañjasā;</gatha>
    <gatha type="3">Disvāravindāni mukhāravindaṃ</gatha>
    <gatha type="last">Nāthassa lajjā viya saṃkujanti.</gatha>
    <hangnum nr="71"/>
    <gatha type="1"> Madhurā madhurābhirutā,</gatha>
    <gatha type="2">Caritā padume padumeḷigaṇā;</gatha>
    <gatha type="3">Vasatiṃ adhunā madhunā,</gatha>
    <gatha type="last">Akaruṃ jahitaṃ kimidaṃ patinā.</gatha>
    <hangnum nr="72"/>
    <gatha type="1"> Tamhā rasaṃ madhukarā bhavanaṃ haritvā,</gatha>
    <gatha type="2">Ninnādino samadhuraṃ madhuraṃ karonti;</gatha>
    <gatha type="3">Nādena nādamatiriccupavīṇayanti,</gatha>
    <gatha type="last">Naccanti tā surapure vaṇitā va tāva.</gatha>
    <hangnum nr="73"/>
    <gatha type="1"> Sañcoditā pīṇapayodharādharā,</gatha>
    <gatha type="2">Virājitānaṅgajamekhalākhalā;</gatha>
    <gatha type="3">Suraṅgaṇā vaṅgajaphassadā sadā,</gatha>
    <gatha type="last">Ramā ramāpenti varaṅgadāgadā.</gatha>
    <hangnum nr="74"/>
    <gatha type="1"> Karātirattā ratirattarāmā,</gatha>
    <gatha type="2">Tāḷenti tāḷāvacare samantā;</gatha>
    <gatha type="3">Naccuggatānekasahassahatthā,</gatha>
    <gatha type="last">Sakkopi kiṃ sakyasamoti codayuṃ.</gatha>
    <hangnum nr="75"/>
    <gatha type="1"> Visālanettā hasulā sumajjhā,</gatha>
    <gatha type="2">Nimbatthanī vimhayagītasaddā;</gatha>
    <gatha type="3">Alaṅkatā malladharā suvatthā,</gatha>
    <gatha type="last">Naccanti tāḷāvacarehi ghuṭṭhā.</gatha>
    <hangnum nr="76"/>
    <gatha type="1"> Yāsaṃ hi loke upamā natthi,</gatha>
    <gatha type="2">Tāsaṃ hi phassesu kathāvakāsā;</gatha>
    <gatha type="3">Taṃ tādisaṃ kāmaratiṃnubhonto,</gatha>
    <gatha type="last">Hitvā kathaṃ nu padamuddhari so nirāso.</gatha>
    <hangnum nr="77"/>
    <gatha type="1"> Pādepāde valayaviravāmekhalāvīṇānādā,</gatha>
    <gatha type="2">Gītaṃgītaṃ patiratikaraṃ gāyatī gāyatī sā;</gatha>
    <gatha type="3">Hatthehatthe valayacalitā sambhamaṃ sambhamanti,</gatha>
    <gatha type="last">Disvādisvā iti ratikaraṃ yāti hāhā kimīhā.</gatha>
  </text>
</tree>
