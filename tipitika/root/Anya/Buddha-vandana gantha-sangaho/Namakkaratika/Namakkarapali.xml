<?xml version='1.0' encoding='UTF-8'?>
<tree text="Namakk&#x101;rap&#x101;&#x1E37;i" target="text">
  <text>
    <centered> Namo tassa bhagavato arahato sammāsambuddhassa</centered>
    <hangnum nr="1"/>
    <gatha type="1"> Sugataṃ  sugataṃ seṭṭhaṃ, kusalaṃkusalaṃ jahaṃ;</gatha>
    <gatha type="last">Amataṃ amataṃ santaṃ, asamaṃ asamaṃ dadaṃ.</gatha>
    <gatha type="1">Saraṇaṃ saraṇaṃ lokaṃ, araṇaṃ araṇaṃ karaṃ;</gatha>
    <gatha type="last">Abhayaṃ abhayaṃ ṭhānaṃ, nāyakaṃ nāyakaṃ name.</gatha>
    <hangnum nr="2"/>
    <gatha type="1"> Nayanasubhagakāyaṅgaṃ,</gatha>
    <gatha type="2">Madhuravarasaropetaṃ;</gatha>
    <gatha type="3">Amitaguṇagaṇādhāraṃ,</gatha>
    <gatha type="last">Dasabalamatulaṃ vande.</gatha>
    <hangnum nr="3"/>
    <gatha type="1"> Yo buddho dhitimāññadhārako,</gatha>
    <gatha type="2">Saṃsāre anubhosi kāyikaṃ;</gatha>
    <gatha type="3">Dukkhaṃ cetasikañca lokato,</gatha>
    <gatha type="last">Taṃ vande naradevamaṅgalaṃ.</gatha>
    <hangnum nr="4"/>
    <gatha type="1"> Bāttiṃsatilakkhaṇacitradehaṃ,</gatha>
    <gatha type="2">Dehajjutiniggatapajjalantaṃ;</gatha>
    <gatha type="3">Paññādhitisīlaguṇoghavindaṃ,</gatha>
    <gatha type="last">Vande munimantimajātiyuttaṃ.</gatha>
    <hangnum nr="5"/>
    <gatha type="1"> Pātodayaṃ bāladivākaraṃva,</gatha>
    <gatha type="2">Majjhe yatīnaṃ lalitaṃ sirīhi;</gatha>
    <gatha type="3">Puṇṇindusaṅkāsamukhaṃ anejaṃ,</gatha>
    <gatha type="last">Vandāmi sabbaññumahaṃ munindaṃ.</gatha>
    <hangnum nr="6"/>
    <gatha type="1"> Upetapuñño  varabodhimūle,</gatha>
    <gatha type="2">Sasenamāraṃ sugato jinitvā;</gatha>
    <gatha type="3">Abojjhi bodhiṃ aruṇodayamhi,</gatha>
    <gatha type="last">Namāmi taṃ mārajinaṃ abhaṅgaṃ.</gatha>
    <hangnum nr="7"/>
    <gatha type="1"> Rāgādichedāmalañāṇakhaggaṃ,</gatha>
    <gatha type="2">Satīsamaññāphalakābhigāhaṃ;</gatha>
    <gatha type="3">Sīloghalaṅkāravibhūsitaṃ taṃ,</gatha>
    <gatha type="last">Namāmibhiññāvaramiddhupetaṃ.</gatha>
    <hangnum nr="8"/>
    <gatha type="1"> Dayālayaṃ sabbadhi dukkaraṃ karaṃ,</gatha>
    <gatha type="2">Bhavaṇṇavātikkamamaggataṃ gataṃ;</gatha>
    <gatha type="3">Tilokanāthaṃ susamāhitaṃ hitaṃ,</gatha>
    <gatha type="last">Samantacakkhuṃ paṇamāmi taṃmitaṃ.</gatha>
    <hangnum nr="9"/>
    <gatha type="1"> Tahiṃ tahiṃ pāramisañcayaṃ cayaṃ,</gatha>
    <gatha type="2">Gataṃ gataṃ sabbhi sukhappadaṃ padaṃ;</gatha>
    <gatha type="3">Narānarānaṃ sukhasambhavaṃ bhavaṃ,</gatha>
    <gatha type="last">Namānamānaṃ jinapuṅgavaṃ gavaṃ.</gatha>
    <hangnum nr="10"/>
    <gatha type="1"> Maggaṅganāvaṃ munidakkhanāviko,</gatha>
    <gatha type="2">Īhāphiyaṃ ñāṇakarena gāhako;</gatha>
    <gatha type="3">Āruyha yo tāya bahū bhavaṇṇavā,</gatha>
    <gatha type="last">Tāresi taṃ buddhamaghappahaṃ name.</gatha>
    <hangnum nr="11"/>
    <gatha type="1"> Samatiṃsatipāramisambharaṇaṃ,</gatha>
    <gatha type="2">Varabodhidume catusaccadasaṃ;</gatha>
    <gatha type="3">Varamiddhigataṃ naradevahitaṃ,</gatha>
    <gatha type="last">Tibhavūpasamaṃ paṇamāmi jinaṃ.</gatha>
    <hangnum nr="12"/>
    <gatha type="1"> Satapuññajalakkhaṇikaṃ virajaṃ,</gatha>
    <gatha type="2">Gaganūpamadhiṃ dhitimerusamaṃ;</gatha>
    <gatha type="3">Jalajūpamasītalasīlayutaṃ,</gatha>
    <gatha type="last">Pathavīsahanaṃ paṇamāmi jinaṃ.</gatha>
    <hangnum nr="13"/>
    <gatha type="1"> Yo  buddho sumati dive divākarova,</gatha>
    <gatha type="2">Sobhanto ratijanane silāsanamhi;</gatha>
    <gatha type="3">Āsīno sivasukhadaṃ adesi dhammaṃ,</gatha>
    <gatha type="last">Devānaṃ tamasadisaṃ namāmi niccaṃ.</gatha>
    <hangnum nr="14"/>
    <gatha type="1"> Yo pādapaṅkajamuduttalarājikehi,</gatha>
    <gatha type="2">Lokehi tīhivikalehi nirākulehi;</gatha>
    <gatha type="3">Sampāpuṇe nirupameyyatameva nātho,</gatha>
    <gatha type="last">Taṃ sabbalokamahitaṃ asamaṃ namāmi.</gatha>
    <hangnum nr="15"/>
    <gatha type="1"> Buddhaṃ narānarasamosaraṇaṃ dhitattaṃ,</gatha>
    <gatha type="2">Paññāpadīpajutiyā vihatandhakāraṃ;</gatha>
    <gatha type="3">Atthābhikāmanaradevahitāvahaṃ taṃ,</gatha>
    <gatha type="last">Vandāmi kāruṇikamaggamanantañāṇaṃ.</gatha>
    <hangnum nr="16"/>
    <gatha type="1"> Akhilaguṇanidhāno yo munindopagantvā,</gatha>
    <gatha type="2">Vanamisipatanavhaṃ saññatānaṃ niketaṃ;</gatha>
    <gatha type="3">Tahimakusalachedaṃ dhammacakkaṃ pavatto,</gatha>
    <gatha type="last">Tamatulamabhikantaṃ vandaneyyaṃ namāmi.</gatha>
    <hangnum nr="17"/>
    <gatha type="1"> Suciparivāritaṃ surucirappabhāhi rattaṃ,</gatha>
    <gatha type="2">Sirivisarālayaṃ gupitamindriyehupetaṃ;</gatha>
    <gatha type="3">Ravisasimaṇḍalappabhutilakkhaṇopacittaṃ,</gatha>
    <gatha type="last">Suranarapūjitaṃ sugatamādaraṃ namāmi.</gatha>
    <hangnum nr="18"/>
    <gatha type="1"> Maggoḷumpena muhapaṭighāsādiullolavīciṃ,</gatha>
    <gatha type="2">Saṃsāroghaṃ tari tamabhayaṃ pārapattaṃ pajānaṃ;</gatha>
    <gatha type="3">Tāṇaṃ leṇaṃ asamasaraṇaṃ ekatitthaṃ patiṭṭhaṃ,</gatha>
    <gatha type="last">Puññakkhettaṃ paramasukhadaṃ dhammarājaṃ namāmi.</gatha>
    <hangnum nr="19"/>
    <gatha type="1"> Kaṇḍambaṃmūle parahitakaro yo munindo nisinno,</gatha>
    <gatha type="2">Accheraṃ sīghaṃ nayanasubhagaṃ ākulaṇṇaggijālaṃ;</gatha>
    <gatha type="3">Dujjāladdhaṃsaṃ munibhijahitaṃ pāṭiheraṃ akāsi,</gatha>
    <gatha type="last">Vande taṃ seṭṭhaṃ paramaratijaṃ iddhidhammehupetaṃ.</gatha>
    <hangnum nr="20"/>
    <gatha type="1"> Munindakko  yveko dayudayaruṇo ñāṇavitthiṇṇabimbo,</gatha>
    <gatha type="2">Vineyyappāṇoghaṃ kamalakathitaṃ dhammaraṃsīvarehi;</gatha>
    <gatha type="3">Subodhesī suddhe tibhavakuhare byāpitakkittinañca,</gatha>
    <gatha type="last">Tilokekaccakkhuṃ dukhamasahanaṃ taṃ mahesiṃ namāmi.</gatha>
    <hangnum nr="21"/>
    <gatha type="1"> Yo jino anekajātiyaṃ saputtadāramaṅgajīvitampi,</gatha>
    <gatha type="2">Bodhipemato alaggamānaso adāsiyeva atthikassa;</gatha>
    <gatha type="3">Dānapāramiṃ tato paraṃ apūri sīlapāramādikampi,</gatha>
    <gatha type="last">Tāsamiddhiyopayātamaggataṃ tamekadīpakaṃ namāmi.</gatha>
    <hangnum nr="22"/>
    <gatha type="1"> Devādevātidevaṃ nidhanavapudharaṃ mārabhaṅgaṃ abhaṅgaṃ,</gatha>
    <gatha type="2">Dīpaṃ dīpaṃ pajānaṃ jayavarasayane bodhipattaṃdhipattaṃ;</gatha>
    <gatha type="3">Brahmābrahmāgatānaṃ varagirakathikaṃ pāpahīnaṃ pahīnaṃ,</gatha>
    <gatha type="last">Lokālokābhirāmaṃ satatamabhiname taṃ munindaṃ munindaṃ.</gatha>
    <hangnum nr="23"/>
    <gatha type="1"> Buddho nigrodhabimbo mudukaracaraṇo brahmaghoseṇijaṅgho,</gatha>
    <gatha type="2">Kosacchādaṅgajāto punarapi sugato suppatiṭṭhitapādo;</gatha>
    <gatha type="3">Mūdodātuṇṇalomo athamapi sugato brahmujuggattabhāvo,</gatha>
    <gatha type="last">Nīlakkhī dīghapaṇhī sukhumamalachavī thomyarasaggasaggī.</gatha>
    <hangnum nr="24"/>
    <gatha type="1"> Cattālīsaggadanto samakalapanajo antaraṃsappapīno,</gatha>
    <gatha type="last">Cakkenaṅkitapādo aviraḷadasano mārajussaṅkhapādo.</gatha>
    <gatha type="1">Tiṭṭhanto  nonamantobhayakaramudunā jaṇṇukānāmasanto,</gatha>
    <gatha type="last">Vaṭṭakkhandho jino gotaruṇapakhumako sīhapubbaḍḍhakāyo.</gatha>
    <hangnum nr="25"/>
    <gatha type="1"> Sattappīno ca dīghaṅguli matha sugato lomakūpekalomo,</gatha>
    <gatha type="last">Sampannodātadāṭho kanakasamataco nīlamuddhaggalomo.</gatha>
    <gatha type="1">Sambuddho thūlajivho atha sīhahanuko jālikappādahattho,</gatha>
    <gatha type="last">Nātho uṇhīsasīso itiguṇasahitaṃ taṃ mahesiṃ namāmi.</gatha>
    <hangnum nr="26"/>
    <gatha type="1"> Buddhobuddhotighoso atidulabhataro kā kathā buddhabhāvo,</gatha>
    <gatha type="last">Loke tasmā vibhāvī vividhahitasukhaṃ sādhavo patthayantā.</gatha>
    <gatha type="1">Iṭṭhaṃ atthaṃ vahantaṃ suranaramahitaṃ nibbhayaṃ dakkhiṇeyyaṃ,</gatha>
    <gatha type="last">Lokānaṃ nandivaḍḍhaṃ dasabalamasamaṃ taṃ namassantu niccaṃ.</gatha>
    <hangnum nr="27"/>
    <gatha type="1"> Puññenetena sohaṃ nipuṇamati sato samparāye ca titto,</gatha>
    <gatha type="last">Dakkho diṭṭhujjupañño avikalavīriyo bhogavā saṃvibhāgī.</gatha>
    <gatha type="1">Tikkho sūro dhitatto saparahitacaro dīghajīvī arogo,</gatha>
    <gatha type="last">Dhañño vaṇṇo yasassī atibalavadharo kittimā khantupeto.</gatha>
    <hangnum nr="28"/>
    <gatha type="1"> Saddho  dātaṅgupeto paramasiridharo diṭṭhadhamme viratto,</gatha>
    <gatha type="last">Lajjī kalyāṇamitto abhiratakusalo pañcasīlādirakkho.</gatha>
    <gatha type="1">Appiccho appakodho ativujuhadayo iddhimā appameyyo,</gatha>
    <gatha type="last">Pāsaṃso pemavāco sujanaguṇavidū māmako so bhaveyyaṃ.</gatha>
    <hangnum nr="29"/>
    <gatha type="1"> Itthaṃ asaṅkhaye nātha, guṇe lakkhaṇadīpite;</gatha>
    <gatha type="last">Gāthāsu sūcakāsveka, gāthampi sarate budho.</gatha>
    <hangnum nr="30"/>
    <gatha type="1"> Caturāpāyamutto so, sādhakatthadvayassa ca;</gatha>
    <gatha type="last">Hatūpaddavajālo ca, lābhī hitasukhassa ca.</gatha>
    <hangnum nr="31"/>
    <gatha type="1"> Adhipo naradevānaṃ, catudīpissaropi vā;</gatha>
    <gatha type="last">Bhaveyya antime dehe, tamaññaṃ setachattakaṃ.</gatha>
    <hangnum nr="32"/>
    <gatha type="1"> Bhāvanāyānamāruyha, samamessati subbato;</gatha>
    <gatha type="last">Imasmiṃ attabhāvepi, arogo dīghajīviko.</gatha>
    <hangnum nr="33"/>
    <gatha type="1"> Pūjito sabbalokehi, bhāvanābhiratīmano;</gatha>
    <gatha type="last">Janappiyo manāpo ca, kā kathākhiladhāraṇe.</gatha>
    <centered>Namakkārapāḷi niṭṭhitā.</centered>
  </text>
</tree>
