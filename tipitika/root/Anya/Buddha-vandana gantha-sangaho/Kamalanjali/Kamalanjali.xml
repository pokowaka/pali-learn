<?xml version='1.0' encoding='UTF-8'?>
<tree text="Kamal&#x101;&#xF1;jali" target="text">
  <text>
    <centered> Namo tassa bhagavato arahato sammāsambuddhassa</centered>
    <hangnum nr="1"/>
    <gatha type="1"> Kamalāsana kamalāpati pamathādhipa vajirā,</gatha>
    <gatha type="2">Yudhadānava manujoraga bhujagāsana patinaṃ;</gatha>
    <gatha type="3">Makuṭāhita manidīdhiti bhamarāvali bhajitaṃ,</gatha>
    <gatha type="last">Paṇamā’mahaṃ anaghaṃ muni caraṇāmala kamalaṃ.</gatha>
    <hangnum nr="2"/>
    <gatha type="1"> Kamalālaya sadi’saṅkita kalamaṅgala ruciraṃ,</gatha>
    <gatha type="2">Jutirañjitaṃ abhinijjita subhakañcana nalinaṃ;</gatha>
    <gatha type="3">Janitā cira samaye nija pitu bhūpati namitaṃ,</gatha>
    <gatha type="last">Paṇamā’mahaṃ anaghaṃ muni caraṇāmala kamalaṃ.</gatha>
    <hangnum nr="3"/>
    <gatha type="1"> Saraṇāgata rajanīpati dinasekhara namitaṃ,</gatha>
    <gatha type="2">Bhajitākhila janapāvanaṃ abhikaṅkhita sukhadaṃ;</gatha>
    <gatha type="3">Vasudhātala sayamuggata sarasīruha mahitaṃ,</gatha>
    <gatha type="last">Paṇamā’mahaṃ anaghaṃ muni caraṇāmala kamalaṃ.</gatha>
    <hangnum nr="4"/>
    <gatha type="1"> Diradāsana tarupantika ghaṭitāsanaṃ abhayaṃ,</gatha>
    <gatha type="2">Vijayāsana samadhiṭṭhita caturaṅgika viriyaṃ;</gatha>
    <gatha type="3">Dharamānaka suriyehani vijitantaka dhajiniṃ,</gatha>
    <gatha type="last">Paṇamā’mahaṃ abhipātita namuciddhaja vibhavaṃ.</gatha>
    <hangnum nr="5"/>
    <gatha type="1"> Sadayodita piyabhārati vijitantaka samaraṃ,</gatha>
    <gatha type="2">Dasapārami balakampita sadharādhara dharaniṃ;</gatha>
    <gatha type="3">Girimekhala varavārana sirasānata caraṇaṃ,</gatha>
    <gatha type="last">Paṇamā’mahaṃ abhinandita sanarāmara bhuvanaṃ.</gatha>
    <hangnum nr="6"/>
    <gatha type="1"> Nikhilāsava vigame’nativimalīkata hadayaṃ,</gatha>
    <gatha type="2">Tadanantara viditākhila matigocara visayaṃ;</gatha>
    <gatha type="3">Visayīkata bhuvanattayaṃ atilokiya caritaṃ,</gatha>
    <gatha type="last">Paṇamā’mahaṃ aparājitaṃ arahaṃ muniṃ asamaṃ.</gatha>
    <hangnum nr="7"/>
    <gatha type="1"> Mudubhārati madhupāsita nalinopama vadanaṃ,</gatha>
    <gatha type="2">Rucirāyata nalinīdala nibha locana yugalaṃ;</gatha>
    <gatha type="3">Udayodita ravimaṇḍala jalitāmala niṭilaṃ,</gatha>
    <gatha type="last">Paṇamā’maha akutobhayaṃ anaghaṃ muni pamukhaṃ.</gatha>
    <hangnum nr="8"/>
    <gatha type="1"> Asitambuda rucikuñcita mudu kuntala lalitaṃ,</gatha>
    <gatha type="2">Bhuvanodara vitatāmita jutisañcaya jalitaṃ;</gatha>
    <gatha type="3">Madamodita diradopama gativibbhama ruciraṃ,</gatha>
    <gatha type="last">Paṇamā’mahaṃ amatandada munipuṅgavaṃ asamaṃ.</gatha>
    <hangnum nr="9"/>
    <gatha type="1"> Karuṇārasa paribhāvita savaṇāmata vacanaṃ,</gatha>
    <gatha type="2">Virudāvali sataghosita yasapūrita bhuvanaṃ;</gatha>
    <gatha type="3">Sumanohara varalakkhaṇa sirisañcaya sadanaṃ,</gatha>
    <gatha type="last">Paṇamā’mahaṃ uditāmala sasimaṇḍala vadanaṃ.</gatha>
    <hangnum nr="10"/>
    <gatha type="1"> Vinayāraha janamānasa kumudākara sasinaṃ,</gatha>
    <gatha type="2">Tasināpaga parisosana satadīdhiti tulitaṃ;</gatha>
    <gatha type="3">Tamanāsava munisevitaṃ apalokita sukhadaṃ,</gatha>
    <gatha type="last">Paṇamā’mahaṃ aniketanaṃ akhilāgati vigataṃ.</gatha>
    <hangnum nr="11"/>
    <gatha type="1"> Sahitākhila bhayabheravaṃ abhayāgata saranaṃ,</gatha>
    <gatha type="2">Ajarāmara sukhadāyakaṃ anirākata karuṇaṃ;</gatha>
    <gatha type="3">Tamupāsaka janasevita supatiṭṭhita caraṇaṃ,</gatha>
    <gatha type="last">Paṇamā’mahaṃ ahitāpahaṃ anaghuttama caraṇaṃ.</gatha>
    <hangnum nr="12"/>
    <gatha type="1"> Karuṇāmata rasapurita vīmalākhila hadayaṃ,</gatha>
    <gatha type="2">Vihitāmita janatāhitaṃ anukampita bhuvanaṃ;</gatha>
    <gatha type="3">Bhuvane sutaṃ avanīpati sata sevita caraṇaṃ,</gatha>
    <gatha type="last">Paṇamā’mahaṃ anaghaṃ muniṃ aghanāsana caturaṃ.</gatha>
    <hangnum nr="13"/>
    <gatha type="1"> Aratīrati paripīlita yatimānasa damanaṃ,</gatha>
    <gatha type="2">Nijasāsana vinivārita puthutitthiya samaṇaṃ;</gatha>
    <gatha type="3">Paravādika janatākata paribhāsita khamanaṃ,</gatha>
    <gatha type="last">Paṇamā’mahaṃ atidevata vara gotama samaṇaṃ.</gatha>
    <hangnum nr="14"/>
    <gatha type="1"> Saraṇāgata bhayanāsana vajirālaya paṇibhaṃ,</gatha>
    <gatha type="2">Bhavasāgara patitāmita janatārana nirataṃ;</gatha>
    <gatha type="3">Sirasāvahaṃ amalañjali puṭapaṅkaja makulaṃ,</gatha>
    <gatha type="last">Paṇamā’mahaṃ akhilalāya vigataṃ muniṃ atulaṃ.</gatha>
    <hangnum nr="15"/>
    <gatha type="1"> Vimalīkata janamānasa vigatāsava bhagavaṃ,</gatha>
    <gatha type="2">Bhavapāraga vibhavāmata sukhadāyaka satataṃ;</gatha>
    <gatha type="3">Paramādara garugārava vinataṃ jina payataṃ,</gatha>
    <gatha type="last">Padapaṅkaja rajasā mama samalaṅkuru sirasaṃ.</gatha>
    <hangnum nr="16"/>
    <gatha type="1"> Pavanāhata dumapallavaṃ iva nārata capalaṃ,</gatha>
    <gatha type="2">Bhavalālasa malinīkataṃ ajitindriya nivahaṃ;</gatha>
    <gatha type="3">Cira sañcita duritāhataṃ anivārita timisaṃ,</gatha>
    <gatha type="last">Vimalīkuru karuṇābhara sutaraṃ mama hadayaṃ.</gatha>
    <hangnum nr="17"/>
    <gatha type="1"> Adaye dayaṃ anaye nayaṃ api yo guṇaṃ aguṇe,</gatha>
    <gatha type="2">Ahite hitaṃ akaro kvacida api kenaci nakataṃ;</gatha>
    <gatha type="3">Sadaye jina sunaye guṇasadane tayi nitaraṃ,</gatha>
    <gatha type="last">Suhite hitacarite’nagha ramate mama hadayaṃ.</gatha>
    <hangnum nr="18"/>
    <gatha type="1"> Bhavasaṅkaṭa patitenapi bhavatā cira caritaṃ,</gatha>
    <gatha type="2">Visame sama caraṇaṃ khalu dasapārami bharaṇaṃ;</gatha>
    <gatha type="3">Sarato’hani sarato nisi supinenapi satataṃ,</gatha>
    <gatha type="last">Ramate jina sumate tvayi sadayaṃ mama hadayaṃ.</gatha>
    <hangnum nr="19"/>
    <gatha type="1"> Atiduddadaṃ adadī bhavaṃ atidukkaraṃ akarī;</gatha>
    <gatha type="2">Atidukkhamaṃ akhamī vata karuṇānidhi’rasamo,</gatha>
    <gatha type="3">Iti te guṇaṃ anaghaṃ muni sarato mama hadayaṃ,</gatha>
    <gatha type="last">Ramate’hani ramate nisi ramate tvayi satataṃ.</gatha>
    <hangnum nr="20"/>
    <gatha type="1"> Atiduccaraṃ acarī bhavaṃ atiduddamaṃ adamī,</gatha>
    <gatha type="2">Atiduddayaṃ adayī vata sadayāpara hadayo;</gatha>
    <gatha type="3">Iti te guṇaṃ anaghaṃ muni sarato mama hadayaṃ,</gatha>
    <gatha type="last">Ramate’hani ramate nisi ramate tvayi satataṃ.</gatha>
    <hangnum nr="21"/>
    <gatha type="1"> Atiduggamaṃ agamī bhavaṃ atidujjayaṃ ajayī,</gatha>
    <gatha type="2">Atidussahaṃ asahī vata samupekkhita manaso;</gatha>
    <gatha type="3">Iti te guṇaṃ anaghaṃ muni sarato mama hadayaṃ,</gatha>
    <gatha type="last">Ramate’hani ramate nisi ramate tvayi satataṃ.</gatha>
    <hangnum nr="22"/>
    <gatha type="1"> Atidāruna palayānala sadisānala jalite,</gatha>
    <gatha type="2">Niraye vinipatito ciraṃ aghatāpita manaso;</gatha>
    <gatha type="3">Na sariṃ sakida api te pita bhajituṃ padanalinaṃ,</gatha>
    <gatha type="last">Khama gotama narasārathi tamidaṃ mama khalitaṃ.</gatha>
    <hangnum nr="23"/>
    <gatha type="1"> Tiriyaggata-gatiyaṃ ciraṃ anavaṭṭhita carito,</gatha>
    <gatha type="2">Atiniṭṭhura vadhatajjita bhayakampita hadayo;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama purisuttama tamidaṃ mama khalitaṃ.</gatha>
    <hangnum nr="24"/>
    <gatha type="1"> Paridevana nirato ciraṃ atha pettiya visaye,</gatha>
    <gatha type="2">Sujighacchita supipāsita parisosita jaṭhare;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama dipaduttama tamidaṃ mama khalitaṃ.</gatha>
    <hangnum nr="25"/>
    <gatha type="1"> Vivaso bhusaṃ aghadūsita manasāsura visaye,</gatha>
    <gatha type="2">Janito ghanatimire ciraṃ atidukkhita hadayo;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama vasisattama tamidaṃ mama khalitaṃ.</gatha>
    <hangnum nr="26"/>
    <gatha type="1"> Manasā cira vihitaṃ saraṃ atikibbisa caritaṃ,</gatha>
    <gatha type="2">Samathenatha suvirājiya taṃ asaññitaṃ upago;</gatha>
    <gatha type="3">Na sariṃ sakida api te pita bhajituṃ pada nalinaṃ,</gatha>
    <gatha type="last">Khama gotama vasipuṅgava tamidaṃ mama khalitaṃ.</gatha>
    <hangnum nr="27"/>
    <gatha type="1"> Vijigucchiya duritaṃ nija vapusā kataṃ amitaṃ,</gatha>
    <gatha type="2">Tanu vajjitaṃ upago bhavaṃ iha bhāvita samatho;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama yatikuñjara tamidaṃ mama khalitaṃ.</gatha>
    <hangnum nr="28"/>
    <gatha type="1"> Ratanattaya rahite bhusa bahulīkata durite,</gatha>
    <gatha type="2">Janito paravisaye budhajana nindiya carite;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama karuṇānidhi tamidaṃ mama khalitaṃ.</gatha>
    <hangnum nr="29"/>
    <gatha type="1"> Janito yadi manujesupi vikalindriya nivaho,</gatha>
    <gatha type="2">Tanunā karacaraṇādihi vikate’niha dukhito;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama matisāgara tamidaṃ mama khalitaṃ.</gatha>
    <hangnum nr="30"/>
    <gatha type="1"> Vidhināhita matibhāvana rahito tamapihito,</gatha>
    <gatha type="2">Visadesupi kusalādisu tathadassana vimukho;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama narakesari tamidaṃ mama khalitaṃ.</gatha>
    <hangnum nr="31"/>
    <gatha type="1"> Sucirenapi bhuvi dullabhaṃ asamaṃ khaṇaṃ alabhaṃ,</gatha>
    <gatha type="2">Sanarāmara janatāhita sukhadaṃ muni jananaṃ;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama vadataṃvara tamidaṃ mama khalitaṃ.</gatha>
    <hangnum nr="32"/>
    <gatha type="1"> Nisitāyudha vadhasajjita khaḷaniddaya hadayo,</gatha>
    <gatha type="2">Parahiṃsana ruci bhiṃsana yamasodara sadiso;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama munisattama tamidaṃ mama khalitaṃ.</gatha>
    <hangnum nr="33"/>
    <gatha type="1"> Parasantaka haraṇe katamati bañcana bahulo,</gatha>
    <gatha type="2">Gharasandhika paripanthika sahasākati nirato;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama munipuṅgava tamidaṃ mama khalitaṃ.</gatha>
    <hangnum nr="34"/>
    <gatha type="1"> Navayobbana madagabbita parimucchita hadayo,</gatha>
    <gatha type="2">Sucisajjana vijigucchiya paradārika nirato;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama karuṇābhara tamidaṃ mama khalitaṃ.</gatha>
    <hangnum nr="35"/>
    <gatha type="1"> Madirāsavarata nāgarajana santata bhajito,</gatha>
    <gatha type="2">Garugārava hiridūrita tiriyaggata carito;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama vihatāsava tamidaṃ mama khalitaṃ.</gatha>
    <hangnum nr="36"/>
    <gatha type="1"> Sapitāmaha papitāmaha nicitaṃ dhanaṃ amitaṃ,</gatha>
    <gatha type="2">Pitusañcitamapi nāsiya kitavo hatavibhavo;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama vijitantaka tamidaṃ mama khalitaṃ.</gatha>
    <hangnum nr="37"/>
    <gatha type="1"> Vitathālika vacano parapiyasuññata karaṇo,</gatha>
    <gatha type="2">Pharusaṃ bhaṇaṃ atinipphala bahubhāsana nipuṇo;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama bhuvanesuta tamidaṃ mama khalitaṃ.</gatha>
    <hangnum nr="38"/>
    <gatha type="1"> Parasampadaṃ abhijhāyana nirantara dukhito,</gatha>
    <gatha type="2">Nabhirajjhana paramo kvaci phaladassana rahito;</gatha>
    <gatha type="3">Na sariṃ sakidapi te pita bhajituṃ padanalinaṃ,</gatha>
    <gatha type="last">Khama gotama guṇasāgara tamidaṃ mama khalitaṃ.</gatha>
    <hangnum nr="39"/>
    <gatha type="1"> Bhavato bhavaṃ aparāparaṃ ayatāciraṃ iti me,</gatha>
    <gatha type="2">Vapusā atha vacasāpi ca manasā kataṃ amitaṃ;</gatha>
    <gatha type="3">Khama gotama duritāpaha duritaṃ bahuvihitaṃ,</gatha>
    <gatha type="last">Dada me sivapadaṃ accutaṃ amataṃ bhavavigataṃ.</gatha>
    <hangnum nr="40"/>
    <gatha type="1"> Timirāvuta kuṇapākula vijigucchiya pavane,</gatha>
    <gatha type="2">Janikāsuci jaṭhare bahu kimisantati sadane;</gatha>
    <gatha type="3">Asayiṃ bhavagahaṇe caraṃ ahaṃ appaṭisaraṇe,</gatha>
    <gatha type="last">Saranaṃ bhava bhagavaṃ mama bhavanīradhi taraṇe.</gatha>
    <hangnum nr="41"/>
    <gatha type="1"> Bahi nikkhamaṃ asakiṃ bhagatiriyaṃ patha patito,</gatha>
    <gatha type="2">Agadaṅkara kata sallaka satakhaṇdita karaṇo;</gatha>
    <gatha type="3">Amariṃ bhavagahaṇe caraṃ ahaṃ appaṭisaraṇe,</gatha>
    <gatha type="last">Saraṇaṃ bhava bhagavaṃ mama bhavanīradhi tarane.</gatha>
    <hangnum nr="42"/>
    <gatha type="1"> Patito bahi ratipillaka tanurāmaya mathito,</gatha>
    <gatha type="2">Vadituṃ kimu viditumpi ca na sahaṃ matirahito;</gatha>
    <gatha type="3">Amariṃ bhavagahaṇe caraṃ ahaṃ apphṭisaraṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="43"/>
    <gatha type="1"> Janito yadi sukhito janadayito piyajanako,</gatha>
    <gatha type="2">Puthuko bahuvidha-kīlananirato gadagahito;</gatha>
    <gatha type="3">Amariṃ bhavagahaṇe caraṃ ahaṃ appaṭisaraṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="44"/>
    <gatha type="1"> Tarunopi hi gharabandhana gathitomita vibhavo,</gatha>
    <gatha type="2">Sahasā gadagahito piyabhariyāsuta viyuto;</gatha>
    <gatha type="3">Amariṃ bhavagahaṇe caraṃ ahaṃ appaṭisaraṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="45"/>
    <gatha type="1"> Ajaraṃ tanuṃ abhimaññiya navayobbana vasiko,</gatha>
    <gatha type="2">Jarasā parimathito paraṃ ananuṭṭhita kusalo;</gatha>
    <gatha type="3">Amariṃ bhavagahaṇe caraṃ ahaṃ appaṭisaraṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="46"/>
    <gatha type="1"> Nirujo dhuvaṃ arujaṃ tanuṃ abhimaññiya samado,</gatha>
    <gatha type="2">Kusalāsaya vimukho bhusaṃ avaso gadanihato;</gatha>
    <gatha type="3">Amariṃ bhavagahaṇe caraṃ ahaṃ appaṭisaraṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="47"/>
    <gatha type="1"> Pavicintiya sakajīvitaṃ amaraṃ dhuvaṃ anighaṃ,</gatha>
    <gatha type="2">Iti jīvitamadagabbita matirujjhita kusalo;</gatha>
    <gatha type="3">Amariṃ bhavagahaṇe caraṃ ahaṃ appaṭisaraṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="48"/>
    <gatha type="1"> Parahiṃsana dhanamosana paradārika nirato,</gatha>
    <gatha type="2">Dharanīpati gahito bahu vadhabandhana nihato;</gatha>
    <gatha type="3">Amariṃ bhavagahaṇe caraṃ ahaṃ appaṭisaraṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="49"/>
    <gatha type="1"> Narakodaka patito giritarumatthaka galito,</gatha>
    <gatha type="2">Migavāḷaka gahito visadhara jātihi ḍasito;</gatha>
    <gatha type="3">Amariṃ bhavagahaṇe caraṃ ahaṃ appaṭisaraṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="50"/>
    <gatha type="1"> Abhicāraka vidhikopita nisicāraka gahito,</gatha>
    <gatha type="2">Savisodana sahasādana pabhutīhi ca khalito;</gatha>
    <gatha type="3">Amariṃ bhavagahaṇe caraṃ ahaṃ appaṭisaraṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="51"/>
    <gatha type="1"> Sayamevaca sajanopari kupito mativiyuto,</gatha>
    <gatha type="2">Savisādana galakantana pabhutāmita khalito;</gatha>
    <gatha type="3">Amariṃ bhavagahaṇe caraṃ ahaṃ appaṭisaraṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="52"/>
    <gatha type="1"> Pitupūjana niratāsaya sukhito pitudayito,</gatha>
    <gatha type="2">Maraṇenaca pituno bhusaṃ anusocana nirato;</gatha>
    <gatha type="3">Parudiṃ ciraṃ atidussaha kasire bhavagahaṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="53"/>
    <gatha type="1"> Samupaṭṭhiya janikaṃ nijaṃ abhivādana paramo,</gatha>
    <gatha type="2">Maraṇenaca janikāyanusaritā guṇamahimaṃ;</gatha>
    <gatha type="3">Parudiṃ ciraṃ atidussaha kasire bhavagahaṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="54"/>
    <gatha type="1"> Gurudevata patimānana paramo piyasuvaco,</gatha>
    <gatha type="2">Samupāsitacaraṇo gurumaraṇenatidukhito;</gatha>
    <gatha type="3">Parudiṃ ciraṃ atidussaha kasire bhavagahaṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="55"/>
    <gatha type="1"> Gharamedhitaṃ upagomitavibhavo ratibahulo,</gatha>
    <gatha type="2">Maraṇe piyabhariyāsutaduhitū’natikaruṇaṃ;</gatha>
    <gatha type="3">Parudiṃ ciraṃ atidussaha kasire bhavagahaṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="56"/>
    <gatha type="1"> Piyapubbaja sahajānuja bhagiṇidvaya maraṇe,</gatha>
    <gatha type="2">Nija bandhava-sakha-sissaka maraṇe pyatikaruṇaṃ;</gatha>
    <gatha type="3">Parudiṃ ciraṃ atidussaha kasire bhavagahaṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="57"/>
    <gatha type="1"> Jagatīpati gahaṇā ripujanatakkara haraṇā,</gatha>
    <gatha type="2">Saritodaka vahaṇā puthujalitānala dahaṇā;</gatha>
    <gatha type="3">Parudiṃ hatavibhavo ciramiha duggatigahaṇe,</gatha>
    <gatha type="last">Saraṇaṃ bhava bhagavaṃ mama bhavanīradhi taraṇe.</gatha>
    <hangnum nr="58"/>
    <gatha type="1"> Atiduggama visamākula bhavasaṅkaṭa patite,</gatha>
    <gatha type="2">Byasanaṃ ciramiti dussahaṃ anubhūyapi vimitaṃ;</gatha>
    <gatha type="3">Na jahe sukhalavavañcitahadayo bhavatasinaṃ,</gatha>
    <gatha type="last">Tamapākuru karuṇānidhi tasinaṃ mama kasiṇaṃ.</gatha>
    <hangnum nr="59"/>
    <gatha type="1"> Jananāvadhi maraṇaṃ viya maraṇāvadhi jananaṃ,</gatha>
    <gatha type="2">Ubhayenapi bhayamevahi bhavato mama niyataṃ;</gatha>
    <gatha type="3">Sivamevaca jananāvadhi maraṇāvadhi rahitaṃ,</gatha>
    <gatha type="last">Dada me sivaṃ amatandada taṃ anāsava bhagavaṃ.</gatha>
    <hangnum nr="60"/>
    <gatha type="1"> Ciradikkhitamapi me manaṃ anivārita tasinaṃ,</gatha>
    <gatha type="2">Bhavato bhava ratipīlitaṃ ahaho kalighaṭitaṃ!</gatha>
    <gatha type="3">Tamato pita bhayato mamamava me bhava saraṇaṃ,</gatha>
    <gatha type="last">Bhagavaṃ paṭisaraṇaṃ mama bhavanīradhi taraṇaṃ.</gatha>
  </text>
</tree>
