<?xml version='1.0' encoding='UTF-8'?>
<tree text="Pajjamadhu" target="text">
  <text>
    <centered> Namo tassa bhagavato arahato sammāsambuddhassa</centered>
    <gatha type="1">Ānanda rañña ratanādi mahā yatinda,</gatha>
    <gatha type="2">Niccappabuddha padumappiya sevinaṅgī;</gatha>
    <gatha type="3">Buddhappiyena ghana buddha guṇappiyena,</gatha>
    <gatha type="last">Therālinā racita pajjamadhuṃ pibantu.</gatha>
    <hangnum nr="1"/>
    <gatha type="1"> Uṇṇāpapuṇṇasasimaṇdalato galitvā,</gatha>
    <gatha type="2">Pādambujaṅguli dalaṭṭha sudhā lavānaṃ;</gatha>
    <gatha type="3">Pantīva satthu nakhapanti pajāvisesaṃ,</gatha>
    <gatha type="last">Pīṇetu suddha sukhitammaṇa tunḍapītā.</gatha>
    <hangnum nr="2"/>
    <gatha type="1"> Khittāya māraripunā parivatya satthu,</gatha>
    <gatha type="2">Pādassayā jita disāya sitattalāya;</gatha>
    <gatha type="3">Yā jeti kañcana sarāvaliyā siriṃ sā,</gatha>
    <gatha type="last">Detanginaṃ raṇajayaṅgulipantikantā.</gatha>
    <hangnum nr="3"/>
    <gatha type="1"> Sovaṇṇa vaṇṇa sukhumacchavi somma kumma,</gatha>
    <gatha type="2">Piṭṭhīva piṭṭhi kamatunnati bhāti yesaṃ;</gatha>
    <gatha type="3">Tesuppatiṭṭhitasukomaladīghapaṇhi,</gatha>
    <gatha type="last">Pādā jinassa padadantu padaṃ janassa.</gatha>
    <hangnum nr="4"/>
    <gatha type="1"> Acchera paṅkajasiraṃ siriyā sakāya,</gatha>
    <gatha type="2">Ye maddino viya caranti saroja sīse;</gatha>
    <gatha type="3">Sañcumbitā viya ca tāni parāga rāgā,</gatha>
    <gatha type="last">Te nīrajā munipadā padadantu lakkhiṃ.</gatha>
    <hangnum nr="5"/>
    <gatha type="1"> Agāmi kāla jana maṅgala bhattu bhāvaṃ,</gatha>
    <gatha type="2">Vyākattumatra kusaleniva nimmitāni;</gatha>
    <gatha type="3">Yātrāsumaṭṭhasatamaṅgalakkhaṇāni,</gatha>
    <gatha type="last">Sādhetu naṃ padayugaṃ jayamaṅgalāni.</gatha>
    <hangnum nr="6"/>
    <gatha type="1"> Sassevijantuvarasantipurappavese,</gatha>
    <gatha type="2">Niccaṃ susajja ṭhapitāniva maṅgalāya;</gatha>
    <gatha type="3">Ye te dadhanti kalamaṅgalalakkhaṇāni,</gatha>
    <gatha type="last">Vattantu te jinapadā jayamaṅgalāya.</gatha>
    <hangnum nr="7"/>
    <gatha type="1"> Sabbebhibhūya sapadesu nipātanassa,</gatha>
    <gatha type="2">Saññāṇakaṃ viya yadassitasabbaloko;</gatha>
    <gatha type="3">Pādātyadhokatatilokasirovarā pi,</gatha>
    <gatha type="last">Lokaṃ puṇantu jayamaṅgalakāraṇāni.</gatha>
    <hangnum nr="8"/>
    <gatha type="1"> Lokattayekasaraṇattavibhāvanāya,</gatha>
    <gatha type="2">Sajjo va tiṭṭhati yahiṃ suvibhattaloko;</gatha>
    <gatha type="3">Taṃ sabbalokapaṭibimbitadappaṇābhaṃ,</gatha>
    <gatha type="last">Pādadvayaṃ janasusajjanahetu hotu.</gatha>
    <hangnum nr="9"/>
    <gatha type="1"> Lokuttarāya siriyādhigamāya suṭṭhu,</gatha>
    <gatha type="2">Rajanti yattha diguṇāniva pātu bhūtā;</gatha>
    <gatha type="3">Cakkāsanābhisahanemisahassarāni,</gatha>
    <gatha type="last">Tyaṅghī disantu sakalissariyaṃ janassa.</gatha>
    <hangnum nr="10"/>
    <gatha type="1"> Yatrullasanti duvidhāniva pātū bhūtā,</gatha>
    <gatha type="2">Dhammassasabbabhuvanassa ca issaratte;</gatha>
    <gatha type="3">Cakkāni cakkasadisāni sudassanassa,</gatha>
    <gatha type="last">Tānajja jantu saraṇā caraṇāni hontu.</gatha>
    <hangnum nr="11"/>
    <gatha type="1"> Sattesu vacchatu sirī sirivacchakena,</gatha>
    <gatha type="2">Sovatthi sotthimanutiṭṭhatu puggalesu;</gatha>
    <gatha type="3">Nandiṃ janānamanuvattatu nandivattī,</gatha>
    <gatha type="last">Sīsānalaṃkurutu pādavataṃsako pi.</gatha>
    <hangnum nr="12"/>
    <gatha type="1"> Bhaddāya pīṭhamupagacchatu bhaddapīṭhaṃ,</gatha>
    <gatha type="2">Vuddhiṃ janānamanuvattatu vaddhamānaṃ;</gatha>
    <gatha type="3">Puṇṇattamaṅgimanukubbatu puṇṇakumbho,</gatha>
    <gatha type="last">Pāti ca pātu satataṃ janataṃ apāyā.</gatha>
    <hangnum nr="13"/>
    <gatha type="1"> Setātapattamapanetamaghātape taṃ,</gatha>
    <gatha type="2">Khaggo vichindatu sadā duritārivagge;</gatha>
    <gatha type="3">Saṃklesadāhamapanetu satālavanṭa,</gatha>
    <gatha type="last">Saṃvījanī kumatimakkhikamorahattho.</gatha>
    <hangnum nr="14"/>
    <gatha type="1"> Ākaḍḍhano janavilocanamattaninnaṃ,</gatha>
    <gatha type="2">Vāretu sabbagativāranamaṅkuso so;</gatha>
    <gatha type="3">Pādambujassirivilāsaniketanaṃ va,</gatha>
    <gatha type="last">Pāsādalakhaṇamupetu manopasādaṃ.</gatha>
    <hangnum nr="15"/>
    <gatha type="1"> Pāṇīnamattabhajataṃ varapuṇṇapattaṃ,</gatha>
    <gatha type="2">Sammā dadātu padanissitapuṇṇapatto;</gatha>
    <gatha type="3">Pādesu jantu manabandhanadāmabhūtaṃ,</gatha>
    <gatha type="last">Dāmaṃ dametu vimalaṃ janatammanāni.</gatha>
    <hangnum nr="16"/>
    <gatha type="1"> Uṇhīsakuppalamaṇīpadumehi pādā,</gatha>
    <gatha type="2">Sassevijantukaraṇāni vibhūsayantu;</gatha>
    <gatha type="3">Sannettanāvupagatānamanagghakāni,</gatha>
    <gatha type="last">Bojjhaṅgasattaratanāni dade samuddo.</gatha>
    <hangnum nr="17"/>
    <gatha type="1"> Uttuṅga niccalaguṅā jitatāya niccaṃ,</gatha>
    <gatha type="2">Sevīva pādasiri nicca samubbahaṃ va;</gatha>
    <gatha type="3">Atrāpi sakkabhavanubbahaṇe niyutto,</gatha>
    <gatha type="last">Pādaṭṭhameru bhavataṃ bhavataṃ vibhūtyā.</gatha>
    <hangnum nr="18"/>
    <gatha type="1"> So cakkavāḷasikharī pyavataṃ samantā,</gatha>
    <gatha type="2">Sabbūpasaggavisarājanataṃ samaggaṃ;</gatha>
    <gatha type="3">Dīpā puthūpi caturo dvisahassa khuddā,</gatha>
    <gatha type="last">Dhārentvapāyapatamānamadatva jantuṃ.</gatha>
    <hangnum nr="19"/>
    <gatha type="1"> Sūro pabodhayatu jantu saroruhāni,</gatha>
    <gatha type="2">Cando pasāda kumudāni manodahesu;</gatha>
    <gatha type="3">Nakkhattajātamakhilaṃ subhatāya hotu,</gatha>
    <gatha type="last">Cakkaṃ dhajaṃ ripujayāya jayaddhajāya.</gatha>
    <hangnum nr="20"/>
    <gatha type="1"> Jetuṃ sasaṃsada-sudassana-cakkavatti,</gatha>
    <gatha type="2">Cakkānugantalalitaṃ yahimāvaheyya;</gatha>
    <gatha type="3">Cakkāṇuvatti parisāvata-cakkavatti,</gatha>
    <gatha type="last">Naṃvattataṃ padayugaṃ janatā hitāya.</gatha>
    <hangnum nr="21"/>
    <gatha type="1"> Pujetumāgata vatā vajirāsanaṭṭha,</gatha>
    <gatha type="2">Mindena chaḍḍita mahāvijayuttarākhyaṃ;</gatha>
    <gatha type="3">Saṃkhaṃ paviṭṭhamiva mārabhayā padādho,</gatha>
    <gatha type="last">Pādaṭṭhasaṃkhamiha vattatu santiyā vo.</gatha>
    <hangnum nr="22"/>
    <gatha type="1"> Sovaṇṇamacchayugalaṃ sivabhatta bhoge,</gatha>
    <gatha type="2">Icchā bahūpakaraṇaṃ bhavataṃ janānaṃ;</gatha>
    <gatha type="3">Kumbhīladhiggahitato va padutthacittā,</gatha>
    <gatha type="last">Pādambujākara vigāhi tu nopahontu.</gatha>
    <hangnum nr="23"/>
    <gatha type="1"> Sattāpagā janamanoja male jahantu,</gatha>
    <gatha type="2">Saṃklesadāhamapanentu dahā ca satta;</gatha>
    <gatha type="3">Selā ca satta vidadhantu janassa tānaṃ,</gatha>
    <gatha type="last">Lokappasiddhijanane bhavataṃ patākā.</gatha>
    <hangnum nr="24"/>
    <gatha type="1"> Pāṭaṅki santi gamane bhavatūpakārā,</gatha>
    <gatha type="2">Dāhettanesu jahataṃ padacāmaraṃ taṃ;</gatha>
    <gatha type="3">Sallokalocanamahussava-ussitaṃ va,</gatha>
    <gatha type="last">Vatteyya toraṇamanuttaramaṅgalāya.</gatha>
    <hangnum nr="25"/>
    <gatha type="1"> Yasmiṃ miginda gata bhīti balāva daḍḍha,</gatha>
    <gatha type="2">Dānā natā siravidāraṇa pīḷitāva;</gatha>
    <gatha type="3">Nālāgirī karivaro girimekhalo ca,</gatha>
    <gatha type="last">Taṃ sīhavikkamapadaṃ hanatā ghadantiṃ.</gatha>
    <hangnum nr="26"/>
    <gatha type="1"> Pāpāhino hanatu pādasuvaṇṇarājā,</gatha>
    <gatha type="2">Vyagghādhipo kalijane adataṃ asesaṃ;</gatha>
    <gatha type="3">Vālāha-assapati sampatituṃ adatvā,</gatha>
    <gatha type="last">Pāyesu pāpayatu santipurampajāyo.</gatha>
    <hangnum nr="27"/>
    <gatha type="1"> Chaddanta danti lalitaṃ galitaṃ rusamhā,</gatha>
    <gatha type="2">Luddetta dubbhini dise acalaṃ dadhāno;</gatha>
    <gatha type="3">Pādaṭṭhahatthipati sampati jantutāse,</gatha>
    <gatha type="last">Tāsetu hāsamaparandisataṃ satānaṃ.</gatha>
    <hangnum nr="28"/>
    <gatha type="1"> Sabbaṅgino caraṇuposatha hatthirājā,</gatha>
    <gatha type="2">Pāpetu sabbacatudīpikarajjalakkhiṃ;</gatha>
    <gatha type="3">Kittīva pādaparicārikatā niyuttā,</gatha>
    <gatha type="last">Kelasaselapaṭimā hitamācareyya.</gatha>
    <hangnum nr="29"/>
    <gatha type="1"> Sāmissa haṃsasamaye dahapāsabaddha,</gatha>
    <gatha type="2">Māsīna vesagamako viya pādahaṃso;</gatha>
    <gatha type="3">Nigghosa gantijitato viya mūgapakkho,</gatha>
    <gatha type="last">Yāretu sabba janatā bhavagantukattaṃ.</gatha>
    <hangnum nr="30"/>
    <gatha type="1"> Ohāya dibbasarasiṃ khilaloka sabba,</gatha>
    <gatha type="2">Rammaṅghivāpimavagāhitavāva pāde;</gatha>
    <gatha type="3">Erāvaṇo karivaro manasābhiruḷhe,</gatha>
    <gatha type="last">Jantuṃ purindadapuraṃ nayataṃ va sīghaṃ.</gatha>
    <hangnum nr="31"/>
    <gatha type="1"> Hitvā sakambhavanamaṅghinisevanattha,</gatha>
    <gatha type="2">Māgamma ramma taratāyiha nissito va;</gatha>
    <gatha type="3">Pāletva mūni padavāpitaraṅgabhaṅgi,</gatha>
    <gatha type="last">Mangī karontatanuvāsuki nāgarājā.</gatha>
    <hangnum nr="32"/>
    <gatha type="1"> Nāthassa kañcanasikhāvalajātilīla,</gatha>
    <gatha type="2">Māvikaraṃ va padanissitamorarājā;</gatha>
    <gatha type="3">Taṃ dhammadesanaraveniva luddakassa,</gatha>
    <gatha type="last">Lokassa pāpaphaṇino hanataṃ asesaṃ.</gatha>
    <hangnum nr="33"/>
    <gatha type="1"> Saṃsārasāgaragate sadhane jane te,</gatha>
    <gatha type="2">Netampade kalacatummukhahemanāvā;</gatha>
    <gatha type="3">Nibbāṇapaṭṭanavaraṃ bharukacchakantaṃ,</gatha>
    <gatha type="last">Suppārapaṇḍita gatā viya āsunāvā.</gatha>
    <hangnum nr="34"/>
    <gatha type="1"> Sambodhi ñāṇa paripācayato munissa,</gatha>
    <gatha type="2">Bhatto yathā himavataddi samādhihetu;</gatha>
    <gatha type="3">Evammanena bhajataṃ himavaddipāde,</gatha>
    <gatha type="last">Sambodhiñāṇa paripācanahetu hotu.</gatha>
    <hangnum nr="35"/>
    <gatha type="1"> Daḷhaṃ parājitatayā muninā sarena,</gatha>
    <gatha type="2">Suññassaropagata pañjara bandhanova;</gatha>
    <gatha type="3">So pādapañjaragato karavīkapakkhī,</gatha>
    <gatha type="last">Sabbesamappīyāvacañjahatā bhavantaṃ.</gatha>
    <hangnum nr="36"/>
    <gatha type="1"> Te cakkavāka makarā api koñca jīvaṃ,</gatha>
    <gatha type="2">Jīvādi pakkhivisarā sarasīva bhuttaṃ;</gatha>
    <gatha type="3">Vessantarena caraṇambuji nibbhajantā,</gatha>
    <gatha type="last">Jantu tahiṃ viya pade suramentu niccaṃ.</gatha>
    <hangnum nr="37"/>
    <gatha type="1"> Taṃ candakinnaragatiṃva gatassa bodhi,</gatha>
    <gatha type="2">Sattassa tassa sapajāpatikassa bhāvaṃ;</gatha>
    <gatha type="3">Saṃsūcayanta pada kinnara kinnarī ve,</gatha>
    <gatha type="last">Sāmaggimagga paṭi pattisu pāpayantu.</gatha>
    <hangnum nr="38"/>
    <gatha type="1"> Saṃrājadhānimusabho vahatagga bhāraṃ,</gatha>
    <gatha type="2">Pītippayo pajanayeyya savacchadhenu;</gatha>
    <gatha type="3">Sassevino abhiramentu chakāmasaggā,</gatha>
    <gatha type="last">Dhārentu jhāyimiha soḷasa dhātudhāmā.</gatha>
    <hangnum nr="39"/>
    <gatha type="1"> Sutvā jinassa karavīka sarammanuññaṃ,</gatha>
    <gatha type="2">Aññoñña bhītirahitā api paccanīkā;</gatha>
    <gatha type="3">Hitvā gatiṃ viya ṭhitā padasattarūpā,</gatha>
    <gatha type="last">Sabbaṃ bhavassita janānagatiṃ hanantu.</gatha>
    <hangnum nr="40"/>
    <gatha type="1"> Sovaṇṇa kāhaḷa yugo pamamindirāya,</gatha>
    <gatha type="2">Sannīrapuppha mukulopamamussavāya;</gatha>
    <gatha type="3">Niccaṃ susajja ṭhapitaṃ muni tiṭṭhatante,</gatha>
    <gatha type="last">Jaṅghādvayaṃ janavilocana maṅgalāya.</gatha>
    <hangnum nr="41"/>
    <gatha type="1"> Lakhyā vilāsa mukuradvaya sannikāsaṃ,</gatha>
    <gatha type="2">Tāḍaṅka maṇḍana viḍambakamaṃsu saṇḍaṃ;</gatha>
    <gatha type="3">Jānudvayaṃ laḷita sāgara bubbalābhaṃ,</gatha>
    <gatha type="last">Hotaṃ jagattaya nijatta vibhūsitunte.</gatha>
    <hangnum nr="42"/>
    <gatha type="1"> Chaddanti dinna varadanta yugopamānā,</gatha>
    <gatha type="2">Taṃ hatthi soṇḍa kama puṇṇa guṇā tavorū;</gatha>
    <gatha type="3">Līla payodhi siri keḷi suvaṇṇarambhā,</gatha>
    <gatha type="last">Khandhāva dentu paripuṇṇa gune janānāṃ.</gatha>
    <hangnum nr="43"/>
    <gatha type="1"> Jaṅghakkha kadvya samappita cittapāda,</gatha>
    <gatha type="2">Cakkadvayī manamanojahayo mune te;</gatha>
    <gatha type="3">Sonī ratho sirivaho manasā bhiruḷhaṃ,</gatha>
    <gatha type="last">Lokattayaṃ sivapuraṃ lahu pāpayātu.</gatha>
    <hangnum nr="44"/>
    <gatha type="1"> Rammora pākaṭa taṭāka taṭā savanta,</gatha>
    <gatha type="2">Romāvalī jala panālika koṭikaṭṭhā;</gatha>
    <gatha type="3">Nābhī gabhīra sarasī siri keḷitā te,</gatha>
    <gatha type="last">Sassevinaṃ vyasana ghammamalaṃ sametu.</gatha>
    <hangnum nr="45"/>
    <gatha type="1"> Kanticchaṭā luḷita rūpa payodhi nābhi,</gatha>
    <gatha type="2">Āvaṭṭa vaṭṭita nimujjita sabbaloko;</gatha>
    <gatha type="3">Sobhagga toya nivahaṃ visaso pivitvā,</gatha>
    <gatha type="last">Lokuttarādi sukha mucchitataṃ payātu.</gatha>
    <hangnum nr="46"/>
    <gatha type="1"> Gambhīra cittarahadaṃ paripūrayitvā,</gatha>
    <gatha type="2">Taṃ sandamāna karuṇambu pavāha tulyā;</gatha>
    <gatha type="3">Romālivallihari nābhi subhālavālā,</gatha>
    <gatha type="last">Detaṃ lahuṃ sivaphalaṃ bhajataṃ mune te.</gatha>
    <hangnum nr="47"/>
    <gatha type="1"> Cārūra sāriphalako kuṭilagga loma,</gatha>
    <gatha type="2">Pantī vibhatti sahito siri keḷi sajjo;</gatha>
    <gatha type="3">Saggāpavagga sukha jūtaka keḷi hetu,</gatha>
    <gatha type="last">Hotaṃ tiloka sukha jūtaka soṇḍakānaṃ.</gatha>
    <hangnum nr="48"/>
    <gatha type="1"> Gambhīra citta rahado dara gāhamāna,</gatha>
    <gatha type="2">Mettādayā kari vadhū kara sanni kāsā;</gatha>
    <gatha type="3">Sabbaṅginaṃ sivaphalaṃ tanu deva rukkhe,</gatha>
    <gatha type="last">Sākhā sakhā tava bhujā bhajataṃ dadantu.</gatha>
    <hangnum nr="49"/>
    <gatha type="1"> Nihāra bindu sahitaggadalopa sobhi,</gatha>
    <gatha type="2">Byālamba ratta padumadvaya bhaṅgi bhājā;</gatha>
    <gatha type="3">Pāpārisīsalunateniva ratta rattā,</gatha>
    <gatha type="last">Rattā karā tava bhavumbhuvi maṅgalāya.</gatha>
    <hangnum nr="50"/>
    <gatha type="1"> Rupassirī carita caṅkama vibbhamā te,</gatha>
    <gatha type="2">Piṭṭhī yathā kalala muddhani setu bhūtā;</gatha>
    <gatha type="3">Evaṃ bhavaṇṇava samuttaraṇāya setu,</gatha>
    <gatha type="last">Hotammahākanaka saṃkama sannikāsā.</gatha>
    <hangnum nr="51"/>
    <gatha type="1"> Saddhamma desana manohara bherināda,</gatha>
    <gatha type="2">Saṃcāraṇe sivapuraṃ visituṃ janānaṃ;</gatha>
    <gatha type="3">Gīvā suvaṇṇamaya cāru mutiṅga bheri,</gatha>
    <gatha type="last">Bhāvambhajā bhavatu bhūta vibhūtiyā te.</gatha>
    <hangnum nr="52"/>
    <gatha type="1"> Lakhī nivāsa vadanambuja matta ninna,</gatha>
    <gatha type="2">Mākaḍḍhayaṃ jana vilocana cañcarīke;</gatha>
    <gatha type="3">Sorabbha dhamma makaranda nisandamānaṃ,</gatha>
    <gatha type="last">Piṇetu tena sarasena sabhā jane te.</gatha>
    <hangnum nr="53"/>
    <gatha type="1"> Lakhī samāruhita vattarathe rathaṅga,</gatha>
    <gatha type="2">Dvandānu kāri miga rāja kapola līlaṃ;</gatha>
    <gatha type="3">Tādaṅka maṇḍalayugaṃ viya kaṇṇabhājaṃ,</gatha>
    <gatha type="last">Gaṇḍatthaladvyamalaṃkurutaṃ janatte.</gatha>
    <hangnum nr="54"/>
    <gatha type="1"> Lāvaṇṇa maṇṇava pavāḷa latā dvayābhaṃ,</gatha>
    <gatha type="2">Tandeha deva taru pallava kante mantaṃ;</gatha>
    <gatha type="3">Vattāravinda makaranda parājisobhaṃ,</gatha>
    <gatha type="last">Rattādharadvayamadho kurutaṃ janāghaṃ.</gatha>
    <hangnum nr="55"/>
    <gatha type="1"> Uṇṇā sakuntigata matthaka natthu kūpa,</gatha>
    <gatha type="2">Subbhū lakāra sahitoṭṭha pavāḷa nāvā;</gatha>
    <gatha type="3">Gattuttararaṇṇava gatā tava jantukānaṃ,</gatha>
    <gatha type="last">Hotaṃ bhavaṇṇava samuttaranaya nātha.</gatha>
    <hangnum nr="56"/>
    <gatha type="1"> Isaṃ vikāsa padumodara kesarāli,</gatha>
    <gatha type="2">Līlā vinaddha rucirā tava danta panti;</gatha>
    <gatha type="3">Vānī vadhū dharita mālati mālya tulyā,</gatha>
    <gatha type="last">Tassaṃ jānassa manarañjana mācareyya.</gatha>
    <hangnum nr="57"/>
    <gatha type="1"> Saddhamma nijjhara suratta silātalābhā,</gatha>
    <gatha type="2">Jivhā vacī naṭa vadhū kala raṅga bhūtā;</gatha>
    <gatha type="3">Saddhamma seṭṭha taraṇī nihitappiyā te,</gatha>
    <gatha type="last">Saṃsāra sāgara samuttaraṇāya hotu.</gatha>
    <hangnum nr="58"/>
    <gatha type="1"> Dantaṃsu kañcukīta rattadharo padhāne,</gatha>
    <gatha type="2">Jivhā suratta sayane mukha mandiraṭṭhe;</gatha>
    <gatha type="3">Āmokkha mutti vadhuyā sayitāya tuyhaṃ,</gatha>
    <gatha type="last">Kubbantu saṃgama malaṃ jana sotu kāmi.</gatha>
    <hangnum nr="59"/>
    <gatha type="1"> Uṇṇā tathābhinava patta varābhi rāmā,</gatha>
    <gatha type="2">Līlollasanta bhamukadvaya nīla pattā;</gatha>
    <gatha type="3">Ghānoru cāru kadalī vadanā lavālā,</gatha>
    <gatha type="last">Tuyhaṃ pavattatu ciraṃ jana maṅgalāya.</gatha>
    <hangnum nr="60"/>
    <gatha type="1"> Bālatthalī hari silātala piṭṭhikaṭṭha,</gatha>
    <gatha type="2">Bhūvallaridvaya mayūra yugassa tuyhaṃ;</gatha>
    <gatha type="3">Pañcappabhā rucira piccha yugassirīkaṃ,</gatha>
    <gatha type="last">Nettadvayaṃ manasi puñchatu pāpadhūliṃ.</gatha>
    <hangnum nr="61"/>
    <gatha type="1"> Indīvarāntagata bhiṅgika panti bhaṅgi,</gatha>
    <gatha type="2">Pañambujassaratate viya gacchapantī;</gatha>
    <gatha type="3">Nettambujassiri tirokaraṇīva tuyhaṃ,</gatha>
    <gatha type="last">Pamhāvalī sirigateha tiro karontu.</gatha>
    <hangnum nr="62"/>
    <gatha type="1"> Vattullasambuja vilocana haṃsa tuṇḍa,</gatha>
    <gatha type="2">Kañjaṃsu piñjara mulāla latā dvyābhaṃ;</gatha>
    <gatha type="3">Dolādvayaṃva savaṇadvyamatta lakkhyā,</gatha>
    <gatha type="3">Hotaṃ tavajja janatā maticārahetu.</gatha>
    <hangnum nr="63"/>
    <gatha type="1"> Vammīka matthaka sayānaka bhūridatta,</gatha>
    <gatha type="2">Bhoginda bhogavali vibbhamamā vahanti;</gatha>
    <gatha type="3">Ghānopariṭṭhitamune tava tuṇṇamuṇṇā,</gatha>
    <gatha type="last">Taggāhino viya janassa dadātu vittaṃ.</gatha>
    <hangnum nr="64"/>
    <gatha type="1"> Rūpindirāya vijaye khila loka rūpaṃ,</gatha>
    <gatha type="2">Ghāṇoru cāru parighopari baddha siddhā;</gatha>
    <gatha type="3">Nīlābha vāta viluthanta vayaddhajābhā,</gatha>
    <gatha type="last">Tiṭṭhantu sajja duritāri jayāya te bhū.</gatha>
    <hangnum nr="65"/>
    <gatha type="1"> Uṇṇassitopala nivesita bunda sandhi,</gatha>
    <gatha type="2">Ghāṇoru piṇḍakamaghā tapa rundhitunte;</gatha>
    <gatha type="3">Hotammukhambuja sirī sirasussitābhaṃ,</gatha>
    <gatha type="last">Bhū nīla paṭṭika lalāta suvaṇṇa chattaṃ.</gatha>
    <hangnum nr="66"/>
    <gatha type="1"> Rupaṅka vedana vilocana bāna diṭṭhī,</gatha>
    <gatha type="2">Dhārā nisāna maṇivaṭṭa sirī siro te;</gatha>
    <gatha type="3">Siddhā matosadha katañjana puñja lakkhī,</gatha>
    <gatha type="last">Hotaṃ janassa nayanāmaya nāsanāya.</gatha>
    <hangnum nr="67"/>
    <gatha type="1"> Sakkhandha bāhuyuga torana majjha gīvā,</gatha>
    <gatha type="2">Dharappitassirighato pari mussavāya;</gatha>
    <gatha type="3">Nīluppalāva ṭhapitā savibhatti kante,</gatha>
    <gatha type="last">Kesā bhavantu bhuvanattaya maṅgalāya.</gatha>
    <hangnum nr="68"/>
    <gatha type="1"> Hemagghiye ṭhapita nīla silā kapāle,</gatha>
    <gatha type="2">Pajjota jāla lalitaṃ muni sārayantī;</gatha>
    <gatha type="3">Rūpassirī sirasi bhūsita hema mālā,</gatha>
    <gatha type="last">Kārā karotu subhagaṃ tava ketu mālā.</gatha>
    <hangnum nr="69"/>
    <gatha type="1"> Bhyāmappabhāli tava kañcana mora kāle,</gatha>
    <gatha type="2">Surodaye vitata candaka cakkalakkhī;</gatha>
    <gatha type="3">Meghāvanaddha sikharunnata hema selā,</gatha>
    <gatha type="last">Yantindacāpa vikatīva dadātu sobhaṃ.</gatha>
    <hangnum nr="70"/>
    <gatha type="1"> Paṭṭhāya te paṇidhito suci dāna sīla,</gatha>
    <gatha type="2">Nekkhamma pañña viriyakkhama saccadhiṭṭhā;</gatha>
    <gatha type="3">Mettā upekkhiti ime dasa pūratova,</gatha>
    <gatha type="last">Pūrentu pārami guṇā janatānamatte.</gatha>
    <hangnum nr="71"/>
    <gatha type="1"> Pattuttaruttaradasā paṇidhāna bījā,</gatha>
    <gatha type="2">Cetoradharāya karuṇā jala sekha vuddhā;</gatha>
    <gatha type="3">Sabbaññu ñāṇa phaladā sati vāṭa guttā,</gatha>
    <gatha type="last">Taṃ samphalandisatu pāramitā latā te.</gatha>
    <hangnum nr="72"/>
    <gatha type="1"> Ābodhi puṇṇami padiṭṭha dinādito te,</gatha>
    <gatha type="2">Sambhāra kāla sita pakkha kamābhi vuddho;</gatha>
    <gatha type="3">Sampuṇṇa pārami guṇāmataraṃsi taṃva,</gatha>
    <gatha type="last">Sabbaṅgi kunda kumudāni pabodhayeyya.</gatha>
    <hangnum nr="73"/>
    <gatha type="1"> Āpacchimabbhava sivapphala lābha dānā,</gatha>
    <gatha type="2">Dānappabandhamapidāna phalappabhandaṃ;</gatha>
    <gatha type="3">Saṃvaḍḍhayi tvaṃ abhipatthanato yathevaṃ,</gatha>
    <gatha type="last">Jantuttaruttara phalaṃ khalu sambhunantu.</gatha>
    <hangnum nr="74"/>
    <gatha type="1"> Ārambhatoppabhuti yāva tavaggamaggā,</gatha>
    <gatha type="2">Vikkhālita ghakalusaṃ suci sīla toyaṃ;</gatha>
    <gatha type="3">Mettā dayā madhura sītalatāyupetaṃ,</gatha>
    <gatha type="last">Sodhetu tvaṃva bhava nissita jantu metaṃ.</gatha>
    <hangnum nr="75"/>
    <gatha type="1"> Āpaccimattamabhinikkhamanābhiyogā,</gatha>
    <gatha type="2">Paṭṭhāya tampabhavato paripuṇṇa gehā;</gatha>
    <gatha type="3">Tvaṃ sabba jāti gahato api nikkhamittho,</gatha>
    <gatha type="last">Evaṃ janā bhava dukhā khalu nikkhamantu.</gatha>
    <hangnum nr="76"/>
    <gatha type="1"> Ekaggato pala tale nisitā cirandhi,</gatha>
    <gatha type="2">Dhārā sucittu sutale sati daṇḍa baddhe;</gatha>
    <gatha type="3">Nibbijjhi lakkhaṇa dhanuṭṭhiti santi lakkhaṃ,</gatha>
    <gatha type="last">Khittā tayonamanu vijjhatu jantu khittā.</gatha>
    <hangnum nr="77"/>
    <gatha type="1"> Tvaṃ pāramī jala nidhiṃ caturiha bāhu,</gatha>
    <gatha type="2">Sattīhi suttari ciraṃ janakova sindhuṃ;</gatha>
    <gatha type="3">Sampanna vikkama phalosi yathā casova,</gatha>
    <gatha type="last">Evaṃ janā viriyatapphalame dhayantu.</gatha>
    <hangnum nr="78"/>
    <gatha type="1"> Satta paradha dahanesu ciraṃ sudhantaṃ,</gatha>
    <gatha type="2">Khantī suvaṇṇa kata rūpa samantimattā;</gatha>
    <gatha type="3">Sabbā parādhamasahi tvaṃasayhamevaṃ,</gatha>
    <gatha type="last">Sabbe janāpi khamanena bhajantu santiṃ.</gatha>
    <hangnum nr="79"/>
    <gatha type="1"> Lakkhādhikaṃ catura saṃkhiya kappa kālaṃ,</gatha>
    <gatha type="2">Saccena suṭṭhu paribhāvita vācino te;</gatha>
    <gatha type="3">Vācāya sacca phusitāya samenti jantu,</gatha>
    <gatha type="last">Evaṃ visuddha vacanā janatā bhavantu.</gatha>
    <paragraph nr="80"/>
    <gatha type="1">Ādinna dhamma mahiyatthira suppatiṭṭhā,</gatha>
    <gatha type="2">Dhiṭṭhāna pārami mahā vajiraddi tuyhaṃ;</gatha>
    <gatha type="3">Sattena kena pi yathāhi abhejja nejjo,</gatha>
    <gatha type="last">Evaṃ janāpi kusalesu adhiṭṭha hantu.</gatha>
    <hangnum nr="81"/>
    <gatha type="1"> Tvaṃ sabba satta cirabhāvita metta citta,</gatha>
    <gatha type="2">Toyehi saṃsamita kodha mahā hutāso;</gatha>
    <gatha type="3">Lokuttaraṃ taditaraṃ hitamāvahittho,</gatha>
    <gatha type="last">Evaṃ janesu janatā hitamāvahantū.</gatha>
    <hangnum nr="82"/>
    <gatha type="1"> Mittopakāra paṭipakkha janāpakāre,</gatha>
    <gatha type="2">Tvaṃ nibbikāra manaso cirabhāvanāya;</gatha>
    <gatha type="3">Pattosilābha pabhutaṭṭusu nibbikāraṃ,</gatha>
    <gatha type="last">Evaṃ janānunaya kopa nudā bhavantu.</gatha>
    <hangnum nr="83"/>
    <gatha type="1"> Sampanna hetu vibhavo tusite vimānaṃ,</gatha>
    <gatha type="2">Yuttaṃ guṇehi navabhippadavī vimānaṃ;</gatha>
    <gatha type="3">Tvaṃ vādhiparamidhirohiniyā tiloko,</gatha>
    <gatha type="last">Ārohatu bhaya sukhaṃ padavī vimānaṃ.</gatha>
    <hangnum nr="84"/>
    <gatha type="1"> Tvaṃverahaṃsi samabujjhi yathāca sammā,</gatha>
    <gatha type="2">Sampanna vijja caraṇo sugatosi hontu;</gatha>
    <gatha type="3">Lokaṃ vido purisadammasusārathī si,</gatha>
    <gatha type="last">Satthāsi bujjhi bhagavā si tatheva jantu.</gatha>
    <hangnum nr="85"/>
    <gatha type="1"> Saccitta bhū nidahitaṃ janatāya tuyhaṃ,</gatha>
    <gatha type="2">Kalyāṇavaṇṇaratanaṇṇavajātibhinnaṃ;</gatha>
    <gatha type="3">Dukkhaggi cora jalupaddutajāti gehe,</gatha>
    <gatha type="last">Tassā sukhaṃ bhavatu jīvitumāpadāya.</gatha>
    <hangnum nr="86"/>
    <gatha type="1"> Vācā vicitta vara tantu gataṅgi kaṇṭhe,</gatha>
    <gatha type="2">Svā mutta sagguṇa mahā ratanā valī te;</gatha>
    <gatha type="3">Vevaṇṇi yattani bhavaṃ sakalampahāya,</gatha>
    <gatha type="last">Hotañjanassa siri saṅgama maṅgalāya.</gatha>
    <hangnum nr="87"/>
    <gatha type="1"> Taṃ sagguṇatthava dahaṭṭha sutippanāli,</gatha>
    <gatha type="2">Nissandamāna guṇanīra nipāna tinte;</gatha>
    <gatha type="3">Khettetta saññini janā kata loma haṃsa,</gatha>
    <gatha type="last">Bījankurī kusala sassa phalaṃ labhantu.</gatha>
    <hangnum nr="88"/>
    <gatha type="1"> Āpāyikappabhuti dukkha nidāgha kāla,</gatha>
    <gatha type="2">Santāpitā nikhila loka mano kadambā;</gatha>
    <gatha type="3">Taṃ vaṅṇa megha phusanā hasanaṅkurehi,</gatha>
    <gatha type="last">Iddhā bhavantu mati vallari vellītā te.</gatha>
    <hangnum nr="89"/>
    <gatha type="1"> Hetuddasā phaladasā samavaṭṭhitaṃ taṃ,</gatha>
    <gatha type="2">Sabbattha satta hitamāvahaṇena siddhaṃ;</gatha>
    <gatha type="3">Cintāpathātiganubhāva vibhāvanante,</gatha>
    <gatha type="last">Bhūtānamatthu caritabbhutamattha sidhyā.</gatha>
    <hangnum nr="90"/>
    <gatha type="1"> Aṅgārakāsumabhilaṅghiya dāna kāle,</gatha>
    <gatha type="2">Bhattattano pada paṭicchaka paṅkajā ca;</gatha>
    <gatha type="3">Yātakkhaṇe tava pade dhaṭamuṭṭhahitvā,</gatha>
    <gatha type="last">Paṅkeruhāṃ siva madhuṃ sarataṃ dadantu.</gatha>
    <hangnum nr="91"/>
    <gatha type="1"> Saccena maccha pati vassita vassadhārā,</gatha>
    <gatha type="2">Satte dayāya tava vassita vassadhārā;</gatha>
    <gatha type="3">Gimhe janassa samayiṃsu yathā tathātā,</gatha>
    <gatha type="last">Dhamambuvuṭṭhiva samentu kilesa dāhe.</gatha>
    <hangnum nr="92"/>
    <gatha type="1"> Chaddanta nāga patinā khamatā parādhaṃ,</gatha>
    <gatha type="2">Chetvā kare ṭhapita dantavarāva luddaṃ;</gatha>
    <gatha type="3">Loke hitāya ṭhapitā tava danta dhātu,</gatha>
    <gatha type="last">Seṭṭhā janaṃ siva puraṃ lahu pāpayantu.</gatha>
    <hangnum nr="93"/>
    <gatha type="1"> Taṃ temiyākhya yatinossama mālakamhi,</gatha>
    <gatha type="2">Okiṇṇa mutta kanakā vuja vippakiṇṇā;</gatha>
    <gatha type="3">Kāruñña vārida cuto daka bindu bandhū,</gatha>
    <gatha type="last">Dhātu samentu tava jantusu dukkhadāhe.</gatha>
    <hangnum nr="94"/>
    <gatha type="1"> Raṭṭhassa attha caraṇāya asammukhassa,</gatha>
    <gatha type="2">Rāmena dinna tiṇa saṃkhata pādukāva;</gatha>
    <gatha type="3">Bhuttā tayā ciramasammukha nāgatassa,</gatha>
    <gatha type="last">Lokassa atthamanu tiṭṭhatu patta dhātu.</gatha>
    <hangnum nr="95"/>
    <gatha type="1"> Vutto janānamupadissa varāha raññā,</gatha>
    <gatha type="2">Satthiṃ sahassa saradaṃ viya ñāya dhammo;</gatha>
    <gatha type="3">Ādeyya heyyamupadissa tayā pavutto,</gatha>
    <gatha type="last">Dhammo pavattatu ciraṃ janatā hitāya.</gatha>
    <hangnum nr="96"/>
    <gatha type="1"> Mārāri maddana hitādhigamaṃ karotā,</gatha>
    <gatha type="2">Bhatto tayā vara mahā jaya bodhi rājā;</gatha>
    <gatha type="3">Saggā pavavagga hitahetu janassa hantvā,</gatha>
    <gatha type="last">Sabbantarāyamiha tiṭṭhatu suṭṭhu sajjo.</gatha>
    <hangnum nr="97"/>
    <gatha type="1"> Sāmoda vaṇṇa bhajanī guṇa mañjarīyaṃ,</gatha>
    <gatha type="2">Cariyā latā vikasitā tava sapphalaṅgaṃ;</gatha>
    <gatha type="3">Okiṇṇa citta madhupe rasa pīṇayanti,</gatha>
    <gatha type="last">Sambhāvitā bhuvi pavattatu matthakehi.</gatha>
    <hangnum nr="98"/>
    <gatha type="1"> Sambuddha selavalayantara jānanavhā,</gatha>
    <gatha type="2">Nottattato tipathagā yati sāgaraṭṭhā;</gatha>
    <gatha type="3">Dhammā pagā suti vase tarite puṇanti,</gatha>
    <gatha type="last">Sambhāra sassamiha vattatu pacayanti.</gatha>
    <hangnum nr="99"/>
    <gatha type="1"> Paññāṇa kūpa sita paggaha vāyu gāhī,</gatha>
    <gatha type="2">Saddhā lakāra sahitā sati pota vāhā;</gatha>
    <gatha type="3">Sampāpayātu bhava sāgara pāra tīra,</gatha>
    <gatha type="last">Sappattanaṃ varadhane pati patti nāvā.</gatha>
    <hangnum nr="100"/>
    <gatha type="1"> Bojjhaṅga satta ratanākara dhamma khandha,</gatha>
    <gatha type="2">Gambhīra nīra caya sāsana sāgaro saṃ;</gatha>
    <gatha type="3">So sīlyananta tanu veṭitha ñāṇa mantha,</gatha>
    <gatha type="last">Selena manthitavataṃ disatā mataṃ ve.</gatha>
    <hangnum nr="101"/>
    <gatha type="1"> Vuttena tena vidhinā vidhinā tato taṃ,</gatha>
    <gatha type="2">Laddhā nubhūtamamataṃ khila dosa nāsaṃ;</gatha>
    <gatha type="3">Accanta roga jaratā maraṇā bhi bhūtaṃ,</gatha>
    <gatha type="last">Bhūtaṃ karotu amaraṃ ajaraṃ arogaṃ.</gatha>
    <hangnum nr="102"/>
    <gatha type="1"> Saddhamma rāja raviniggata dhammaraṃsi,</gatha>
    <gatha type="2">Phullo dhutaṅgadala saṃvara kesarāli;</gatha>
    <gatha type="3">Saṅghāravinda nikaro samadhuṃ samādhi,</gatha>
    <gatha type="last">Sakkiṇṇiko disatu sāsana vāpi jato.</gatha>
    <hangnum nr="103"/>
    <gatha type="1"> Ānanda rañña ratanādi mahā yatinda,</gatha>
    <gatha type="2">Niccappabuddha padumappiya sevinaṅgī;</gatha>
    <gatha type="3">Buddhappiyena ghana buddha guṇappiyena,</gatha>
    <gatha type="last">Therālinā racita pajjamadhuṃ pibantu.</gatha>
    <hangnum nr="104"/>
    <gatha type="1"> Itthaṃ rūpa guṇānukittanavasā taṃ taṃ hitā siṃ sato,</gatha>
    <gatha type="2">Vatthānussati vattita iha yathā sattesu mettā ca me;</gatha>
    <gatha type="3">Evaṃ tābhi bhavanta ruttara tarā vattantu tā bodhi me,</gatha>
    <gatha type="last">Saṃyogoca dhanehi santihi bhave kalyāna mittehi ca.</gatha>
  </text>
</tree>
