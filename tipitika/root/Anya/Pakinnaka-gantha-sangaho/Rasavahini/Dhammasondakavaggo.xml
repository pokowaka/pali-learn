<?xml version='1.0' encoding='UTF-8'?>
<tree text="Dhammaso&#x1E47;&#x1E0D;akavaggo" target="text">
  <text>
    <title>1. Dhammasoṇḍakassa vatthumhi ayamānupubbīkathā</title>
    <paragraph>Tattha tesaṃ vatthūna muppattiyo dvidhā bhavanti jambudīpe sīhaḷadīpecāti, tattha jambudīpe tāḷīsa, sīhaḷadīpe tesaṭṭhi, tesu tāva jambudīpuppattivatthūni āvi bhavissanti, tatopi dhammasoṇḍakassa vatthu ādi, kathaṃ, amhākaṃ kira bhagavato pubbe imasmiṃyeva bhaddakappe kassaponāma satthā loke udapādi, tassa kho pana bhagavato sāsanantaradhānato na cireneva kālena amhākaṃ bodhisatto bārāṇasīrañño aggamahesiyā kucchismiṃ nibbatti, tassu ppatti kālasamanantarameva sabbasattānaṃ manasi dhammasaññā udapādi, tasmāssa dhammasoṇḍotināma makaṃsu, so paneso kumāro mahantena parivārena vaḍḍhento sabbasippesu nipphattiṃ patvā pitarā uparajjena pūjito hutvā dānādayo dasakusalakammapathe pūrento pituaccayenāmaccehi  rajjenābhisiñcito ahosi, so panesa dhammasoṇḍakamahārājā devanagarasadise bārāṇasīnagare cakkavattisadisaṃ bārāṇasīrajjaṃ kārento māsaddhamāsaccayena sirisayanagato evaṃ cintesi, mamevaṃ rajjasirimanubhavanaṃ na sobhati dhammaviyogena, divākara virahito nabho viyātiādinā nānākāraṇaṃ cintesi, tenettha.</paragraph>
    <hangnum nr="1"/>
    <gatha type="1"> Puññena sīlādimayena pubbe,</gatha>
    <gatha type="2">Katena pattosmi atanditena,</gatha>
    <gatha type="3">Masakkasāre viya devarājā;</gatha>
    <gatha type="last">Rājattamiddhe puramuttamamhi.</gatha>
    <hangnum nr="2"/>
    <gatha type="1"> Rūpena hārīnayanussavena,</gatha>
    <gatha type="2">Saddena sammā savaṇāmatena,</gatha>
    <gatha type="3">Gandhena ghānussavasobhanena,</gatha>
    <gatha type="last">Rasaññapuññena rasenacāpi.</gatha>
    <hangnum nr="3"/>
    <gatha type="1"> Phassena gattassa suphassadena,</gatha>
    <gatha type="2">Samiddhipattosmi mahiddhikohaṃ,</gatha>
    <gatha type="3">Nevettakeneva pamādabhāva,</gatha>
    <gatha type="last">Mā pajjituṃ yuttarūpanti ñatvā.</gatha>
    <hangnum nr="4"/>
    <gatha type="1"> Dassāmi aṅgaapi jīvitañca,</gatha>
    <gatha type="2">Dhaññaṃ dhanaṃ cāpi pasannacitto,</gatha>
    <gatha type="3">Sossāmi dhammaṃ sivamādadhānaṃ,</gatha>
    <gatha type="last">Jineritaṃ jātijarāpahāṇaṃ.</gatha>
    <hangnum nr="5"/>
    <gatha type="1"> Na sobhati yathākāsaṃ, jalaṃ dhāmapatiṃvinā,</gatha>
    <gatha type="last">Rajjakaraṇaṃ tathā mayhaṃ, vinā dhammā na sobhati.</gatha>
    <hangnum nr="6"/>
    <gatha type="1"> Na sobhati hathā ratti, nisānāthaṃ vinā sadā,</gatha>
    <gatha type="last">Rajjakaraṇaṃ tathā mayhaṃ, vinā dhammā na sobhati.</gatha>
    <hangnum nr="7"/>
    <gatha type="1"> Alaṅkatopi  ce hatthī, vinā dāṭhā na sobhati,</gatha>
    <gatha type="last">Rajjakaraṇaṃ tathā mayhaṃ, vinā dhammā na sobhati.</gatha>
    <hangnum nr="8"/>
    <gatha type="1"> Yathā kallolamālīyaṃ,</gatha>
    <gatha type="2">Vinā velā na sobhati,</gatha>
    <gatha type="3">Rajjakaraṇaṃ tathā mayhaṃ,</gatha>
    <gatha type="last">Vinā dhammā na sobhati.</gatha>
    <hangnum nr="9"/>
    <gatha type="1"> Yathā sumaṇḍito rājā,</gatha>
    <gatha type="2">Kupaṭo neva sobhati,</gatha>
    <gatha type="3">Rajjakaraṇaṃ tathā mayhaṃ,</gatha>
    <gatha type="last">Vinā dhammā na sobhati.</gatha>
    <hangnum nr="10"/>
    <gatha type="1"> Dhammameva suṇissāmi, dhamme me ramatī mano,</gatha>
    <gatha type="last">Na hi dhammā paraṃ atthi, dhammamūlaṃ tisampadanti.</gatha>
    <paragraph>Evaṃ cintetvā pātova sirigabbhā nikkhamma susajjite samussitasetacchatte rājapalleṅke amaccagaṇa parivuto nisīdi devarājāviya virocamāno, nisinno pana rājā amacce evamāha, yo panettha bhonto buddhabhāsitesu dhammesu kiñcidhammaṃ jānāti, so bhāsatu, sotumicchāmidhammanti, te sabbepi mayaṃ deva na jānāmāti āhaṃsu, taṃ sutvā a na tta ma no rājā evaṃ cintesi, yannūnāhaṃ hatthikkhandhe sahassaṃ ṭhapetvā nagare bheriṃcarāpeyyaṃ, yaṃ appevanāma koci dhanalobhena cātuppadikāyapi gāthāya dhammaṃ deseyya. Taṃ me dīgharattaṃ hitāya sukhāya bhavissatīti, tato so tathā katvāpi dhammadesakaṃ alabhanto puna dvisahassaṃ ticatupañcasahassantiyāvakoṭippakoṭiṃdammīti, tato gāma nigama janapade, tato seṭṭhiṭṭhānaṃ senāpati uparājaṭṭhānā dayopi, puna setacchattaṃ dammi, rājavesaṃ pahāya attānaṃ dāsaṃ sāvetvā dhammadesentassa dammiti vatvā bheri carāpetvāpi dhamma desakamalabhitvā saṃviggo  kimme dhammaviyogena rajjenāti amaccānaṃ rajjaṃ nīyyātetvā saddhammagavesako dhammasoṇḍakamahārājā mahāvanaṃ pāvisi gāma nigama rājadhāni paramparāya, tenettha.</paragraph>
    <hangnum nr="11"/>
    <gatha type="1"> Pure bheriṃ carāpetvā,</gatha>
    <gatha type="2">Dhammasoṇḍo narādhipo;</gatha>
    <gatha type="3">Saddhammajjhesakaṃ satthu,</gatha>
    <gatha type="last">Aladdhā dhanakoṭihi.</gatha>
    <hangnum nr="12"/>
    <gatha type="1"> Dāso homi pahāyāhaṃ,</gatha>
    <gatha type="2">Rājattaṃ desakassa me;</gatha>
    <gatha type="3">Iccāha so mahīpālo,</gatha>
    <gatha type="last">Aho dhammesu lolatā.</gatha>
    <hangnum nr="13"/>
    <gatha type="1"> Rajjaṃ nīyyātayitvāna, amaccānaṃ manoramaṃ,</gatha>
    <gatha type="last">Vanaṃ pāvisi so rājā, gavesaṃ dhammamuttamanti.</gatha>
    <paragraph>Mahāvanaṃ paviṭṭhakkhaṇe pana mahāsattassa puññatejena sakkassāsanaṃ uṇhākāraṃ dassesi, atha devarājā cintesi akāmaṃ me paṇḍukambala silāsanaṃ uṇhamahosi, kinnukho kāraṇanti lokaṃ olokento sakko devarājā dhammasoṇḍaka mahārājānaṃ sakalajambudīpaṃ vicinitvā saddhammajjhesakaṃ alabhitvā vanaṃ paviṭṭhabhāvaṃ addasa, dhammasoṇḍakamahārājā saddhammatthāya rajja dhana bandhu jīvitampi pahāya araññaṃ paviṭṭho, na so vatāyaṃ yovā sovā satto, imasmiṃyeva kappe buddho bhavissati, buddhabodhisatto cāyaṃ ajjeva mahāraññaṃ paviṭṭho saddhammaṃ aladdhā mahādukkhaṃ pāpuṇeyya, na cetaṃ yuttaṃ, ajja mayā tattha ganthabbaṃ dhammāmatarasena tamabhisiñcitvā rajje pahiṭṭhāpetunti cintetvā attabhāvaṃ vijahitvā bhayānakaṃ mahantaṃ rakkhasavesaṃ nimmiṇitvā mahāsattābhimukho avidūre attānaṃ dassesi, tenettha.</paragraph>
    <hangnum nr="14"/>
    <gatha type="1"> Byagghacchasīhamahiso  ragahatthidīpi,</gatha>
    <gatha type="2">Migākulaṃ kaṇṭakaselarukkhaṃ;</gatha>
    <gatha type="3">Narānamindo pavisitvakānanaṃ,</gatha>
    <gatha type="last">Itocito vibbhami dhammakāmo.</gatha>
    <hangnum nr="15"/>
    <gatha type="1"> Tassānubhāvena purindadassa,</gatha>
    <gatha type="2">Silāsanaṃ uṇhamahosi kāmaṃ;</gatha>
    <gatha type="3">Teneva so lokamudikkhamāno,</gatha>
    <gatha type="last">Addakkhi dhīraṃ vipine carantaṃ.</gatha>
    <hangnum nr="16"/>
    <gatha type="1"> Mayajja taṃ dhammarasena sammā,</gatha>
    <gatha type="2">Santappayitvā gamanaṃ varanti;</gatha>
    <gatha type="3">Mantvā subhīmañjanakūṭavaṇṇaṃ,</gatha>
    <gatha type="last">Mahāmukhaṃ niggata bhīmadāṭhaṃ.</gatha>
    <hangnum nr="17"/>
    <gatha type="1"> Dittaggisaṅkāsa visālanettaṃ,</gatha>
    <gatha type="2">Majjhena bhaggaṃ cipiṭagganāsaṃ;</gatha>
    <gatha type="3">Kharatambadāṭhiṃ ghanamassuvantaṃ,</gatha>
    <gatha type="last">Nīlodaraṃ gajjitabhīmaghosaṃ.</gatha>
    <hangnum nr="18"/>
    <gatha type="1"> Karoruhaṃ tikkhasalohitāyataṃ,</gatha>
    <gatha type="2">Visāladhotāyatakhaggahatthaṃ;</gatha>
    <gatha type="3">Gadāyudhenaṅkitamaññabāhuṃ,</gatha>
    <gatha type="last">Daṭṭhoṭṭhabhīmaṃ savalīlalāṭaṃ.</gatha>
    <hangnum nr="19"/>
    <gatha type="1"> Manussamaṃsādanarattapānaṃ,</gatha>
    <gatha type="2">Bhayānakaṃ kakkhalayakkhavaṇṇaṃ;</gatha>
    <gatha type="3">Sumāpayitvāna vanantarasmiṃ,</gatha>
    <gatha type="last">Dassesi attaṃ sa narādhipassāti.</gatha>
    <paragraph>Atha mahāsatto attano avidūre ṭhitaṃ rakkhasaṃ addakkhi, taṃ disvānāssa bhayaṃvā chambhitattaṃvā citthutrāsamattaṃvā nāhosi, kimatra cintesi, apināma evarūpo pirakkhaso dhammaṃ  jāneyya, yannūnāhaṃ tassa santike dhammaṃ suṇissāmi, tamme dīgharattaṃ hitāya sukhāya bhavissatīti cintesi. Cintetvā capana ajja mayā tamupasaṅkamma pucchitaṃ vaṭṭatīti gantvā rakkhasena saddhiṃ sallapanto āha.</paragraph>
    <hangnum nr="20"/>
    <gatha type="1"> Asmiṃ vanasmiṃ tarusaṇḍa maṇḍite;</gatha>
    <gatha type="2">Suphullitānekalatākulākule;</gatha>
    <gatha type="3">Adhiggahīto si mahānubhāva,</gatha>
    <gatha type="last">Pucchāmi taṃ deva vadehi kaṅkhaṃ.</gatha>
    <hangnum nr="21"/>
    <gatha type="1"> Dhammaṃ gavesaṃ vanamāgatomhi,</gatha>
    <gatha type="2">Pahāya rajjaṃ api ñātisaṅghaṃ;</gatha>
    <gatha type="3">Jānāsi ce samma vadehi mayhaṃ,</gatha>
    <gatha type="last">Ekampi gāthaṃ sugatena desitaṃ.</gatha>
    <centered>Tato yakkho āha.</centered>
    <hangnum nr="22"/>
    <gatha type="1"> Dhammaṃ pajānāmahamekadesaṃ,</gatha>
    <gatha type="2">Jineritaṃ sādhutaraṃ rasānaṃ,</gatha>
    <gatha type="3">Desemi cehaṃ tava dhamma maggaṃ,</gatha>
    <gatha type="last">Tuvañhi kiṃ kāhasi desakassāti.</gatha>
    <centered>Atha mahāsatto āha.</centered>
    <hangnum nr="23"/>
    <gatha type="1"> Rajje ṭhito assamahaṃ sace bho,</gatha>
    <gatha type="2">Anapparūpaṃ pakaromi pūjaṃ;</gatha>
    <gatha type="3">Idāni eko vanamajjhapatto,</gatha>
    <gatha type="last">Karomi kiṃ dehamimaṃ ṭhapetvā.</gatha>
    <hangnum nr="24"/>
    <gatha type="1"> Yadicchasi tvaṃ mama maṃsalohitaṃ,</gatha>
    <gatha type="2">Karomahaṃ saṅgahamajja tena,</gatha>
    <gatha type="3">Na catthi aññaṃ tava accanīyaṃ,</gatha>
    <gatha type="last">Desehi dhammaṃ sugata ppasatthanti.</gatha>
    <centered>Tato  yakkho āha.</centered>
    <hangnum nr="25"/>
    <gatha type="1"> Bhutvāna maṃsaṃ suhitova santo,</gatha>
    <gatha type="2">Hantvā pipāsaṃ rudhiraṃ pivitvā;</gatha>
    <gatha type="2">Dhammaṃ kathetuṃ pabhavāmi tuyhaṃ,</gatha>
    <gatha type="last">Vattuṃ na sakkomi khudāparetoti.</gatha>
    <centered>Atha mahāsatto āha.</centered>
    <hangnum nr="26"/>
    <gatha type="1"> Bhutvā tuvaṃ maṃ pathamañhi yakkha,</gatha>
    <gatha type="2">Pacchā tu desessasi kassa dhammaṃ;</gatha>
    <gatha type="3">Dhammassa mayhaṃ tava maṃsalābhaṃ,</gatha>
    <gatha type="last">Tvameva jānāhi yathā bhaveyyāti.</gatha>
    <paragraph>Evaṃ vutte sakko devānamindo sādhu mahārāja ahameva yuttaṃ jānāmīti vatvā tassāvidūre tigāvutubbedhaṃ añjanavaṇṇaṃ mahantaṃ pabbataṃ māpetvā mahārāja imamāruyha pabbatamuddhaniṭṭhito mama mukhe patatu, ahaṃ patanthassa te dhammaṃ desessāmi, evaṃ sante tuyhaṃ dhammapaṭilābho, mayhaṃca maṃsapaṭilābho bhavissatīti. Taṃ sutvā mahāsatto anamatagge saṃsāre saṃsarato me sīhabyagghacchamacchakacchapavihaṅgādīnaṃ bhakkhabhūtassa jātīsu pamāṇaṃ natti, ajja mayā sambuddhassa dhammatthāya jīvitaṃ pariccajituṃ vaṭṭatīti cintetvā evamāha.</paragraph>
    <hangnum nr="27"/>
    <gatha type="1"> Saṃsāravaṭṭesu vivaṭṭamānā,</gatha>
    <gatha type="2">Papponti dukkhaṃ janatā anekā;</gatha>
    <gatha type="3">Etañhi bho attano vā parassa,</gatha>
    <gatha type="last">Atthāya nāhosi ahosi tucchaṃ.</gatha>
    <hangnum nr="28"/>
    <gatha type="1"> Tvamadinnahārī tica pāradāriko,</gatha>
    <gatha type="2">Pāṇātipātīsi musā abhāsi;</gatha>
    <gatha type="3">Tva majjapāyīti akāsi dosaṃ,</gatha>
    <gatha type="last">Paggayha dukkhaṃ bahuso dadanti.</gatha>
    <hangnum nr="29"/>
    <gatha type="1"> Etañhi  bho attano vā parassa,</gatha>
    <gatha type="2">Atthāya nāhosi ahosi tucchaṃ;</gatha>
    <gatha type="3">Rukkhā papātā papatitvakeci,</gatha>
    <gatha type="last">Dubbandhiyā duggavisādanena.</gatha>
    <hangnum nr="30"/>
    <gatha type="1"> Byādhīhi nānākharavedanāhi,</gatha>
    <gatha type="2">Maranti sattā utuvedanāhi;</gatha>
    <gatha type="3">Etañhi bho attano vā parassa,</gatha>
    <gatha type="last">Atthāya nāhosi ahosi tucchaṃ.</gatha>
    <hangnum nr="31"/>
    <gatha type="1"> Byagghacchamaccho ragakucchiyañhi,</gatha>
    <gatha type="2">Matassa me natthi pamāṇasaṅkhā;</gatha>
    <gatha type="3">Etañhi bho attano vā parassa,</gatha>
    <gatha type="last">Atthāya nāhosi ahosi tucchaṃ.</gatha>
    <hangnum nr="32"/>
    <gatha type="1"> Etajja me ducca ja mattadānaṃ,</gatha>
    <gatha type="2">Na hoti devissariyādikāya;</gatha>
    <gatha type="3">Sabbaññubhāvaṃ pana pāpuṇitvā,</gatha>
    <gatha type="last">Saṃsārato nittaraṇāya satte.</gatha>
    <hangnum nr="33"/>
    <gatha type="1"> Tvaṃ samma mayhaṃ bahuso pakārī,</gatha>
    <gatha type="2">Tasmā tavetaṃ vacanaṃ karomi;</gatha>
    <gatha type="3">Asaṃkito desaya mayhadhammaṃ,</gatha>
    <gatha type="last">Samijjhate dāni manoratho teti.</gatha>
    <paragraph>Evañca pana vatvā mahāsatto pabbatamāruyha ṭhito āha, ahamajja rajjena saddhiṃ jīvitañca sarīramaṃsañca saddhammatthāya dammīti somanassappatto hutvā samma dhammaṃ desehīti vatvā tasmiṃ mahādāṭhaṃ mahāmukhaṃ vivaritvā ṭhite tassābhimukho upapati. Atha sakko devānamindo somanasso acchariyappatto attabhāvaṃ vijahitvā alaṅkatadibbattabhāvaṃ māpetvā ākāse  taruṇasuriyo viya obhāsamāno ākāsato patantaṃ mahāsattaṃ ubhohi hatthehi daḷhaṃ patigaṇhitvā devalokaṃ netvā paṇḍukambala silāsane nisīdāpetvā dibbamayehi gandhamālādīhi pūjetvā sayaṃ dhammaṃ sutvā pasanno pasannākāraṃ katvā kassapadasabalena desitāya aniccādiparidīpikāya.</paragraph>
    <hangnum nr="34"/>
    <gatha type="1"> Aniccāva ta saṅkhārā, uppādavayadhammino;</gatha>
    <gatha type="last">Uppajjitvā nirujjhanti, tesaṃ vūpasamo sukhoti.</gatha>
    <paragraph>Gāthāya dhammadesanena tassa manorathaṃ matthakaṃ pāpetvā devaloke mahantaṃ sirivibhavaṃ dassetvā ānetvā sakarajjeyeva patiṭṭhāpetvā appamatto hoti mahārājāti ovaditvā devalokameva agamāsīti.</paragraph>
    <hangnum nr="35"/>
    <gatha type="1"> Iti amitasiriṃ vā jīvitaṃ vāpi santo,</gatha>
    <gatha type="2">Na sumariya pasatthaṃ dhammamevā caranti;</gatha>
    <gatha type="3">Tanutara vibhavānaṃ appamāyūnamambho,</gatha>
    <gatha type="last">Iha kusalapamādo ko nu tumhādisānanti.</gatha>
    <centered>Dhammasoṇḍakavatthuṃ paṭhamaṃ.</centered>
    <title>2. Migaluddakassa vatthumhi ayamānupubbikathā</title>
    <paragraph>Ito kira eka tiṃsatime kappe sikhīnāma sammāsambuddho samatiṃsa pāramiyo pūretvā paramātisambodhiṃ patvā sadevakaṃ lokaṃ saṃsārakantārā uttārento dhammaratanavassaṃ vassāpento dhammabheriṃpaharanto dhammaketuṃ ussāpento ekasmiṃ samaye viveka manubrūhanto araññāyatanaṃ pāvisi,  pavisitvā capana supupphitanāgapunnāgādinānātarusaṇḍamaṇḍite suphullasumanamālatippabhutinānālatākule anekavidhadipadacatuppadasaṅghanisevite ramaṇīye sītalasilātale catugguṇaṃ saṅghāṭiṃpaññapetvā nisīdi chabbaṇṇaraṃsīhi disaṃ pūrayanto, tadā tattha devabrahmanāgasupaṇṇādayo sannipatitvā dibbamayehi gandhamālādīhi bhagavantaṃ pūjayamānā thomayamānā namassamānā aṭṭhaṃsu, tasmiṃ panasamāgame bhagavā madhurassaraṃ nicchārento brahmaghosena catusaccapaṭisaṃyuttaṃ dhammaṃ deseti amatavassaṃ vassāpentoviya. Tadā eko migaluddako vanaṃ paviṭṭho migasūkare hantvā maṃsaṃ khādanto taṃ ṭhānaṃ patvā addasa bhagavantaṃ dhammaṃ desentaṃ. Disvā ekamantaṃ ṭhito dhammaṃ sutvā cittaṃ pasādetvā tato cuto devaloke nibbattitvā chasu kāmasaggesu manussesuca aparāparaṃ issariyaṃ anubhavanto imasmiṃ buddhuppāde sāvatthiyaṃ kulagehe nibbattitvā viññutaṃ patto bhagavato sāsane pabbajitvā ekadivasaṃ dhammaṃ desentassa bhagavato catusaccapati saṃyuttaṃ dhammakathaṃ sutvā catupaṭisambhidāhi arahattaṃ patvā ekadivasaṃ bhikkhusaṅghamajjhagato attano katakammappakāsanena pītivācamudāhari.</paragraph>
    <hangnum nr="1"/>
    <gatha type="1"> E ka tiṃ se ito kappe,</gatha>
    <gatha type="2">Loke uppajji nāyako;</gatha>
    <gatha type="3">Pattiṃsa lakkhaṇātiṇṇo,</gatha>
    <gatha type="last">Sambuddho sa sikhīvhayo.</gatha>
    <hangnum nr="2"/>
    <gatha type="1"> Jalanto dīparukkhova, sūriyova nabha muggato;</gatha>
    <gatha type="last">Merurājāva sambuddho, janesaggo patāpavā.</gatha>
    <hangnum nr="3"/>
    <gatha type="1"> Pūretvā dhammanāvāyaṃ, sa nātho sakalaṃ pajaṃ;</gatha>
    <gatha type="last">Patiṭṭhapento saṃsāra, kantārā santibhūmiyaṃ.</gatha>
    <hangnum nr="4"/>
    <gatha type="1"> Dhammaketuṃ  samussento, hananto dhammadundubhiṃ;</gatha>
    <gatha type="last">Satte dukkhā pamocento, vasī tattha jino vasī.</gatha>
    <hangnum nr="5"/>
    <gatha type="1"> Ekasmiṃ samaye nātho,</gatha>
    <gatha type="2">Lokapajjotako jino;</gatha>
    <gatha type="3">Vivekakāmo sambuddho,</gatha>
    <gatha type="last">Surammaṃ kānanaṃ gato.</gatha>
    <hangnum nr="6"/>
    <gatha type="1"> Punnāganāgapūgādi, nānāpādapasaṃkulaṃ;</gatha>
    <gatha type="last">Latā liṅgitasākhāhi, sā modakusumāyutaṃ.</gatha>
    <hangnum nr="7"/>
    <gatha type="1"> Kusumā modasammatta, chappadāli nisevitaṃ;</gatha>
    <gatha type="last">Nānāmiga gaṇākiṇṇaṃ, mayūragaṇa naccitaṃ.</gatha>
    <hangnum nr="8"/>
    <gatha type="1"> Sītalacchodikāsādhu, supatitthajalāsayaṃ;</gatha>
    <gatha type="last">Āsāra sāradhārāhi, nijjharāsata saṃkulaṃ.</gatha>
    <hangnum nr="9"/>
    <gatha type="1"> Gantvāna so mahāraññaṃ,</gatha>
    <gatha type="2">Sītalaṃ sikatātalaṃ;</gatha>
    <gatha type="3">Silātale nisinnosi,</gatha>
    <gatha type="last">Vissajjento charaṃsiyo.</gatha>
    <hangnum nr="10"/>
    <gatha type="1"> Devā tattha samāgantvā, pūjesuṃ dvipaduttamaṃ;</gatha>
    <gatha type="last">Dibbehi gandhamālāhi, naccehi turiyehica.</gatha>
    <hangnum nr="11"/>
    <gatha type="1"> Devadevo tadā deva, saṅghamajjhe nisīdiya;</gatha>
    <gatha type="last">Catusacca madesesi, niccharaṃ madhuraṃ giraṃ.</gatha>
    <hangnum nr="12"/>
    <gatha type="1"> Tadāhaṃ luddako āsiṃ, migasūkaramārako;</gatha>
    <gatha type="last">Migamaṃsena jivāmi, tena posemi dārake <note>[posentoputtadārake itikatthaci]</note>.</gatha>
    <hangnum nr="13"/>
    <gatha type="1"> Tadāhaṃ  migavaṃ yāto,</gatha>
    <gatha type="2">Sabāṇo sasarāsano;</gatha>
    <gatha type="3">Addasaṃ virajaṃ buddhaṃ,</gatha>
    <gatha type="last">Devasaṅghapurakkhataṃ.</gatha>
    <hangnum nr="14"/>
    <gatha type="1"> Candaṃva tārakākiṇṇaṃ, meruṃvaṇṇavamajjhagaṃ;</gatha>
    <gatha type="last">Virocamāna māsīnaṃ, catusaccappakāsakaṃ.</gatha>
    <hangnum nr="15"/>
    <gatha type="1"> Ekapasse ṭhito tattha, assosiṃ dhammamuttamaṃ;</gatha>
    <gatha type="last">Tattha cittaṃ pasādetvā, somanassaṃ pavedayiṃ.</gatha>
    <hangnum nr="16"/>
    <gatha type="1"> Ekatiṃse ito kappe,</gatha>
    <gatha type="2">Yaṃ puññaṃ pasutaṃ mayā;</gatha>
    <gatha type="3">Tenāhaṃ puññakammena,</gatha>
    <gatha type="last">Jātosiṃ devayoniyaṃ.</gatha>
    <hangnum nr="17"/>
    <gatha type="1"> Sampattimanubhutvāna, chakāmagge parāparaṃ;</gatha>
    <gatha type="last">Devasaṅghaparibbūḷho, vimāne ratanāmaye.</gatha>
    <hangnum nr="18"/>
    <gatha type="1"> Manussesuca yaṃ aggaṃ, tassa bhāgī bhavāmahaṃ;</gatha>
    <gatha type="last">Bhoge me ūnatā natthi, saddhammasavaṇe phalaṃ.</gatha>
    <hangnum nr="19"/>
    <gatha type="1"> Imasmiṃ bhaddake kappe,</gatha>
    <gatha type="2">Sāvattipuramuttame;</gatha>
    <gatha type="3">Aḍḍhe mahaddhane sāle,</gatha>
    <gatha type="last">Jātohaṃ udite kule.</gatha>
    <hangnum nr="20"/>
    <gatha type="1"> Mahatā parivārena, patto vuddhiṃca viññutaṃ;</gatha>
    <gatha type="last">Cārikaṃ caramānohaṃ, patto jetavanaṃ varaṃ.</gatha>
    <hangnum nr="21"/>
    <gatha type="1"> Addasaṃ saha sissehi, nisinnaṃ sugataṃ tadā;</gatha>
    <gatha type="last">Assosiṃ madhuraṃ dhammaṃ, catusaccappakāsakaṃ.</gatha>
    <hangnum nr="22"/>
    <gatha type="1"> Sutvāna madhuraṃ dhammaṃ, pabbajitvāna sāsane;</gatha>
    <gatha type="last">A jarā maraṃ sītibhūtaṃ, patto nibbāṇamuttamaṃ.</gatha>
    <hangnum nr="23"/>
    <gatha type="1"> Sutaṃ  ekamuhuttaṃ me, tadā dhammaṃ sudesitaṃ;</gatha>
    <gatha type="last">Tenamhi caturāpāye, na jāto na kutobhayaṃ.</gatha>
    <hangnum nr="24"/>
    <gatha type="1"> Karamukkhippa vakkhāmi, karothe kagiraṃ mama;</gatha>
    <gatha type="last">Mamo pamaṃ karitvāna, dhammaṃ suṇātha sādhukanti.</gatha>
    <centered>Evañca pana vatvā satte dhammasavaṇe niyojesīti.</centered>
    <hangnum nr="25"/>
    <gatha type="1"> Iti tanutarakālaṃ sādhu dhammaṃ suṇitvā,</gatha>
    <gatha type="2">Adhigatavibhavānaṃ ānubhāvaṃ suṇitvā;</gatha>
    <gatha type="3">Bhavavibhavasukhaṃ bho patthayantā kusītaṃ,</gatha>
    <gatha type="last">Jahatha suṇatha dhammaṃ dullabhaṃ dullabhassāti.</gatha>
    <centered>Migaluddakassa vatthuṃ dutiyaṃ.</centered>
    <title>3. Tiṇṇaṃjanānaṃ vatthumhi ayamānupubbīkathā</title>
    <paragraph>Jambudīpasmiṃ kira pubbe mahānidāgho ahosi, tadā nidāghasuriyena sakiraṇakarā vāpi pokkharaṇi nadī girikandaranijjharādīsu udakaṃ nissesaṃ katvā pītamiva udake parikkhīṇe macchakacchapādayo yebhuyyena vināsaṃ pattā. Atha mahāraññabhūmiyaṃ rukkhatiṇalabhādayo atīva milātā ahesuṃ. Migapakkhinopighammābhitattā pipāsito marīciṃ toyantimaññamānā itocitoca dhāvantā mahādukkhappattā ahesuṃ. Tadā eko suvapotako pipāsito tattha tattha pānīyaṃ pariyesanto mahāraññe ekasmiṃ pūtipādape saṭṭhiratane narakāvāṭe pānīyagandhaṃ ghāyitvā lobhena pātuṃ otiṇṇo atipānena bhāro tattheva patitvā uggantuṃ nāsakkhi. Athāparopi sappoca manussocāti dve janā tattheva patiṃsu, sappānāma vivekaṃ laddhāva attaṃ vijahanti. Tasmāyaṃ aladdhā  vivekattaṃ uggantuṃ nāsakkhi. Anālambattā manussopi. Te uggantuṃ asakkontā maraṇabhayabhītā aññamañña maviheṭhentā tattheva vasiṃsu. Atheko barāṇasīvāsiko manusso vanaṃ paviṭṭho tatheva pānīyaṃ pariyesamāno taṃ ṭhānaṃ patvā te tayopi disvā kampamānahadayo valliyā piṭakaṃ bandhitvā sikkāya pakkhipitvā otāretvā te tayopi uddhari, athānena te amhākaṃ jīvitaṃ dinnanti somanassā tassevamāhaṃsu, sāmi mayaṃ tumhe nissāya jīvitaṃ labhimha, tumhe ito paṭṭhāya amhākaṃ sahāyo, mayampi te sahāyā, amhākaṃ vasanaṭṭhānāni āgantukāmāti vatvā tesu tāva suvapotako āha, sāmi bārāṇasiyaṃ dakkhiṇadvāre mahānigrodho atthi, tatthāhaṃ vasāmi, tava tathārūpe kicce sati mama santikamāgamma suvāti saddaṃkarohīti vatvā mettithiraṃ katvā pakkāmi, sappopi sammāhaṃ tasseva nigrodhassā vidūre mahantaṃ vammikaṃ atthi, tattha vasāmi, tavatthe sati tatthāgantvā dīghātisaddaṃ karohīti vatvā tathevapakkāmi, manussopi bārāṇasiyaṃ asukāyanāma vīthiyā asukagehe vasāmi, tavatthe sati mama santikaṃ āgacchāti vatvā pakkāmi, athā parabhāge so upakārako puriso attano kicce sañjāte mama sahāyānaṃ santikaṃ gamissāmīti saṅketānusārena gantvā nigrodhamūle ṭhito suvassa saddamakāsi, taṃ sutvā suvapotako vegenāgantvā tena saddhiṃ paṭisammoditvāsamma cirenā gatosi, āgatakāraṇaṃ me ācikkhāti āha. Sopāha sammāhaṃ jīvitu masakkonto puttadārake ñātīnaṃ paṭipādetvā tava santikamāgatomhiti, suvapotakopi sādhu samma tayā kataṃ mama santikamāgacchantena, tayā mama jīvitaṃ dinnaṃ, mayāpi tava jīvanupāyaṃ kātuṃ vaṭṭati, yāvāhaṃ āgacchāmi, tāvettha thokaṃ vissamāti vatvā pakkāmi jīvanupāyaṃ pariyesamāno,  tasmiṃ kira samaye bārāṇasīrājā nagarato nikkhamma susajjituyyānaṃ pavisitvā sapariso kīḷitvā majjhantikasamaye suphullitaṃ pañcapadumasañchanvaṃ maṅgalapokkharaṇiṃ disvā nahāyitukāmo sabbābharaṇāni omuñcitvā rājapurise paṭipādetvā nahāyituṃ otari, tadā suvapotako taṃ ṭhānaṃ patto sākhantare nilīno rājapurisānaṃ pamādaṃ disvā rañño muttāhāraṃ ḍasitvā ākāsaṃ pakkhanditvā vegenāgantvā attano sahāyassa datvā appamatto imaṃ valañjehi sammāti vatvā adāsi, tato so naṃ gahetvā imaṃ kuhiṃ paṭisāmessāmīti cintonto mameko sahāyako antonagare vasati, tasmiṃ ṭhapessāmīti cintetvā yathāsaṅketamupagamma taṃ disvā paṭisanthāraṃ katvā suvapotakena kato pakāraṃ pakāsetvā imaṃ muttāhāraṃ sādhukaṃ ṭhapehīti vatvā adāsi, taṃkhaṇe rājā nahātvānulitto ābharaṇāni pilandhento muttāhāraṃ nāddasa. Tato rājapurisā antoca bahica parijane upaparikkhitvā muttāhāraṃ apassantā nagare bheriṃ carāpesuṃ, yo muttāhāraṃ passati, tassa rājā mahantaṃ yasaṃ dassatīti. Taṃ sutvā so mittadūbhī evaṃ cintesi, ahaṃcamhi dukkhito, yannūnāhaṃ muttāhāraṃ rañño dassetvā sukhena vaseyyaṃ, kimme etenāti tena kataṃ tathārūpaṃ upakāraṃ asallakkhento mahāmittadūbhī puriso rājapurise upasaṅkamma muttahāraṃ attano santike ṭhapitabhāvaṃ kathesi, bho mama santike eko puriso muttahāraṃ ṭhapesīti. Evaṃ asappurisasaṃsaggoti, tathāhi.</paragraph>
    <hangnum nr="1"/>
    <gatha type="1"> Yathā saṃvaḍḍhito nimbo, madhukhīro dasiñcanā;</gatha>
    <gatha type="last">Na yāti madhuraṃ taṃ vo, pakāra masataṃ kataṃ.</gatha>
    <hangnum nr="2"/>
    <gatha type="1"> Sīsenu daka mādāya, vaḍḍhitopi nuhītaru;</gatha>
    <gatha type="last">Na yāti madhuraṃ taṃvo, pakāramasataṃ kataṃ.</gatha>
    <hangnum nr="3"/>
    <gatha type="1"> Niccaṃ  khīrodapānena, vaḍḍhito siviso yathā;</gatha>
    <gatha type="last">Visaṃva parivatteti, tathā nīcopakārakaṃ.</gatha>
    <hangnum nr="4"/>
    <gatha type="1"> Yathāttanā kato aggi, sītalaṃ na dade khalu;</gatha>
    <gatha type="last">Tathā nīce kataṃ kāraṃ, aggīva dahate tanuṃ.</gatha>
    <hangnum nr="5"/>
    <gatha type="1"> Tasmā upaparikkhitvā, hāvabhāvena buddhiyā;</gatha>
    <gatha type="last">Kātabbā metti jantūhi, nāmitto labhatesukhanti.</gatha>
    <paragraph>Athassa mittadubhino vacanena rājapurisā muttāhāraṃcataṃca gahetvā sabhaṇḍakaṃ purisaṃ dassesuṃ. Atha rājā sabhaṇḍakaṃ coraṃ disvā kuddho imaṃ netvā dakkhiṇadvāre jīvasūle uttāsethāti āṇāpesi, rājapurisā tassa rājāṇaṃ karonto agamaṃsu, tehi nīyamāno puriso dakkhiṇadvārā nikkhamma sappasahāyaṃ saritvā appevanāme tassa santikā kiñci sotthi bhaveyyāti pubbe vuttasaṅketā nusārena vammikaṃ disvā samma dīghāti saddamakāsi, so vammikā nikkhammataṃ tathā niyamānaṃ disvā saṃviggo dukkhappatto sahāyassame ajja avassayena upatthambhaṃ bhavituṃ vaṭṭatīti taṃ samassāsetvā attabhāvaṃ vijahitvā aññataravesena rājapurise upasaṅkamma imaṃ purisaṃ muhuttaṃmā mārethāti daḷhaṃ vatvā muhuttena rañño aggamahesiyā vasanaṭṭhānaṃ gantvā sappavaṇṇena deviṃ ḍasitvā tāya visena mucchitakāle manussavaṇṇena vajjhappatto visosadhaṃ jānātitī vatvā taṃkhaṇeva sahāyassa santikaṃ gantvā raññā tava pakko sitakāle gantvā udakappasatena deviyā sarīre paharitvā nibbisaṃ karāhīti vatvā pakkāmi, atha rājā visavejja pariyesanto taṃ pavattiṃ sutvā vajjhappattaṃ ānethāti āṇāpetvā deviyā nibbisaṃ karothāti āha, so nāgarājena vuttanayena nibbisamakāsi, sā sukhitā arogā ahosi, rājā taṃ disvā tuṭṭho tassa khettavatthuyānavāhanādidānena  mahāsakkāramakāsi, atha so rājānaṃ upasaṅkamma attanā kataṃ sabbaṃ pakāsesi. Tena vuttaṃ.</paragraph>
    <hangnum nr="6"/>
    <gatha type="1"> Ekadāhaṃ mahārāja, vanaṃ kammena kenaci;</gatha>
    <gatha type="last">Gatoddasaṃ mahāvāṭe, patitaṃ suvapotakaṃ.</gatha>
    <hangnum nr="7"/>
    <gatha type="1"> Atho ragaṃ manussaṃca;</gatha>
    <gatha type="2">Dukkhappatte khudāpare;</gatha>
    <gatha type="3">Ukkhipiṃ karuṇāyāhaṃ;</gatha>
    <gatha type="last">Te me vocuṃ tadā tayo.</gatha>
    <hangnum nr="8"/>
    <gatha type="1"> Adāsi jīvamamhākaṃ, upakārosi no tuvaṃ;</gatha>
    <gatha type="last">Tava kicce samuppanne, amhākaṃ ehi santikaṃ.</gatha>
    <hangnum nr="9"/>
    <gatha type="1"> Evaṃ tehi pavuttohaṃ, agañchiṃ suvasantikaṃ;</gatha>
    <gatha type="last">Tena katūpakārohaṃ, manussassāpi santikaṃ.</gatha>
    <hangnum nr="10"/>
    <gatha type="1"> Tenāhaṃ maraṇappatto, addasaṃ uragādhipaṃ;</gatha>
    <gatha type="last">Sodāsi jīvitaṃ mayhaṃ, alatthaṃ <note>[aladdha itisabbattha]</note> vipulaṃ dhanaṃ.</gatha>
    <hangnum nr="11"/>
    <gatha type="1"> Sujano nāvamantabbo, khuddakoti narādhipa;</gatha>
    <gatha type="last">Suvoca uragocete, mittadhamme patiṭṭhitā.</gatha>
    <hangnum nr="12"/>
    <gatha type="1"> Kāraṇaññū manusseso,</gatha>
    <gatha type="2">Amhehi samajātiko;</gatha>
    <gatha type="3">Katūpakāro evampi,</gatha>
    <gatha type="last">Diso jāto narādhamo.</gatha>
    <hangnum nr="13"/>
    <gatha type="1"> Akasmā deva kuppanti, pasīdantinimittato;</gatha>
    <gatha type="last">Sīlaṃ hetamasādhūnaṃ, bālānamavijānataṃ.</gatha>
    <hangnum nr="14"/>
    <gatha type="1"> Manussāpi mahārāja, keci vissāsiyā na ve;</gatha>
    <gatha type="last">Tiracchānāpi honteva, ajimhamanasāsaṭhāti.</gatha>
    <paragraph>Evaṃ  so attano pavattiṃ kathesi, rājā taṃ sutvā pasanno imassa purisassa mahantaṃ gehaṃ katvā mahāparihāraṃ karothāti āṇāpesi, so pana mama gehaṃ nigrodhassa ca vammikassa ca antare karothāti vatvā tathā kāretvā tattha vasanto rājūpaṭṭhānaṃ karonto tehi sahāyehi saddhiṃ sammodamāno yāvajīvaṃ vasitvā āyu pariyosāne tehi saddhiṃ yathākammaṃ gatoti.</paragraph>
    <hangnum nr="15"/>
    <gatha type="1"> Iti patitasukhamhā aṅgato vā dhanamhā,</gatha>
    <gatha type="2">Paramatarapatiṭṭhā honti mittā sakhānaṃ;</gatha>
    <gatha type="3">Virahitasakhinaṃ bho natthi yasmābhivuddhi,</gatha>
    <gatha type="last">Ciṇutha kusaladhammaṃ mittavantā mahantaṃ.</gatha>
    <centered>Tiṇṇaṃ janānaṃ vatthuṃ tatiyaṃ.</centered>
    <title>4. Buddheniyā vatthumhi ayamānupubbīkathā</title>
    <paragraph>Jambudīpe kira pubbe pāṭaliputtanagare sattāsītīkoṭinihitadhanaṃ ekaṃ seṭṭhikulaṃ ahosi, tassa pana seṭṭhino ekāyeva dhītā ahosi nāmena buddhenināma, tassā sattavassikakāle mātāpitaro kālamakaṃsu, tasmiṃ kule sabbaṃ sāpateyyaṃ tassāyeva ahosi, sā kira abhirūpā pāsādikā paramāya vaṇṇapokkharatāya samannāgatā devaccharapaṭibhāgā piyāca ahosi manāpā, saddhā pasannā ratanattayamāmikā paṭivasati, tasmiṃ pana nagare seṭṭhisenāpatiuparājādayo taṃ attano pādaparicārikaṃ kāmayamānā manusse pesesuṃ paṇṇākārehi saddhiṃ, sā taṃ sutvā cintesi, mayhaṃ mātāpitaro sabbaṃ vibhavaṃ pahāya matā, mayā pana tathā agantabbaṃ, kiṃ me patikulena, kevalaṃ  vittavināsāya bhavati, mayā pani maṃ dhanaṃ buddhasāsaneyeva nidahituṃ vaṭṭatīti cintesi, cintetvā ca pana tesaṃ na mayhaṃ patikulenatthoti paṭikkhipi, sā tato paṭṭhāya mahādānaṃ pavattentī samaṇabrahmaṇe santappesi, tenettha.</paragraph>
    <hangnum nr="1"/>
    <gatha type="1"> Catuddisāyātajinatrajānaṃ,</gatha>
    <gatha type="2">Āpānabhūtaṃ gharamāsi tassā;</gatha>
    <gatha type="3">Yadicchita ppaccayalābha hetu,</gatha>
    <gatha type="last">Devaddumovāsi mahānubhāvo.</gatha>
    <hangnum nr="2"/>
    <gatha type="1"> Pupphūpahārādi vitānalaṅkatā,</gatha>
    <gatha type="2">Padīpa paññatta subhāsanāvalī;</gatha>
    <gatha type="3">Sukhāsanāsīna vasīhilaṅkatā,</gatha>
    <gatha type="last">Tassāsi tasmiṃ varadānasālā.</gatha>
    <hangnum nr="3"/>
    <gatha type="1"> Sudhotahatthā sucipuññacittā,</gatha>
    <gatha type="2">Sadādarā rakkhitapañcasīlā;</gatha>
    <gatha type="3">Buddhenināmā karuṇā guṇaggā,</gatha>
    <gatha type="last">Adā mahādānavaraṃ pasatthanti.</gatha>
    <paragraph>Athāparabhāge eko assavāṇijako assa-vāṇijjāya pubbantāparantaṃ gacchanto āgamma imissā gehe nivāsaṃ gaṇhi, atha so vāṇijo taṃ disvā dhītusinehaṃ pati ṭṭhā pe tvā gandhamālavatthālaṅkārādīhi tassā upakārako hutvā gamanakāle amma etesu assesu tava ruccanakaṃ assaṃ gaṇhāhīti āha, sāpi asse oloketvā ekaṃ sindhavapotakaṃ disvā etaṃ me dehīti āha, vāṇijo amma eso sindhavapotako, appamattā hutvā paṭijaggāhīti vatvā taṃ paṭipādetvā agamāsi. Sāpi taṃ paṭijaggamānā ākāsagāmibhāvaṃ ñatvā sammā paṭijaggantī evaṃ cintesi, puññakaraṇassa  me sahāyo laddhoti, agatapubbāca me bhagavato samāraṃ mārabalaṃ vidhametvā buddhabhūtassa jayamahābodhibhūmi, yannūnāhaṃ tattha gantvā bhagavato jayamahābodhiṃ vandeyyanti cintetvā ba hū rajatasuvaṇṇamālādayo kārāpetvā ekadivasaṃ assa mabhiruyha ākāsena gantvā bodhimālake ṭhatvā āgacchantuayyā suvaṇṇamālā pūjetuṃti ugghosesi. Tenettha.</paragraph>
    <hangnum nr="4"/>
    <gatha type="1"> Yato paṭṭhāyahaṃ buddha, sāsane suddhamānasā;</gatha>
    <gatha type="last">Pasannā tena saccena, mamānuggahabuddhiyā.</gatha>
    <hangnum nr="5"/>
    <gatha type="1"> Āgacchantu namassantu, bodhiṃ pūjentu sādhukaṃ;</gatha>
    <gatha type="last">Soṇṇamālāhi sambuddha, puttā ariyasāvakā.</gatha>
    <hangnum nr="6"/>
    <gatha type="1"> Sutvā taṃ vacanaṃ ayyā, bahū sīhaḷavāsino;</gatha>
    <gatha type="last">Āgamma nabhasā tattha, vandiṃ suca mahiṃsucāti.</gatha>
    <paragraph>Tato ppatuti sā kumārikā buddhasāsane atīva pasannā niccameva assa mabhiruyha āgantvā ariyehi saddhiṃ mahābodhiṃ suvaṇṇamālāhi pūjetvā gacchati, atha pāṭaliputtanagaropavane vanacarā tassā abhiṇhaṃ gacchantiyā ca āgacchantiyā ca rūpasampattiṃ disvā rañño kathesuṃ. Mahārāja evarūpā kumārikā assa mabhiruyha āgantvā nibaddhaṃ vanditvā gacchati. Devassānurūpā aggamahesī bhavitunti, rā jā taṃ sutvā tenahi bhaṇe gaṇhatha naṃ kumāriṃ, mama aggamahesiṃ karomīti purise payojesi, tena payuttapurisā bodhipūjaṃ katvā āgacchantiṃ gaṇhāmāti tattha nilīnā gahaṇasajjā aṭṭhaṃsu, tadā sā kumārikā assa mabhiruyha mahābodhimaṇḍaṃ gantvā vītarogehi saddhiṃ pupphapūjaṃ katvā vanditvā nivatti, atha tesu eko dhammarakkhita ttheronāma tassā eva māha, bhagini taṃ antarāmagge corā gaṇhitukāmā ṭhitā, asukaṭṭhānaṃ patvā appamattā  sīghaṃ gacchāti, sāpi gacchantī taṃ ṭhānaṃ patvā corehi anubandhitā assassa paṇhiyā saññaṃ datvā pakkāmi, corā pacchato pacchato anubandhiṃsu. Asso vegaṃ ja ne tvā ākāsa mullaṅghi, kumārikā vegaṃ sandhāretuṃ asakkontī assassa piṭṭhito parigalitvā patantī mayā katūpakāraṃ sara puttāti āha, so patantiṃ disvā vegenā gantvā piṭṭhiyaṃ nisīdāpetvā ākāsato netvā sa ka ṭṭhā ne yeva patiṭṭhāpesi. Tasmā.</paragraph>
    <hangnum nr="7"/>
    <gatha type="1"> Tiracchānagatāpevaṃ, sarantā upakārakaṃ;</gatha>
    <gatha type="last">Na jahantīti mantvāna, kataññū hontu pāṇinoti.</gatha>
    <paragraph>Tato sā kumārikā sattā sītikoṭidhanaṃ buddhasāsaneyeva cajitvā yāvajīvaṃ sīlaṃ rakkhitvā uposathakammaṃ ka tvā ta to cutā sutta ppabuddho viya devaloke nibbattīti.</paragraph>
    <hangnum nr="8"/>
    <gatha type="1"> Atitaruṇavayā bho mātugāmāpi evaṃ,</gatha>
    <gatha type="2">Vividhakusalakammaṃ katva saggaṃ vajanti;</gatha>
    <gatha type="3">Kusalaphalamahantaṃ maññamānā bhavantā,</gatha>
    <gatha type="last">Bhavatha katha mupekkhā dānamānādikamme.</gatha>
    <centered>Buddheniyā vatthuṃ catutthaṃ.</centered>
    <title>5. Ahituṇḍikassa vatthumhi ayamānupubbīkathā</title>
    <paragraph>Imasmiṃ kira bhaddakappamhi amhākaṃ kira bhagavato pubbe kassaponāma satthā loke uppajjitvā sadevakaṃ lokaṃ saṃsārasāgarā tāretvā sabbabuddhakiccāni niṭṭhapetvā atthaṃ gato divasakaroviya setabyamhi anupādisesāya nibbāṇadhātuyā parinibbāyi, tadā sakalajambudīpavāsino manussā sannipatitvā  ekekaṃ suvaṇṇiṭṭhakaṃ koṭiagghanakaṃ ratanavicittaṃ bahicinanatthāya ekekaṃ aḍḍhakoṭiagghanakaṃ abbhantarūpapūraṇatthaṃ manosilāya mattikākiccaṃ karontā yojanabbedhaṃ thūpaṃ katvā mahantaṃ sakkāraṃ karonti. Tadā eko ahituṇḍiko gāmanigamarājadhānīsu sappe kīḷāpetvā jīvikaṃ kappento ekaṃ gāmakaṃ patvā tattha sappe kīḷāpetvā santuṭṭhehi gāmavāsīhi dinnavividhopāyano khādanīyabhojanīyaṃ khā di tvā bhuñjitvā tattheva nivāsaṃ gahetvā nisīdi. Tasmiṃ kira gāmake manussā yebhuyyena ratanattayamāmakā. Tasmā te rattibhāge sayantā ‘‘namo buddhāyāti’’ evamādiṃ vadanti. So pana ahituṇḍiko micchādiṭṭhiko tiṇṇaṃ ratanānaṃ guṇaṃ na jānāti. Tasmā tesaṃ taṃ vacanaṃ sutvā sayampi ke ḷiṃ kurumāno parihāsavasena ‘‘namo buddhāyāti’’ vadati, athekadivasaṃ so attano kīḷāpanasamatthaṃ ekaṃ sappaṃ bhattha tattha pariyesamāno āhiṇḍati. Tadā eko nāgarājā kassapadasabalassa thū paṃ ga ntvā vanditvā ekaṃ vammikaṃ pavisati. Taṃ di svā ahituṇḍiko vegenā gantvā nāgarājaṃ gaṇhituṃ mantaṃ parijapi, so mantaṃ sutvā kujjhitvā taṃ māretukāmo anubandhi, taṃ di svā ahituṇḍiko ve ge na palāyanto ekasmiṃ pāsāṇe pakkhalitvā patamāno pubbevuttaparihāsa vacanaparicayena ‘‘namo buddhāyāti’’ vadanto pati. Tassa taṃ vacanaṃ anubandhantassa nāgarañño sotapathe amataṃviya pati. Atha so ratanattayagāravena tasmiṃ kodhaṃ nibbāpetvā samma mā bhāyi. Ahaṃ ratanattayamantānubhāvapāsena baddho. Tasmā tu vaṃ ḍasituṃ mayhaṃ ananurūpaṃ. Ajja ta yi pasannomhi, paṇṇākāraṃ tedammi, gaṇhāti tīṇi suvaṇṇapupphāni adāsi. Evaṃ ratanattayaṃ nāma ghorāsivisānampi sappānaṃ manaṃ pīṇeti. Honti cettha.</paragraph>
    <hangnum nr="1"/>
    <gatha type="1"> Buddhoti  vacanaṃ seṭṭhaṃ, buddhoti pada muttamaṃ;</gatha>
    <gatha type="last">Natthi tena samaṃ loke, aññaṃ sotarasāyanaṃ.</gatha>
    <hangnum nr="2"/>
    <gatha type="1"> Dhammotivacanaṃ seṭṭhaṃ, dhammoti padamuttamaṃ;</gatha>
    <gatha type="last">Natthi tena samaṃ loke, aññaṃ sotarasāyanaṃ.</gatha>
    <hangnum nr="3"/>
    <gatha type="1"> Saṅghoti vacanaṃ seṭṭhaṃ, saṅghoti padamuttamaṃ;</gatha>
    <gatha type="last">Natthi tena samaṃ loke, aññaṃ sotarasāyanaṃ.</gatha>
    <hangnum nr="4"/>
    <gatha type="1"> Tassa mukhaṃ mukhaṃ nāma, yaṃ vattati mukhe sadā;</gatha>
    <gatha type="last">Dullabhaṃ buddhavacanaṃ, sabbasampattidāyakaṃ.</gatha>
    <hangnum nr="5"/>
    <gatha type="1"> Tassa mano mano nāma, yaṃ ce manasi vattati;</gatha>
    <gatha type="last">Dullabhaṃ buddhavacanaṃ, sabbasampattidāyakaṃ.</gatha>
    <hangnum nr="6"/>
    <gatha type="1"> Tameva kavacaṃ dehe, tameva maṇi kāmado;</gatha>
    <gatha type="last">Tameva surabhī dhenu, tameva surapādapo.</gatha>
    <hangnum nr="7"/>
    <gatha type="1"> Tasseva sotaṃ sotaṃva, yaṃ suṇāti jano ayaṃ</gatha>
    <gatha type="last">Dullabhaṃ buddhavacanaṃ, sabbasampattidāyakaṃ.</gatha>
    <hangnum nr="8"/>
    <gatha type="1"> Evaṃ vidho rago ghoro, haḷāhaḷaviso sadā;</gatha>
    <gatha type="last">Buddhoti vacanaṃ sutvā, santuṭṭho dāsi jīvitaṃ.</gatha>
    <hangnum nr="9"/>
    <gatha type="1"> Soṇṇapupphattayaṃcāpi, mahagghaṃ bahalaṃ adā;</gatha>
    <gatha type="last">Passa buddhoti vācāya, ānubhāvamahantatanti.</gatha>
    <paragraph>Atha nāgarājā tassa tāni suvaṇṇapupphāni datvā evamāha. Samma etesu ekaṃ tava puññattāya ekaṃ mama puññatthāya pūjehi. Itarena yāvajīvaṃ sukhena jīvanto puttadāre posento dānādīsu appamajjanto jīvikaṃ kappehi. Mā hīnakamme byavaṭo hohi, micchādiṭṭhiñca pajahāti ovaditvā pakkāmi. Ahituṇḍikopi somanassappatto tena vuttanayeneva dvihi pupphehi cetiyaṃ pūjetvā ekena sa ha ssaṃ labhitvā te na puttadāre  posento kapaṇaddhikavaṇibbakādīnaṃ dānaṃ dento ahituṇḍikakammaṃ pahāha kusalameva upacinanto āyupariyosāne saggaparāyano ahosi.</paragraph>
    <hangnum nr="10"/>
    <gatha type="1"> Iti aviditasatto kiñci buddhānubhāvaṃ,</gatha>
    <gatha type="2">Labhati dhanavisesaṃ yassa nāmappakāsā;</gatha>
    <gatha type="3">Viditajananikāyo kinnu tassānubhāvaṃ,</gatha>
    <gatha type="last">Na lapati jinanāmaṃ kicca maññappahāyāti.</gatha>
    <centered>Ahituṇḍikassa vatthuṃ pañcamaṃ.</centered>
    <title>6. Saraṇattherassa vatthumhi ayamānupubbīkathā</title>
    <paragraph>Sāvatthiyaṃ kira sumano nāme ko gahapati ahosi. Tassa bhariyā sujampatikā nāma. Te agāraṃ ajjhāvasantā aparabhāge puttaṃca dhītaraṃca labhiṃsu. Atha tesaṃ daharakāleyeva mātāpitaro kālaṃ karontā jeṭṭhakaṃpakkositvā mayaṃ putta tuvaṃ patirūpe ṭhāne nivesituṃ nāsakkhimha, yaṃ no ghare vibhavaṃ, sabbaṃ taṃ gaṇha. Imāyaca te kaṇiṭṭhikāya vuddhiṃtvameva jānāhīti vatvā jeṭṭhakassa hatthe kaṇiṭṭhikāya hatthaṃ ṭhapetvā kālamakaṃsu. Atha so mātāpitunnaṃ accayena āḷāhanakiccaṃ katvā vasanto kālantarena kaṇiṭṭhikaṃ patirūpena kulena sambandhitvā sayampi dārapariggahamakāsi. Athāparabhāge tassa kaṇiṭṭhikā gabbhinī hutvā ekadivasaṃ sāmikaṃ āha, sāmi mama bhātaraṃ daṭṭhukāmāmhīti. Sopi sādhu bhaddeti anurūpena paṇṇākārena tāya saddhiṃ nikkhami. Tadā pana bhagavā sunivattho supāruto bhikkhusaṅghaparivuso piṇḍāya nagaraṃ pāvisi chabbaṇṇaghanabuddharaṃsiyo vissajjento, ta to te bhagavantaṃ disvā pasannacittā pañcapatiṭṭhitena  vanditvā aṭṭhaṃsu, atha sattā tesaṃ jayampatikānaṃ upanissayasampattiṃdisvā te saraṇesuca sīlesuca patiṭṭhāpetvā evamāha, kadāci vo dukkhe uppanne tathāgato anussaritabboti. Tathāhi.</paragraph>
    <hangnum nr="1"/>
    <gatha type="1"> Yaṃkiñci bhayamuppannaṃ, rājacorādisambhavaṃ;</gatha>
    <gatha type="last">Tadā sareyya sambuddhaṃ, nicchantota dupaddavaṃ.</gatha>
    <hangnum nr="2"/>
    <gatha type="1"> Yaṃ ve upaddavaṃ hoti, yakkhapetā disambhavaṃ;</gatha>
    <gatha type="last">Tadā sareyya sambuddhaṃ, nicchanto tadupaddavaṃ.</gatha>
    <hangnum nr="3"/>
    <gatha type="1"> Sīhabyagghataracchādi, puṇḍarīkādisambhavaṃ;</gatha>
    <gatha type="last">Tadā sareyya sambuddhaṃ, nicchanto tadupaddavaṃ.</gatha>
    <hangnum nr="4"/>
    <gatha type="1"> Yamātapaggi vātādi, udakāsanisambhavaṃ;</gatha>
    <gatha type="last">Tadā sareyya sambuddhaṃ, nicchanto tadupaddavaṃ.</gatha>
    <hangnum nr="5"/>
    <gatha type="1"> Pajjarādīhi rogehi, visamo tuhisambhavaṃ;</gatha>
    <gatha type="last">Tadā sareyya sambuddhaṃ, nicchanto tadupaddavaṃ.</gatha>
    <hangnum nr="6"/>
    <gatha type="1"> Maccunā ce yadā yuddhaṃ, kare tenāpi jantunā;</gatha>
    <gatha type="last">Saritabbo tadā buddho, patthentenattano jayanti.</gatha>
    <paragraph>Tato te bhagavato vacanaṃ paṭinanditvā vanditvā agamaṃsu. Atha jeṭṭhako āgate te disvā yathānurūpaṃ sakkāra makāsi. Tassā sāmiko katipāhaṃ tattha vasitvā bhariyaṃ jeṭṭhakassa paṭipādetvā mama gāme kiccaṃ atthīti vatvā pakkāmi. Athassā bhātā bhariyaṃ pakkositvā āha bhadde imissā sabbaṃ kattabbaṃ karohīti. Sā tato paṭṭhāya tassā udakanna pānā dinā veyyāvaccaṃ kurumānā etissā hatthapādagīvūpagesu ābharaṇesu lobhaṃ uppādetvā taṃ vūpasametuṃ asakkontī āhārū pacchedaṃ katvā gilānāviya mañcakaṃ upagūhitvā nipati. Atha so gehaṃ gantvā taṃ tathā sayitaṃ  disvā mañcake nisinno kiṃ bhadde aphāsukanti pucchi, sā tuṇhī hutvā katipayavāre pucchitā na sakkā kathetunti āha. Puna sāmikena gāḷhaṃ nibandhite sā cintesi, ujukaṃ mayā tassā piḷandhanaṃ patthemīti vutte na ppatirupaṃ, tassā pañcamadhura maṃsaṃ patthemīti vutte taṃ māressati, tadā piḷandhanāni mayhamevāti, tato sāmi tava kaṇiṭṭhikāya pañcamadhuramaṃsaṃ patthemi, alabhamānāya me jīvitaṃ natthīti āha, taṃ sutvā so anekapariyāyena manussamāraṇaṃ nāma bhāriyanti vatvā nivārentopi nivāretuṃ nāsakkhi, atha tāya paṭibaddhacitto kāmamucchito mohamūḷho hutvā sādhu labhissasīti tassā vacanaṃ sampaṭicchi. Tathāhi.</paragraph>
    <hangnum nr="7"/>
    <gatha type="1"> Hāyanti idhalokatthā, hāyanti pāralokikā;</gatha>
    <gatha type="last">Hāyanti mahatā atthā, ye itthīnaṃ vasaṅgatā.</gatha>
    <hangnum nr="8"/>
    <gatha type="1"> Esā mātā pitā eso, bhaginī bhātaro ime;</gatha>
    <gatha type="last">Garutabbe na jānanti, ye itthīnaṃ vasaṅgatā.</gatha>
    <hangnum nr="9"/>
    <gatha type="1"> Kāraṇākāraṇantetaṃ, kattabbaṃvā na vā idaṃ;</gatha>
    <gatha type="last">Kāmandhattā na jānanti, ye itthīnaṃ vasaṅgatā.</gatha>
    <hangnum nr="10"/>
    <gatha type="1"> Pāṇaṃ vā atipātenti, honti vā pāradārikā;</gatha>
    <gatha type="last">Bhāsanti alikaṃ vācaṃ, ye itthīnaṃ vasaṅgatā.</gatha>
    <hangnum nr="11"/>
    <gatha type="1"> Sandhicchedādikaṃ theyyaṃ, majjapānaṃca pesunaṃ;</gatha>
    <gatha type="last">Karonti sāhasaṃ sabbaṃ, ye itthīnaṃ vasaṅgatā.</gatha>
    <hangnum nr="12"/>
    <gatha type="1"> Aho acchariyaṃ loke, sarantānaṃ bhayā vahaṃ;</gatha>
    <gatha type="last">Bhariyāya vasaṃ gantvā, sodariṃhantumicchatīti.</gatha>
    <paragraph>Atha so sāhasiko puriso bhagini eva māha, ehi amma amhākaṃ mātāpitunnaṃ iṇaṃ sādhessāma, appevanāma no disvā iṇāyikā iṇaṃ dassantīti, taṃ sutvā tāya sampaṭicchite  sukhayānake nisīdāpetvā iṇāyikānaṃ gāmaṃ gacchanto viya mahāaṭaviṃpatvā yānaṃ maggā okkamma ṭhapetvā viravantimeva naṃ hatthe gahetvā chindissāmīti cintetvā kese gahetvā bhūmiyaṃ pātesi, tasmiṃ khaṇe tassā kammajavātā caliṃsu. Sā bhātulajjāya sāmi kammajavātā me caliṃsu, yā vā haṃ vijāyāmi, tāva upadhārehīti vadantīpi apanetuṃ asakkontī puttaṃ vijāyi, atha so taṃ samīpe vaṭarukkhamūle māressāmīti cikure gahetvā ākaḍḍhi, tasmiṃ kāle sā sāmi tava bhāgineyyassa mukhaṃ oloketvā tassa sinehenāpi maṃ na mārehīti vadantī yāci, atha so kakkhaḷo tassā taṃ kāruṇikavacanaṃ asuṇanto viya māretuṃ ussahateva, tato sā kumārikā attano asaraṇā cintesi, mama saddenā gantvā yo koci mama bhātu anayaṃ kareyya, taṃ na ppatirūpanti bhātusinehena nissaddā attanā gatitasaraṇaṃ āvajjamānā nipajji, athassā bhā ta ri mettānubhāvenaca anussaritasaraṇānubhāvenaca tasmiṃ nigrodhe adhivatthā devatā evarūpo mātugāmo ettha māritā abhavissā, addhāhaṃ devasamāgamaṃ pavisituṃ na labhissāmīti cintetvā etissā sā mi ko viya taṃ ta jje tvā palāpetvā tvaṃ mā bhāyīti samassāsetvā yā na ke sa pu ttaṃ kumāriṃ nisīdāpetvā taṃ divasameva sāvatthimāgamma antonagare sā lā ya naṃ nipajjāpetvā antaradhāyi. Tathāhi.</paragraph>
    <hangnum nr="13"/>
    <gatha type="1"> Sabbasampattidātāraṃ, sabbalokekanāyakaṃ;</gatha>
    <gatha type="last">Manasāpi yo vibhāveti, taṃ ve pālenti devatā.</gatha>
    <hangnum nr="14"/>
    <gatha type="1"> Muhuttampica yo mettaṃ, bhāveti yadi sādhukaṃ;</gatha>
    <gatha type="last">Taṃ ve pālenti devāpi, tosayanti upāyanāti.</gatha>
    <paragraph>Tato  tassā pana sāmiko nagarā nikkhamma gacchanto attano bhariyaṃ disvā tvaṃ kadā āgatā, kenānītāsīti pucchi. Sā devatāya ānītabhāvaṃ ajānantī kiṃ tvaṃ bhaṇasi, nanu tayā ānītāmhīti, sopi kiṃbhoti bhaṇasi, tava bhātugāme diṭṭhakālato ppatuti ajja cattāro māsā jātā, ettakaṃ kālaṃ tvaṃ na diṭṭhapubbā, kathaṃ tvaṃ mayā saddhiṃāgatāti pucchi. Sā taṃ sutvā tenahi māññassa imaṃ rahassaṃ kathehi sāmīti vatvā bhā ta rā attano kataṃ sabbaṃ vitthārena kathesi. Taṃ sutvā tassa sāmiko saṃviggo bhayappatto hutvā taṃ attano gehaṃ pāpesi, tato katipāhaṃ tāya vissamite te ubhopi satthāraṃ nimantetvā mahādānaṃ datvā vanditvā ekamante nisīdiṃsu, atha sā bhagavato saraṇasīlānubhāvena attano jīvitapaṭilābhaṃ pakāsetvā attano puttaṃ bhagavantaṃ vandāpetvā saraṇotināmamakaṃsu, satthā te saṃ ajjhāsayaṃ ñatvā tadanurūpaṃ dhammaṃ desesi, desanāvasāne ubhopi sotāpannā ahesuṃ, athassā putto saraṇakumāro vīsatime vasse buddhasāsane pabbajitvā vipassanaṃ vaḍḍhetvā arahattaṃ patto saraṇattheronāma paññāyīti.</paragraph>
    <hangnum nr="15"/>
    <gatha type="1"> Khaṇamapi manasevaṃ devadevaṃ sarantā,</gatha>
    <gatha type="2">Paramatarapatiṭṭhaṃ pāpuṇantīti mantvā;</gatha>
    <gatha type="3">Bhavagati guṇarāsiṃ jānamānā janā bho;</gatha>
    <gatha type="last">Bhajatha saraṇasīlaṃ sabbathā sabbakālanti.</gatha>
    <centered>Saraṇattherassa vatthuṃ chaṭṭhamaṃ.</centered>
    <title>7. Vessāmittāya vatthumhi ayamānupubbīkathā</title>
    <paragraph>Jambudīpe  kira kosambinagare kosambirañño vessāmittānāma aggamahesī ahosi. Tadā bhagavā kosambiyaṃ paṭivasati mahatā bhikkhusaṅghena saddhiṃ cārikaṃ caramāno. Tasmiṃ samaye sā raññā saddhiṃ vihāraṃ gantvā anopamāya buddhalīḷāya madhurena sarena desentassa bhagavato dhammaṃ sutvā pasannā saraṇesu patiṭṭhāya buddhamāmikā hutvā viharati. Athā parabhāge tassa rañño rajjatthāya paccantarājā yuddhasajjo rajjaṃ vā detu, yuddhaṃvāti paṇṇaṃ pahiṇi. Taṃ sutvā rājā mahatiyā senāya parivuto yuddhabhūmiṃ gacchanto mahesiyā saddhiṃ gantvā khandhāvāraṃ nivāsetvā tassā evamāha. Bhadde saṅgāmasīse jayaparājayo nāma na sakkā viññātuṃ. Sace me parājayo abhavissa, puretarameva rattapatākaṃ ussāpessāmi, tena abhiññāṇena tvaṃ kosambimeva gacchāhīti anusāsitvā saṅgāma maṇḍalaṃ gantvā mahāraṇaṃ karonto attano parājayabhāvaṃ ñatvā mātugāmaṃ saritvā rattaddhajaṃ ussāpetvā yujjhanto raṇe pati. Atha sā rattapatākaṃ disvā parājito nūna me sāmikoti bhayena palāyitumārabhi. Atha taṃ corarañño manussā disvā nūnāyaṃ rañño aggamahesīti ñatvā attano rājānaṃ dassesuṃ, rājā taṃ disvā paṭibaddhacitto mametaṃ abhisekaṃ karothāti amacce āṇāpesi. Amaccā taṃ abhisekatthāya yāciṃsu, sā na me bhaṇe abhisekenatthoti na icchi. Amaccā tamatthaṃ rañño ārocesuṃ. Rājā naṃ pakkosāpetvā kasmā na icchasīti pucchi. Sā evamāha.</paragraph>
    <hangnum nr="1"/>
    <gatha type="1"> Suṇohi sādhukaṃ deva, bhāsamānāya me vaco;</gatha>
    <gatha type="last">Bhattā mayhaṃ mato ajja, sabbasampattidāyako.</gatha>
    <hangnum nr="2"/>
    <gatha type="1"> Katvāna  sobhisekaṃ maṃ, attano hadayaṃ viya;</gatha>
    <gatha type="last">Pāleti taṃ sarantassā, sokaggi dahate manaṃ.</gatha>
    <hangnum nr="3"/>
    <gatha type="1"> Mahārāja sacaññassa, assa maggamahesikā;</gatha>
    <gatha type="last">Tamhā dukkhā na muccāmi, tenāhaṃ taṃ na patthaye.</gatha>
    <hangnum nr="4"/>
    <gatha type="1"> Sokagginā padittāhaṃ, soke sokaṃ kathaṃ khipe;</gatha>
    <gatha type="last">Jalantaggimhī ko nāma, palālaṃ pakkhipe budho.</gatha>
    <hangnum nr="5"/>
    <gatha type="1"> Piyavippayogadukkhaṃ, taṃ cintayantī punappunaṃ;</gatha>
    <gatha type="last">Tamhā dukkhā na muccāmi, tasmāhaṃ taṃ na patthayeti.</gatha>
    <paragraph>Taṃ sutvā rājā kodhenābhibhūto sace nābhisiñcissasi, aggimhi taṃ pakkhipissāmīti vatvā mahantaṃ dārucitakaṃ kārāpetvā aggiṃ datvā ekapajjote jāte etta pavisāti āha. Atha sā yācantī rājānaṃ āha.</paragraph>
    <hangnum nr="6"/>
    <gatha type="1"> Pāpo nippāpinaṃ rāja, pātanaṃ khalu pāvake;</gatha>
    <gatha type="last">Hoti pāpaphalaṃ tassa, paccatteca paratthaca.</gatha>
    <hangnum nr="7"/>
    <gatha type="1"> Purātanehi bhūpāla, samaṇabrahmaṇesuca;</gatha>
    <gatha type="2">Mātāpitusu bālesu, rogenā turaitthisu;</gatha>
    <gatha type="last">Nappasattho vadho deva, tasmāhaṃ na vadhārahāti.</gatha>
    <paragraph>Taṃ sutvāpi rājā asaddahanto manusse āṇāpesi. Etāya hatthapāde gahetvā aggimhi pakkhipathāti te tathā kariṃsu, atha sā aggimhi pakkhipamānā natthettha me koci paṭisaraṇoti saraṇameva saraṇaṃ karomīti cintetvā ‘‘buddhaṃ saraṇaṃ gacchāmi, dhammaṃ saraṇaṃ gacchāmi, saṅghaṃ saraṇaṃ gacchāmīti’’ vadantī manasāca anussarantī aggimhi pati, tathāvidhopi aggi tassā sarīre lomakūpamattampi uṇhākāraṃ kātuṃ nāsakkhi. Padumagabbhaṃ paviṭṭhā viya sītibhūtasarīrā ahosi. Rājā taṃ acchariyaṃ  disvā saṃviggo lomahaṭṭhajāto vegena taṃ upasaṅkamitvā ubhohi hatthehi paggayha ure nipajjāpetvā rājāsane nisīdāpetvā añjaliṃ gaggayha ṭhito kasmā te taṃ aggi sarīraṃ mā paridahīti pucchi. Sā taṃ kāraṇaṃ kathentī eva māha.</paragraph>
    <hangnum nr="8"/>
    <gatha type="1"> Mātā pitāca ñātīca, parivārāca sohadā;</gatha>
    <gatha type="last">Manto sadhādayocāpi, mahesakkhāca devatā.</gatha>
    <hangnum nr="9"/>
    <gatha type="1"> Eteca ññeca bhūpāla, sattānaṃ bhaya māgate;</gatha>
    <gatha type="last">Rakkhituṃ neva sakkonti, hitvāna saraṇattayaṃ.</gatha>
    <hangnum nr="10"/>
    <gatha type="1"> Agāhaṃ buddhaṃ saraṇaṃ, buddho me saraṇaṃ iti;</gatha>
    <gatha type="last">Tena tejena maṃ rāja, jalanto aggi no dahi.</gatha>
    <hangnum nr="11"/>
    <gatha type="1"> Agāhaṃ dhammaṃ saraṇaṃ, dhammo me saraṇaṃ iti;</gatha>
    <gatha type="last">Tena tejena maṃ rāja, jalanto aggi no dahi.</gatha>
    <hangnum nr="12"/>
    <gatha type="1"> Agāhaṃ saṅghaṃ saraṇaṃ, saṅgho me saraṇaṃ iti;</gatha>
    <gatha type="last">Tena tejena maṃ rāja, jalanto aggi no dahi.</gatha>
    <hangnum nr="13"/>
    <gatha type="1"> Evaṃ mahānubhāvantaṃ, paccakkhaṃ ehipassikaṃ;</gatha>
    <gatha type="last">Nāno paddava viddhaṃsiṃ, nānāsampattidāyakaṃ.</gatha>
    <hangnum nr="14"/>
    <gatha type="1"> Saraṇattayañhi yo satto, na samādāya gaṇhati;</gatha>
    <gatha type="last">Idhavā paratthavā loke, so sukhaṃ nānubhossati.</gatha>
    <hangnum nr="15"/>
    <gatha type="1"> Saraṇattayañhi yo satto, susamādāya gaṇhati;</gatha>
    <gatha type="last">Idhavāparatthavā loke, so sukhā na vihāyati.</gatha>
    <hangnum nr="16"/>
    <gatha type="1"> Tasmā tuvampi bhūpāla, gaṇhāhi saraṇattayaṃ;</gatha>
    <gatha type="last">Taṃ te bhavati sabbattha, tāṇaṃ leṇaṃ parāyaṇanti.</gatha>
    <paragraph>Taṃ sutvā rājā ativiya pasannamānaso taṃ khamāpetvā mahantaṃ sakkārasammānaṃ katvā ajjappaṭṭhāya tvaṃ mama mātāti taṃ mātuṭṭhāne ṭhapetvā saraṇa magamāsi. Tasmiṃ sannipatitvā ṭhitamahājanā taṃ pāṭihāriyaṃ disvā saraṇesuca sīlesuca patiṭṭhāya dānādīni puññakammāni katvā yathākammaṃ gatāti.</paragraph>
    <hangnum nr="17"/>
    <gatha type="1"> Iti  saraṇavaraṃ sā kevalaṃ uggahetvā,</gatha>
    <gatha type="2">Jalitadahanamajjhe sītibhāvaṃ alattha;</gatha>
    <gatha type="3">Paramasaraṇasīlaṃ pālayantā kathaṃ vo,</gatha>
    <gatha type="last">Na labhatha bhavabhogaṃ nibbutiñcāpi anteti.</gatha>
    <centered>Vessāmittāpa vatthuṃ sattamaṃ.</centered>
    <title>8. Mahāmandhātuvatthumhi ayamānupubbīkathā</title>
    <paragraph>Ito kira ekanavutikappamatthake vipassīnāma sammāsambuddho loke uppajjitvā pavattavaradhammacakko sadevakehi lokehi pūjiyamāno bandhumatīnagare paṭivasati. Tadā so mandhātā tasmiṃ nagare tunnakāro hutvā nibbatti. Tunnakārakammena jīvikaṃ kappento viharati. Tadā sakalanagaravāsino buddhapamukhaṃ bhikkhusaṅghaṃ nimantetvā mahādāna madaṃsu. Atha so evaṃ cintesi, sabbepime nagaravāsino dānaṃ dadanti. Ahamekova seso duggatattā, yajjāhamajja bījaṃ na ropemi, imamhā dukkhā na parimuccissāmīti. So vegena tunnakārakammaṃ pariyesitvā kiñcimūlaṃ labhitvā tena ekassāpi dānaṃ dātuṃ okāsa maladdhā āpaṇaṃ gantvā rājamāsake gahetvā caṅkoṭakaṃ pūretvā ādāya buddhapamukhassa bhikkhusaṅghassa bhattaggaṃ gantvā ṭhito evaṃ cintesi, natthi dāni okāsaṃ ekassāpi bhikkhuno patte okirituṃ, addhāhaṃ ime ākāse vikirissāmīti appevanāma patamānānaṃ ekassāpi bhikkhuno patte ekampi pateyya, taṃ me bhavissati dīgharattaṃ hibhāya sukhāyāti pasannamānaso uddhaṃ khipi, ta to patamānā te parivārikadevatānañca bhagavato ānubhāvenaca bahi apatitvā bhagavantamādiṃ katvā sabbesaṃ bhikkhūnaṃ  patteyeva patiṃsu. Atha so taṃ acchariyaṃ disvā pasannamānaso sirasi añjaliṃ paggayha ṭhito evaṃ patthanamakāsi.</paragraph>
    <hangnum nr="1"/>
    <gatha type="1"> Iminā me adhikārena, pasādena yatissare;</gatha>
    <gatha type="last">Kāmabhogīnahaṃ aggo, bhaveyyaṃ jātijātiyaṃ.</gatha>
    <hangnum nr="2"/>
    <gatha type="1"> Paharitvā yadā pāṇiṃ, olokemi nabhotalaṃ;</gatha>
    <gatha type="last">Sattaratanasampannaṃ, vassaṃ vassatu sabbadāti.</gatha>
    <paragraph>So tato paṭṭhāya devamanussesu saṃsaranto mahantaṃ dibbasampattiṃ anubhavitvā imasmiṃ bhaddakappe ādimhi mahāsammato nāma rājā ahosi. Tassa putto rojo nāma. Tassa putto vararojo nāma, tassa putto kalyāṇo nāma, tassa putto varakalyāṇo nāma. Varakalyāṇassa putto uposatho nāma. Uposathassa putto mandhātā nāma hutvā nibbatti. So sattahi ratanehi catūhi ca iddhīhi samannāgato cakkavattirajjaṃ kāresi, tassa vāmahatthaṃ sammiñjitvā dakkhiṇahatthena appoṭṭhite ākāsato dibbameghā viya jaṇṇuppamāṇaṃ sattaratanavassaṃ vassati. Evarūpo acchariyo ahosi. So caturāsītivassasahassāni kumārakīḷaṃ kīḷi. Caturāsītivassasahassāni oparajjaṃ kāresi. Caturāsītivassasahassāni cakkavattirajjaṃ kāresi, āyu panassa asaṅkhyeyyaṃ ahosi. So ekadivasaṃ kāmataṇhaṃ pūretuṃ asakkonto ukkaṇṭhitākāraṃ dassesi, amaccā deva kinnakho ukkaṇṭhā sīti pucchiṃsu. So bhaṇe mayhaṃ puññakamme olokiyamāne imaṃ rajjaṃ nappahoti, katarannu kho ṭhānaṃ ramaṇīyanti. Devaloko mahārājāti. So cakkaratanaṃ abbhukkiritvā parisāya saddhiṃ cātumahārājikadevalokaṃ agamāsi, athassa cattāro mahārājāno dibbamālagandha- hatthā  devagaṇaparivutā paccuggamanaṃ katvā taṃ ādāya cātumahārājikadevalokaṃ gantvā rajjaṃ adaṃsu, tassa parisāya parivutassa tasmiṃ rajjaṃ karontassa dīgho addhā vītivatto. So tatthapi taṇhaṃ pūretu masakkonto ukkaṇṭhitā kāraṃ dassesi. Tato cattāro mahārājāno kinnukho mahārāja ukkaṇṭhitoti pucchiṃsu. Imamhā devalokā katarannu kho ṭhānaṃ ramaṇīyanti, deva paresaṃ upaṭṭhākamanussasadisā mayaṃ. Tāvatiṃsadevaloko ito sataguṇena ramaṇīyoti. Mandhātā cakkaratanaṃ abbhukkiritvā attano parisaparivuto tāvatiṃsābhimukho pāyāsi, athassa sakko devarājā dibbamālagandhahattho devagaṇaparivuto paccuggamanaṃ katvā taṃ hatthe gahetvā ito ehi mahārājāti āha. Tato rañño devagaṇaparivutassa gamanakāle pariṇāyakaratanaṃ cakkaratanaṃ ādāya saddhiṃparisāya manussapathaṃ otaritvā attano gharaṃ pāvisi. Sakko mandhātuṃ sakkabhavanaṃ netvā devatā dve koṭṭhāse katvā attano rajjaṃ majjhe bhinditvā adāsi. Tato paṭṭhāya dvepi rājano rajjaṃ kāresuṃ. Evaṃ kāle gacchante sakko saṭṭhisatasahassādhikāni tissoca vassakoṭiyo āyuṃ khepetvā cavi. Añño sakko nibbatti, sopi tatheva devarajjaṃ kāretvā āyukkhayena cavi, etenu pāyena chattiṃsa sakkā caviṃsu, mandhātā pana manussaparihārena devarajjaṃ kāresiyeva, tassevaṃ kāle gacchante bhīyyoso mattāya kāmataṇhā uppajji, so kimme upaḍḍharajjena. Sakkaṃ māretvā ekarajjaṃ karissāmīti cintesi. Sakkaṃ pana māretuṃ na sakkā, kāmataṇhā panesā vipattimūlā. Tathāhi.</paragraph>
    <hangnum nr="3"/>
    <gatha type="1"> Varamatra sukhantyatra, atricchāvihato naro;</gatha>
    <gatha type="last">Idhavā paratthavā kiñci, na sātaṃ vindate sadā.</gatha>
    <hangnum nr="4"/>
    <gatha type="1"> Taṇhāya  jāyate soko,</gatha>
    <gatha type="2">Taṇhāya jāyate bhayaṃ;</gatha>
    <gatha type="3">Taṇhāya vippamuttassa,</gatha>
    <gatha type="last">Natthi soko kuto bhayaṃ.</gatha>
    <hangnum nr="5"/>
    <gatha type="1"> Taṇhādāso naro ettha, rājacorādisambhavaṃ;</gatha>
    <gatha type="last">Hattacchedādikaṃ dukkhaṃ, pāpuṇāti vihaññati.</gatha>
    <hangnum nr="6"/>
    <gatha type="1"> Yena lobhena jātena, sadā jīyanti pāṇino;</gatha>
    <gatha type="2">Khettaṃ vatthuṃ hiraññaṃca, gavāssaṃ dāsaporisaṃ;</gatha>
    <gatha type="last">Sabbatthāmena so lobho, pahātabbova viññunāti.</gatha>
    <paragraph>Tato atricchāvihatassa tassa āyusaṅkhāro parihāyi, jarā sarīraṃ pahari, manussasarīrañhi nāma na devalokebhijjati, tatha so devalokā bhassitvā bandhumatīnagaruyyānaṃ pāvisi, uyyānapālo tassa āgatabhāvaṃ rājakulaṃ nivedesi. Rājā rājakulā āgantvā uyyāneyeva āsanaṃ paññāpesi. Tato mandhātā uyyāne paññattavarāsane nipanno anuṭṭhānaseyyaṃ kappesi. Tato amaccā deva tumhākaṃ parato kinnu kathesāmāti pucchiṃsu, mama parato tumhe imaṃ sāsanaṃ mahājanassa katheyyātha, mandhātumahārājā dvisahassadīpaparivāresu catūsu mahādīpesu cakkavattirajjaṃ kāretvā cātumahārājikesu rajjaṃ kāretvā chattiṃsasakkānaṃ āyuparimāṇena devaloke rajjaṃ kāretvā kālamakāsīti. So evaṃ vatvā kālaṃkatvā yathākammaṃ gatoti imamatthaṃ pakāsetuṃ bhagavā catumahāparisamajjhe imā gāthāyo āha.</paragraph>
    <hangnum nr="7"/>
    <gatha type="1"> Yāvatā candimasuriyā, pariharanti disā bhanti virocanā;</gatha>
    <gatha type="last">Sabbeva dāsā mandhātā, ye pāṇā pathavinissitā.</gatha>
    <hangnum nr="8"/>
    <gatha type="1"> Na  kahāpaṇavassena, titti kāmesu vijjati;</gatha>
    <gatha type="last">Appassadā dukhā kāmā, iti viññāya paṇḍito.</gatha>
    <hangnum nr="9"/>
    <gatha type="1"> Api dibbesu kāmesu, ratiṃso nādhigacchati;</gatha>
    <gatha type="last">Taṇhākkhayarato hoti, sammāsambuddhasāvakoti.</gatha>
    <paragraph>Taṃ sutvā bahū sotāpattiphalādīni pāpuṇiṃsūti.</paragraph>
    <hangnum nr="10"/>
    <gatha type="1"> Iti gatiniyatānaṃ bodhiyā uttamānaṃ;</gatha>
    <gatha type="2">Sakavasamupanetvā deti dukkhātitaṇhā;</gatha>
    <gatha type="3">Aniyatagatikānaṃ kā kathā mādisānaṃ;</gatha>
    <gatha type="last">Jahatha tamiti mantvā bho bhajavho tivatthuṃti.</gatha>
    <centered>Mahāmandhātuvatthuṃ aṭṭhamaṃ.</centered>
    <title>9. Buddhavammavāṇijakavatthumhi ayamānupubbīkathā</title>
    <paragraph>Jambudīpe kira pāṭaliputtanagare buddhavammo nāma vāṇijako ahosi vāṇijakakammena jīvamāno. So aparabhāge satthavāhehi saddhiṃ gāmanigamajanapada rājadhānīsu vāṇijjaṃ payojayamāno vicarati, tasmiṃ samaye bhagavānekabhikkhusahassaparivuto janapadacārikaṃ carati bahū devamanusse saṃsārakantārā uttārento. Tadā so bhagavantaṃ addasa dvattiṃsalakkhaṇānubyañjanapatimaṇḍitaṃ jalamānasuvaṇṇameruṃ viyavirocamānaṃ mahābhikkhusaṅghaparivutaṃ, disvā paramapītiyā phuṭasarīro añjaliṃ paggayha bhagavantaṃ upasaṅkamitvā vanditvā sāyaṇhe bhagavantaṃ bhattena nimantesi buddhasāsane aparicitabhāvena. Athassa bhagavā vikālabhojanā paṭiviratā tathāgatāti āha. Atha so bhagavantaṃ vanditvā kiṃ bhante bhagavantā vikāle bhuñjissantīti, athassa kathaṃ paṭicca bhagavā  aṭṭhavidhaṃ pānaṃ tathāgatānaṃ vikāle bhuñjituṃ kappati. Seyyathidaṃ, ambapānaṃ jambupānaṃ cocapānaṃ mocapānaṃ phārusakapānaṃ madhupānaṃ muddikapānaṃ sālūkapānanti. Taṃ sutvā vāṇijo sahasakkārārasehi muddikapānaṃ katvā buddhapamukhassa bhikkhusaṅghassa adāsi, sabhikkhusaṅgho satthā paribhuttapānīyaraso tassa dhammaṃ desetvā janapadacārikaṃ pakkāmi. Sopi pasannamānaso hutvā nivatto saddhiṃ vāṇijakehi tesu tesu janapadesu vāṇijjaṃ payojento mahāvattanīyaṃnāma kantāraṃ pāpuṇi, tatta tesaṃ sabbesuyeva sakaṭesu pānīyaṃ parikkhayamagamāsi. Tattha sabbamanussānaṃca balīvaddānaṃca pānīyaṃ nāhosi. Atha so vāṇijo pipāsābhibhūto tesu tesu sakaṭesu pānīyaṃ pariyesanto vicarati. Athekasmiṃ sakaṭe manussā taṃ disvā kāruññena etthāgaccha, imasmiṃ koḷambe thokaṃ pānīyaṃ atthi pivāti vadiṃsu. Ta to so gantvā pānīyaṃ pivi. Tassa taṃ rasaṃ muddikapānarasasadisaṃ ahosi, pivantova so evaṃ cintesi. Sammāsambuddhassa tadā me dinnamuddikapānassa nissando ajja sampatto bhavissatīti accherabbhutacitto somanassajāto gantvā sayameva cāṭiyā pidhānaṃ vivari. Sakalāpi sā cāṭi muddikapānena paripuṇṇā ahosi. Tato so ra sava ntaṃ ojavantaṃ aparikkhayaṃ dibbapānasadisaṃ pānīyaṃ disvā paramāya pītiyā phuṭasarīro ugghosesi sabbe pānīyaṃ pivantūti. Taṃ sutvā sabbe sannipatitvā pānīyaṃ disvā abbhutacittā jātā. Vāṇijo tesaṃ majjhe buddhānubhāvaṃ pakāsento āha.</paragraph>
    <hangnum nr="1"/>
    <gatha type="1"> Passathedaṃ bhavanto bho, ānubhāvaṃ mahesino;</gatha>
    <gatha type="last">Acintanīyamaccheraṃ, sandiṭṭhika makālikaṃ.</gatha>
    <hangnum nr="2"/>
    <gatha type="1"> Pasannamanasā buddhe, dinnaṃ pānīyakaṃ mayā;</gatha>
    <gatha type="last">Vipaccati idāneva, taṃ dānaṃ munivāhasā.</gatha>
    <hangnum nr="3"/>
    <gatha type="1"> Ojavantaṃ  sukhannaṃva, sītalaṃ madhuro dakaṃ;</gatha>
    <gatha type="last">Dibbapānaṃva devānaṃ, jātamabbhutamakkhayaṃ.</gatha>
    <hangnum nr="4"/>
    <gatha type="1"> Sīlavantesu ko nāma, na dadeyya vicakkhaṇo;</gatha>
    <gatha type="last">Idha loke paratteca, sukhadaṃ dāna muttamaṃ.</gatha>
    <hangnum nr="5"/>
    <gatha type="1"> Yathi cchitaṃ gahetvāna, pivantu madhuro dakaṃ;</gatha>
    <gatha type="last">Bhājanānica pūretvā, yantu sabbe yathicchitanti.</gatha>
    <paragraph>Evañca pana vatvā sabbe manusseca balīvaddeca muddikaraseneva santappesi. Tato tato āgatāpi pānīyaṃ pivantoca pānīyaṃ akkhayaṃ ahosi. Tato vāṇijo satthavāhehi saddhiṃ vāṇijjaṃ payojetvā sakanagaraṃ āgacchanto bhagavantaṃ passitvā gamissāmīti veḷuvanaṃ gantvā satthāraṃ vanditvā katānuñño ekamante nisīdi. Satthāpi tena saddhiṃ madhurapaṭisanthāramakāsi. Upāsakopi bhante tumhākaṃ pāṭihāriyaṃ disvā pasanno vanditvā gamissāmīti āgatomhi, evañce vañca pāṭihāriyanti vitthārena kathesi. Athassa bhagavā dhammaṃ desesi. So dhammaṃ sutvāna satthāraṃ svātanāya nimantetvā mahādānaṃ datvā attano gehameva agamāsi. So tato paṭṭhāya dānādīni puññāni katvā tato cuto devaloke dvādasayojanike kanakavimāne devaccharāparivuto devissariyasamannāgato nibbatti. Tassa pubbakammapakāsanatthaṃ tattha tattha ratanabhājanesu dibbamayehi muddikapānehi paripuṇṇaṃ ahosi. Pānīyaṃ pivitvā devā naccanti vādenti kīḷantīti.</paragraph>
    <hangnum nr="6"/>
    <gatha type="1"> Na vipulajinasāraṃ jānamāno janevaṃ,</gatha>
    <gatha type="2">Labhati vipulabhogaṃ toyamattassa dānā;</gatha>
    <gatha type="3">Viditaguṇagaṇā bho tīsu vatthūsu tumhe,</gatha>
    <gatha type="last">Labhatha khalu visesaṃ sīlavantesu dānāti.</gatha>
    <centered>Buddhavammavāṇijakassa vatthuṃ navamaṃ.</centered>
    <title>10. Rūpadeviyā vatthumhi ayamānupubbīkathā</title>
    <paragraph>Atīte  kira vipassissa bhagavato kāle tasmiṃ nagare ekā gāmadārikā vihāre āhiṇḍantī ekaṃ gilānabhikkhuṃ disvā kampamānahadayā upasaṅkamitvā vanditvā bhante kote ābādho sarīraṃ pīḷetīti pucchi. Tenāpi bhagini kharābādho me pīḷetīti vutte sā tenahi bhante ahaṃ taṃ rogaṃ vūpasamessāmīti nimantetvā gehaṃ gantvā taṃ pavattiṃ mātāpitunnaṃ kathetvā tehi anuññātā puna divase nānaggarasena bhesajjāhāraṃ sampādesi, tato so bhikkhu punadivase cīvaraṃ pārupitvā bhikkhāya caranto tassā gehaṃ gantvā aṭṭhāsi. Sā theraṃ āgataṃ disvā somanassajātā pattaṃ gahetvā āsanaṃ paññāpetvā adāsi. Tattha nisinnaṃ taṃ āhārena sādhukaṃ parivisitvā sakkāra makāsi. Athassā saddhābalena bhuttamatteyeva so ābādho vūpasami. Tato so vūpasantarogo dutiyadivase tassā gehaṃ nā gamāsi. Atha sā vihāraṃ gantvā taṃ vanditvā kasmānāgatatthāti pucchitvā tena me bhagini byādhi vūpasami, tasmā nāgatosmīti vutte sā sādhu bhanteti somanassajātā gehameva agamāsi. Sā tena puññakammena kālaṃ katvā devaloke nibbatti. Tassā tattha dvādasayojanikaṃ kanakavimānaṃ nibbatti. Sā tattha devissariyaṃ anubhavantī chabuddhantaraṃ khepetvā amhākaṃ bhagavato kāle jambudīpe devaputtanagare udiccabrahmaṇakule jeṭṭhabrāhmaṇassa bhariyāya kucchimhi paṭisandhiṃ gaṇhi, sā paripāka manvāya mātukucchito nikkhami. Tassā mātukucchito nikkhantakālato paṭṭhāya divase divase aṭṭhaṭṭhanālimattaṃ taṇḍulaṃ nibbattati. Tassā rūpasampattiṃ disvā pasannā mātāpitaro rūpadevīti nāma makaṃsu. Pacchā taṃ patirūpena dārakena niyojesuṃ. Athassā taṇḍula- nālimattaṃ  gahetvā pacituṃ āraddhe icchiticchitamaṃsādibyañjanañja sappinavanītadadhikhīrādigorasañca jīramaricādikaṭukabhaṇḍañca kadalipanasamadhuguḷādiupakaraṇañca bhājanāni pūretvā nibbattati, tāya hatthena gahitaṃ kiñci khādanīyaṃ bhojanīyaṃvā pūtibhāvaṃ na gacchati, bhattukkhaliṃ gahetvā sakalanagaravāsino bhojentiyāpi ekakaṭacchumattaṃ bhattaṃ gahitaṭṭhānaṃ na paññāyati. Evaṃ aparikkhayapuññā ahosi, sakaladevaputtanagare candasuriyāva pākaṭā ahosi, atha sā pañcasatabhikkhū nimantetvā niccaṃ sakanivesaneyeva bhojeti, tadā tesaṃ antare paṭisambhidāpatto mahāsaṅgharakkhitattheronāma imissā puññānubhāvaṃ dibbacakkhunā disvā na jānāti esā atthanā pubbe katakammaṃ. Yannūnāhaṃ assā pakāseyyanti ekadivasaṃ tassā nivesane bhuñjitvā anumodanaṃ karonto jānāsi bhagini tayā pubbe katakammanti pucchi, na jānāmi bhante. Sotumicchāmīti, athassā so pubbakammaṃ pakāsento.</paragraph>
    <hangnum nr="1"/>
    <gatha type="1"> Ekanavute ito kappe,</gatha>
    <gatha type="2">Vipassīnāma nāyako;</gatha>
    <gatha type="3">Ahosi loke lokeka,</gatha>
    <gatha type="last">Nāyako chinnabandhano.</gatha>
    <hangnum nr="2"/>
    <gatha type="1"> Tadā tasmiṃ pure ramme, āsi tvaṃ gāmadārikā;</gatha>
    <gatha type="last">Āhiṇḍantī vihārasmiṃ, addakkhi jinasāvakaṃ.</gatha>
    <hangnum nr="3"/>
    <gatha type="1"> Rogāturaṃ kisaṃ paṇḍuṃ, assasantaṃ muhuṃ muhuṃ;</gatha>
    <gatha type="last">Disvāna kampitā cittā, nimantetvāna taṃ muniṃ.</gatha>
    <hangnum nr="4"/>
    <gatha type="1"> Bhesajjañceva bhattañca, adā tvaṃ tena so yati;</gatha>
    <gatha type="last">Abyābādho anīghoca, ahosi anupaddavo.</gatha>
    <hangnum nr="5"/>
    <gatha type="1"> Tato tvaṃ tena kammena, sukatena tato cutā;</gatha>
    <gatha type="last">Jātāsi devalokasmiṃ, sabbakāmasamiddhinī.</gatha>
    <hangnum nr="6"/>
    <gatha type="1"> Tattha  te puññatejena, pāsādo ratanāmayo;</gatha>
    <gatha type="last">Maṇithūpisatākiṇṇo, kūṭāgārehi laṅkato.</gatha>
    <hangnum nr="7"/>
    <gatha type="1"> Nekagabbhasatākiṇṇo, sayanāsanamaṇḍito;</gatha>
    <gatha type="last">Accharāsatasaṃkiṇṇo, naccagītādisaṃkulo.</gatha>
    <hangnum nr="8"/>
    <gatha type="1"> Rambhāmbajambusannīra, pūgapunnāgapāṭalī;</gatha>
    <gatha type="last">Nāgāditarusaṇḍehi, maṇḍituyyānapantihi.</gatha>
    <hangnum nr="9"/>
    <gatha type="1"> Padumuppalakaḷāra, kundakānanamaṇḍite;</gatha>
    <gatha type="last">Madhumattālipālīhi, sārasīsarasaṃkule.</gatha>
    <hangnum nr="10"/>
    <gatha type="1"> Devaputtehi nekehi, tathā devaccharāhica;</gatha>
    <gatha type="last">Niccussave mahābhoge, vimāne mananandane.</gatha>
    <hangnum nr="11"/>
    <gatha type="1"> Tvamevaṃ devalokamhi, vindamānā mahāyasaṃ;</gatha>
    <gatha type="last">Addhānaṃ vītināmetvā, nibbute gotame jine.</gatha>
    <hangnum nr="12"/>
    <gatha type="1"> Jambudīpe idāni tvaṃ, nibbattā udite kule;</gatha>
    <gatha type="last">Puññapaññāguṇāvāsā, rūpenaggā piyaṃvadā.</gatha>
    <hangnum nr="13"/>
    <gatha type="1"> Etaṃ te devalokasmiṃ, devissariyamabbhutaṃ,</gatha>
    <gatha type="last">Imaṃ te idha lokasmiṃ, sabbaṃ mānusikaṃ sukhaṃ.</gatha>
    <hangnum nr="14"/>
    <gatha type="1"> Vipassimunino kāle, tvaṃ tassekassa bhikkhuno;</gatha>
    <gatha type="last">Adā dānaṃ gilānassa, tassa taṃ phalamīdisaṃ.</gatha>
    <hangnum nr="15"/>
    <gatha type="1"> Kātabbañhi sadā puññaṃ, icchantena sukhappadaṃ;</gatha>
    <gatha type="last">Tasmā tvaṃ sabbadā bhadde, ussukkā kusale bhavāti.</gatha>
    <paragraph>Evaṃ so tassa purimattabhāve katakammaṃ pakāsetvā idāni puññakamme appamādā bhavāti anusāsi. Sā therassa dhammadesanaṃ sutvā paramasomanassā tato paṭṭhāya dānādīsu niratā puññāni karontī teneva somanassena sotāpannā ariyasāvikā ahosīti.</paragraph>
    <hangnum nr="16"/>
    <gatha type="1"> Iti  taruṇakumārī puññakammesu sāraṃ,</gatha>
    <gatha type="2">Aviditaguṇamattā datva bhikkhussa dānaṃ;</gatha>
    <gatha type="3">Divimanujasukhaṃ sālattha tumhe bhavantā,</gatha>
    <gatha type="last">Viditakusalapākā kiṃ na labbhetha santiṃ.</gatha>
    <centered>Rūpadeviyā vatthuṃ dasamaṃ.</centered>
    <centered>Dhammasoṇḍakavaggo pathamo.</centered>
  </text>
</tree>
