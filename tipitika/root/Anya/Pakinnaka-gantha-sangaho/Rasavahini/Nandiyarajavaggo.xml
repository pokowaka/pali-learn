<?xml version='1.0' encoding='UTF-8'?>
<tree text="Nandiyar&#x101;javaggo" target="text">
  <text>
    <title>11. Nandiyarājassa vatthumhi ayamānupubbīkathā</title>
    <paragraph>Ito  kira kappasatasahassamatthake padumuttaro nāma satthā loke udapādi sadevakaṃ lokaṃ saṃsārakantārā uttārento. Tasmiṃ kira samaye eko kuṭumbiko satthu dhammadesanaṃ sutvā pasannamānaso buddhapamukhaṃ bhikkhusaṅghaṃ nimantetvā mahādānaṃ sajjetvā attano bhavanaṃ devabhavanamiva alaṅkaritvā buddhārahaṃ mahāsanaṃ paññāpetvā gantvā bhagavantaṃ yāci kāloyaṃ bhante bhagavato bhattaggassa upasaṅkamanāyāti. Atha bhagavā bhikkhusaṅghaparivuto mahatā buddhānubhāvena gantvā nisīdi paññattavarabuddhāsane, tato kuṭumbiko haṭṭho udaggo sapariso bhagavantaṃ parivisati anekehi madhurannapānādīhi. Tadā tassa bhagavato sāsane dhutaṅgadharānaṃ aggo vasabhattheronāma mahāsāvako sapadānavattena piṇḍāya caramāno tassa kuṭumbikassa gehadvāre aṭṭhāsi, atha so theraṃ disvā bhante satthā antogehe nisinno, tumhepi pavisathāti yāci, thero apavisitvāva agamāsi, kuṭumbiko bhagavantaṃ upasaṅkamitvā tamattaṃ vatvā kiṃ bhante sadevake loke bhagavatāpi uttaritaro guṇena saṃvijjatīti āha. Athassa satthā puttopamaṃ dassetvā therassa guṇe vaṇṇento evamāha.</paragraph>
    <hangnum nr="1"/>
    <gatha type="1"> Pālenti nimmalaṃ katvā, pātimokkhādisaṃvaraṃ;</gatha>
    <gatha type="last">Samādinnadhutaṅgāca, appicchā munisūnavo.</gatha>
    <hangnum nr="2"/>
    <gatha type="1"> Nicca mantakayuddhamhi, naddhā yodhāva dappitā;</gatha>
    <gatha type="last">Puññānaṃ vatthubhūtā te, devamānusakā dinaṃ.</gatha>
    <hangnum nr="3"/>
    <gatha type="1"> Dhāremahaṃ vaṇṇavantaṃ, sīveyyampica cīvaraṃ;</gatha>
    <gatha type="last">Buddhaputtā mahānāgā na dhārenti tathāvidhaṃ.</gatha>
    <hangnum nr="4"/>
    <gatha type="1"> Dhārenti  te paṃsukūlaṃ, saṅghāṭetvā pilotike;</gatha>
    <gatha type="last">Vaṇacchādanacolaṃva, icchālobha vivajjitā.</gatha>
    <hangnum nr="5"/>
    <gatha type="1"> Sādiyāmi sadā hambho, upāsakanimantanaṃ;</gatha>
    <gatha type="last">Neva sādenti sambuddha, putto pāsakayācanaṃ.</gatha>
    <hangnum nr="6"/>
    <gatha type="1"> Sapadānena yaṃ laddhaṃ, lūkhaṃvāpi paṇītakaṃ;</gatha>
    <gatha type="last">Tena tussanti me puttā, rasagedhavivajjitā.</gatha>
    <hangnum nr="7"/>
    <gatha type="1"> Nipajjāmi ahaṃ sādhu, santhate sayane subhe;</gatha>
    <gatha type="last">Na te seyyaṃ pakappenti, saṃsārabhayabhīrukā.</gatha>
    <hangnum nr="8"/>
    <gatha type="1"> Ṭhānā sanagamanena, kappenti iriyāpathaṃ;</gatha>
    <gatha type="last">Nekabhūmisamākiṇṇa, pāsādesu vasāmahaṃ.</gatha>
    <hangnum nr="9"/>
    <gatha type="1"> Buddhaputtā tathācchannaṃ, na kadā pavisanti te;</gatha>
    <gatha type="last">Rukkhamūle susānasmiṃ, abbhokāse ramanti te.</gatha>
    <hangnum nr="10"/>
    <gatha type="1"> Bhāvetvā bhavanāsāya, hetuṃ bhāvanamuttamaṃ;</gatha>
    <gatha type="last">Ahaṃ gāme vasissāmi, pāpento janataṃ sivaṃ.</gatha>
    <hangnum nr="11"/>
    <gatha type="1"> Ramanti mama puttā te, pantasenāsane kakā;</gatha>
    <gatha type="2">Tesaṃ mahattaro santo, theroyaṃ vasabho mahā;</gatha>
    <gatha type="last">Dhutapāpo dhutaṅgaggo, ñātoyaṃ mama sāsaneti.</gatha>
    <paragraph>Evaṃ bhagavā hatthaṃ ukkhipitvā candamaṇḍale paharanto viya therassa guṇe pakāsesi, tato so tassa guṇakathaṃ sutvā sayampitaṃ ṭhānantaraṃ kāmayamāno yannūnāhaṃ anāgate aññatarassa sammāsambuddhassa sāsane dhutaṅgadharānaṃ aggo bhavissāmīti taṃ ṭhānantaraṃ patthento bhagavato pādamūle nipajji, satthā taṃ kāraṇaṃ upaparikkhitvā ito kappasatasahassamatthake gotamo nāma satthā uppajjissati. Tvaṃ tadā dhutaṅgadharānaṃ aggo hutvā kassa poti paññāyissatīti byākaraṇa  madāsi. Tato paṭṭhāya so somanasso puññakammaṃ katvā tato cuto devamanussesu devissariyaṃ anubhavanto vipassīsammāsambuddhakāle ekasāṭako nāma brāhmaṇo hutvā mahādānaṃ adāsi. Tato cuto kassapasammāsambuddhe parinibbute bārāṇasīnagare bārāṇasīseṭṭhi hutvā nibbatto dānādīni puññāni katvā tato cavitvā saṃsāre saṃsaranto dasavassasahassā yukesu manussesu bārāṇasiyaṃ eko kuṭumbiko hutvā nibbatti. So panāyaṃ kuṭumbiko araññe jaṅghāvihāraṃ anuvicaranto paccantime janapade araññāyatane aññataraṃ paccekabuddhaṃ addasa. So ca paccekabuddho tattha cīvarakammaṃ karonto anuvāte appahonte saṃharitvā ṭhapetuṃ āraddho. Kuṭumbiko taṃ disvā bhante kiṃ karothāti pucchi. So paccekabuddho appicchatāya tena puṭṭho na kiñci vutto hoti. So cīvaradussaṃ nappahotīti ñatvā attano uttarasāṭakaṃ paccekabuddhassa pādamūle ṭhapetvā agamāsi. Paccekabuddho taṃ gahetvā anuvātakaṃ āropento cīvaraṃ katvā pārupi. Kuṭumbiko jīvitapariyosāne kālaṃ katvā tāvatiṃsabhavane nibbattitvā tattha yāvatāyukaṃ dibbasampattiṃ anubhavitvā tato cavitvā bārāṇasito tiyojanamattake ṭhāne aññatarasmiṃ nagare nibbatti, tassa mātāpitaro nandiyoti <note>[nandītināmaṃ itisabbattha]</note> nāmaṃ akaṃsu, tassa satta bhātaro ahesuṃ, sesā cha bhātaro nānākammantesu byāvaṭā mātāpitunnaṃ posenti. Nandiyo pana akammasīlo geheyeva vasati. Tasmā tassa sesā kujjhanti. Mātāpitaropi nandiyaṃ āmantetvā ovadanti. So tuṇhī hoteva. Athāparasmiṃ samaye gāme nakkhattaṃ saṅghuṭṭhaṃ, tadā so mātaraṃ āha. Amma sāṭakaṃ dehi, nakkhattaṃ kīḷissāmīti, sā dhota- vatthaṃ  nīharitvā adāsi, amma thūlaṃ idanti, sā aññaṃ nīharitvā adāsi, tampi paṭikkhipi. Atha naṃ mātā āha. Tāta yādise mayaṃ gehe jātā, natthi ito sukhumatarassa paṭilābhāya puññanti, labhanaṭṭhānaṃ gamissāmi ammāti. Putta ahaṃ ajjeva tava bārāṇasīnagare rajjapaṭilābhaṃ icchāmīti āha. So sādhu ammāti mātaraṃ vanditvā padakkhiṇaṃ katvā pakkāmi. Mātuyā panassa evaṃ ahosi. Kahaṃ so gamissati, pubbeviya idhavā etthavā gehe nisīditvā āgacchatīti, so pana puññaniyāmena codiyamāno gāmato nikkhamitvā bārāṇasiṃ gantvā senaguttassa gehe paṭivasati, athekadivasaṃ so tassa kammakārehi saddhiṃ sallapanto nisīditvā pacalāyanto supinaṃ addasa. Mukhena antaṃ nikkhamitvā sakalajambudīpe pattharitvā antokucchimeva pāvisi. Pabuddho so bhīto mahāsaddamakāsi. Atha naṃ mahāsenagutto pucchi. Nandiyo supinaṃ addasanti āha. Atha tena kīdisanti puṭṭho kathesi, tato senagutto taṃ attano kulūpagaṃ paribbājikaṃ pucchi ko tassa vipākoti. Paribbājikā yadi bho itthī passati. Sattadivasabbhantareyeva abhisekaṃ labhati, yadi puriso passati, tatheva rājā hotīti kathesi. Senagutto tassā taṃ kathaṃ sutvā imaṃ mama ñātiṃ karomīti attano satta dhītare pakkositvā paṭipāṭiyā pucchi. Nandiyassa santike vasathāti, sesā sabbā na icchiṃsu, na mayaṃ jānāma etaṃ adhunāgataṃ kulavantaṃ vā dukkulavantaṃvāti. Atha kaṇiṭṭhikaṃ pucchi. Sā yassa maṃ mātāpitaro dassanti. Tesaṃ vacanaṃ na bhindissāmīti sampaṭicchi, atha senagutto nandiyaṃ pakkositvā attano dhītaraṃ datvā tassa mahāsampatti madāsi. Tato sattame divase nandiyo tattha tattha āhiṇḍanto rañño maṅgaluyyānaṃ passissāmīti gantvā dhaṅgalasilāpaṭṭesasīsaṃ pārupitvā nipajji, so ca bārāṇasīrañño kālaṅkatassa sattamo  divaso hoti. Amaccāca purohitoca rañño sarīrakiccaṃ kāretvā rājaṅgaṇe nisīditvā mantayiṃsu. Rañño ekāva dhītā atthi, putto panassa natthi. Arājikaṃ rajjaṃ na tiṭṭhati. Phussarathaṃ vissajjessāmāti. Te kumudapattavaṇṇe cattāro sindhave yojetvā setacchattapamukhaṃpañcavidharājakakudhabhaṇḍaṃ rathasmiṃyeva ṭhapetvā rathaṃ vissajjetvā pacchato turiyāni paggaṇhāpesuṃ. Ratho pācīdvārena nikkhamitvā uyyānābhimukho ahosi. Paricayena uyyānābhimukho gacchati. Nivattemāti keci āhaṃsu. Purohito mā nivārayitthāti āha. Ratho kumārakaṃ padakkhiṇaṃ katvā ārohaṇasajjo hutvā aṭṭhāsi. Purohito pārupaṇakaṇṇaṃ apanetvā pādatalāni olokento tiṭṭhatu ayaṃ dīpo. Dvisahassadīpa parivāresu catūsu mahādīpesu ekarajjaṃ kātuṃ samatthotivatvā tassa dhitiṃ upadhāretuṃ tikkhattuṃ turiyāni paggaṇhāpesi. Atha kumāro mukhaṃ vivaritvā oloketvā kena kāraṇena āgatatthāti āha, deva tumhākaṃ rajjaṃ pāpuṇātīti, rājā kahanti, devattaṃ gato sāmīti, kati divasā atikkantāti, ajja sattamo divasoti. Putto vā dhītā vā natthīti, dhītā atthi deva. Putto na vijjatīti, tenahi karissāmi rajjanti, te tāvadeva abhisekamaṇḍapaṃ kāretvā rājadhītaraṃ sabbālaṅkārehi alaṅkāritvā uyyānaṃ netvā kumārassa abhisekaṃ akaṃsu, athassa katābhisekassa satasahassagghanakaṃ vatthaṃ ānesuṃ, so kimidaṃ tātāti āha, nivāsanavatthaṃ devāti, nanu tātā thūlaṃti, manussānaṃ paribhogavatthesu ito sukhumataraṃ natthi devāti, tumhākaṃ rājā evarūpaṃ nivāsesīti, āma devāti. Na maññe puññavā tumhākaṃ rājāti vatvā handa suvaṇṇabhiṅkāraṃ āharatha, labhissāma vatthanti, te suvaṇṇabhiṅkāraṃ āhariṃsu, so uṭṭhāya hatthe dhovitvā mukhaṃ vikkhāletvā hatthena udakaṃ ādāya puratthimadisāya abbhukkiri,  tāvadeva ghanapathaviṃ bhinditvā soḷasakapparukkhā uṭṭhahiṃsu, puna udakaṃ hatthena gahetvā dakkhiṇaṃ pacchimaṃ uttaranti evaṃ catassopi disā abbhukkiri, sabbadisāsu soḷasa soḷasa hutvā catusaṭṭhikapparukkhā uṭṭhahiṃsu, so ekaṃ dibbadussaṃ nivāsetvā ekaṃ pārupitvā nandiyarañño vijite suttakantikā itthiyo mā suttaṃ kantantūti bheriṃ carāpethāti vatvā chattaṃ ussāpetvā alaṅkatapaṭiyatto hatthikkhandhavaragato nagaraṃ pavisitvā pāsādamabhiruyha mahāsampattiṃ anubhavi. Aho tadā paccekabuddhassa dinnānuvātakassa vipāko. Tenāhu porāṇā.</paragraph>
    <hangnum nr="12"/>
    <gatha type="1"> Yathā sāsapamattamhā, bījā nigrodhapādapo;</gatha>
    <gatha type="last">Jāyate satasākhaḍḍho, mahānīlambudopamo.</gatha>
    <hangnum nr="13"/>
    <gatha type="1"> Tatheva puññakammamhā, aṇumhā vipulaṃ phalaṃ;</gatha>
    <gatha type="last">Hotīti appapuññanti, nāvamaññeyya paṇḍitoti.</gatha>
    <paragraph>Evaṃ gacchante kāle ekadivasaṃ devī rañño sampattiṃ disvā aho tapassīti kāruññākāraṃ dassesi. Kimidaṃ devīti ca puṭṭhā atimahatī te deva sampatti. Atītamaddhānaṃ kalyāṇaṃ katattā. Idāni anāgatassatthāya kusalaṃ karothāti āha. Kassa dassāma. Sīlavantā natthīti. Asuñño deva jambudīpo arahantehi, tumhe dānaṃ sajjetha, ahaṃ arahante lacchāmīti āha. Punadivase rājā mahārahaṃ dānaṃ sajjāpesi. Devī sace imissā disāya arahanto atthi, idhā gantvā amhākaṃ bhikkhaṃ gaṇhantūti uttarahimavantābhimukhī pupphāni uddhaṃ khipitvā urena nipajji. Atha tāni pupphāni ākāsato gantvā himavantapadese vasantānaṃ padumavatiyā puttānaṃ pañcasatānaṃpaccekabuddhānaṃ jeṭṭhakamahāpadumapaccekabuddhassa pādamūle patiṃsu. Tathāhi.</paragraph>
    <hangnum nr="14"/>
    <gatha type="1"> Aho  passatha bho dāni, vimhayaṃ puññakammuno;</gatha>
    <gatha type="last">Acetanāpi pupphāni, dūtakiccesu byāvaṭā.</gatha>
    <hangnum nr="15"/>
    <gatha type="1"> Kattukāmena lokasmiṃ, sakalaṃ attano vasaṃ;</gatha>
    <gatha type="last">Sabbatthāmena kattabbaṃ, puññaṃ paññavatā sadāti.</gatha>
    <paragraph>Tato mahāpadumapaccekabuddho taṃ ñatvā sesabhātare āmantesi. Mārisā nandiyarājā tumhe nimantesi. Adhivāsetha tassa nimantananti. Te adhivāsetvā tāvadeva ākāsenā gantvā uttaradvāre otariṃsu. Manussā pañcasatā deva paccekabuddhā āgatāti rañño ārocesuṃ, rājā saddhiṃ deviyā gantvā vanditvā patte gahetvā paccekabuddhe pāsādaṃ āropetvā tattha tesaṃ dānaṃ datvā bhattakiccāvasāne rājā saṅghattherassa devī saṅghanavakassa ca pādamūle nipajjitvā ayyā paccayehi na kilamissantu, mayaṃ puññena na hāyissāma, amhākaṃ idha vāsāya paṭiññaṃ dethāti paṭiññaṃ kāretvā uyyāne nivāsaṭṭhānādayo kāretvā yāvajīvaṃ paccakabuddhe upaṭṭhahitvā tesu parinibbutesu sādhukīḷanaṃ kāretvā candanā garuādīhi sarīrakiccaṃ kāretvā dhātuyo gahetvā cetiyaṃ patiṭṭhāpetvā evarūpānampi mahānubhāvānaṃ mahesīnaṃ maraṇaṃ bhavissati, kimaṅgaṃ pana mādisānanti saṃvegajāto jeṭṭhaputtaṃ rajje patiṭṭhāpetvā sayaṃ pabbajaṃ pabbaji, devīpi raññe pabbajite ahaṃ kiṃkarissāmīti pabbajitvā dvepi uyyāne vasantā jhānābhiññaṃ nibbattetvā jhānasukhena vītināmentā āyupariyosāne brahmaloke nibbattiṃsu. Te amhākaṃ bhagavato kāle brāhmaṇakule nibbattitvā buddhasāsane pabbajiṃsu, tadā nandiyarājā dhutaṅgadharānaṃ aggo mahākassapattheronāma hutvā cando viya suriyo viyaca loke pākaṭo hutvā bhagavati pari- nibbute  buddhasāsanaṃ ativiya sobheti. Bhariyāpissa bhaddakāpiḷānī nāma ahosīti.</paragraph>
    <hangnum nr="16"/>
    <gatha type="1"> Datvā pureko vipine caranto,</gatha>
    <gatha type="2">Paccekabuddhassanuvātamattaṃ;</gatha>
    <gatha type="3">Katvā saraṭṭhaṃ kurudīpasobhaṃ,</gatha>
    <gatha type="last">Mahānubhāvo vasudhā dhiposi.</gatha>
    <hangnum nr="17"/>
    <gatha type="1"> Tumheca bhonto khalu sīlavante,</gatha>
    <gatha type="2">Dadātha dānāni anappakāni;</gatha>
    <gatha type="3">Taṃ vo patiṭṭhāca bhavantarasmiṃ,</gatha>
    <gatha type="last">Cintāmaṇiṃ kappataruṃva sāranti.</gatha>
    <centered>Nandiyarājassa vatthuṃ pathamaṃ.</centered>
    <title>12. Aññataramanussassa vatthumhi ayamānupubbīkathā</title>
    <paragraph>Amhākaṃ bhagavati parinibbute pāṭaliputtasamīpe aññatarasmiṃ gāme aññataro duggatamanusso vasati, so panekadivasaṃ aññataraṃ gāmaṃ gacchanto dve sāṭake nivāsetvā mahantaṃ aṭaviṃpāpuṇi, tadevaṃ gacchantaṃ disvā etassa vatthaṃ gaṇhissāmīti eko coro anubandhi, so dūratova āgacchantaṃ coraṃ disvā cintesi, ahametasmā palāyituṃ vā tena saddhiṃyujjhituṃ vā na sakkomi, ayamāgantvā avassaṃ anicchantassāpi me vatthaṃ gaṇhissati. Mayāpissa niratthakena harituṃ na sakkā, dānavasenassa dassāmīti sanniṭṭhāna makāsi, atha coro āgantvā vatthakaṃ parāmasi, atha so puriso cittaṃ pasādetvā imaṃ mama vatthadānaṃ bhavabhogasukhatthāya paccayo hotūti vatthaṃ datvā ducchāditattā mahāmaggaṃ pahāya aññena jaṅghāmaggena gacchanto āsivisena daṭṭho kālaṃ katvā himavantappadese  dvādasayojanike kanakavimāne nekaccharāsahassaparivuto nibbatti. Vimānaṃ panassa parivāretvā tiyojanike ṭhāne kapparukkhā nibbattiṃsu, so mahantaṃ dibbasampattiṃ disvā somanassaṃ pavedento āha.</paragraph>
    <hangnum nr="1"/>
    <gatha type="1"> Pariṇāmitamattena, dānassa sakasantakaṃ;</gatha>
    <gatha type="last">Dadāti vipulaṃ bhogaṃ, dibbamissariyaṃ varaṃ.</gatha>
    <hangnum nr="2"/>
    <gatha type="1"> Dvādasayojanubbedhaṃ, duddikkhaṃ cakkhumūsanaṃ;</gatha>
    <gatha type="last">Kūṭā gāravarupetaṃ, sabbasovaṇṇayaṃ subhaṃ.</gatha>
    <hangnum nr="3"/>
    <gatha type="1"> Mama puññena nibbattaṃ, nekarāgaddhajākulaṃ,</gatha>
    <gatha type="last">Tatheva parisuddhehi, vitānehi ca laṅkataṃ.</gatha>
    <hangnum nr="4"/>
    <gatha type="1"> Pāsādapariyantamhi, dibbavatthāni lambare;</gatha>
    <gatha type="last">Vāteritā te sobhanti, avhentāva sudhāsino.</gatha>
    <hangnum nr="5"/>
    <gatha type="1"> Pāsādassa samantā me, bhūmibhāge tiyojane;</gatha>
    <gatha type="last">Icchiticchitadātāro, jātāsuṃ surapādapā.</gatha>
    <hangnum nr="6"/>
    <gatha type="1"> Tattha naccehi gītehi, vādehi turiyehi ca;</gatha>
    <gatha type="last">Ne kaccharāsahassehi, modāmi bhavane mama.</gatha>
    <hangnum nr="7"/>
    <gatha type="1"> Na sammā dinnavatthassa, akkhette phalamī disaṃ;</gatha>
    <gatha type="last">Khette sammā dadantassa, ko phalaṃ vaṇṇayissatīti.</gatha>
    <hangnum nr="8"/>
    <gatha type="1"> Evaṃ vidhampi kusalaṃ manujo karitvā,</gatha>
    <gatha type="2">Pappoti dibbavibhavaṃ munivaṇṇanīyaṃ;</gatha>
    <gatha type="3">Mantvāna bho dadatha dānavaraṃ susīle,</gatha>
    <gatha type="last">Saddhāya suddhamanasāssa visesabhāgīti.</gatha>
    <centered>Aññataramanussassa vatthuṃ dutiyaṃ.</centered>
    <title>13. Visamalomakumārassa vatthumhi ayamānupubbīkathā</title>
    <paragraph>Atīte  kira imasmiṃ jambudīpe kassapo nāma sammāsambuddho pāramiyo pūretvā sabbaññutaṃ patto lokassa dukkhāpanudo sukhāvaho paṭivasati lokaṃ nibbāṇamahānagaravare paripūrento. Tasmiṃ samaye aññataro puriso satthu dhammadesanaṃ sutvā pasanno bhikkhusaṅghassa dānaṃ dento sīlaṃ rakkhanto uposathakammaṃ karonto nānāvidhāni puññakammāni katvā suttappabuddhoviya gantvā devaloke nibbatti sabbaratanamaye dibbavidhāne devaccharāsahassaparivuto. Tattha yāvatāyukaṃ ṭhatvā tato cuto amhākaṃ bhagavati parinibbute jambudīpe pāṭaliputtanagare āṇācakkavattidhammāsokamahānarindassa aggamahesiyā kucchimhi nibbatti. Tassa nāmaṃ karonto sīse lomaṃ visamaṃ hutvā jātatthā visamalomakumāroti sañjāniṃsu. So kamena viññutaṃ patto balasampanno ahosi. Mahāthāmo abhirūpoca ahosi. Dassanīyo pāsādiko yasaparivārasampanno paṭivasati. Tato aparena samayena dhammāsokamahānarindo caturāsītisahassarājaparivuto anantabalavāhano kī ḷā pa ro himavantaṃ gantvā yathābhirantaṃ kīḷitvā āgacchanto candabhāgaṃ nāma gaṅgaṃ sampāpuṇi. Sā pana yojanavitthatā tigāvutagambhīrā ahosi. Tadā sā adhunāgatehi oghehi mahāpheṇasamākulā bahūmiyo ubhokūle uttarantī mahāvegā <note>[mahāvegāgacchantī itisabbattha]</note> gacchanti. Tadā rājā gaṅgaṃ disvā ko nāmettha puriso evaṃvidhaṃ mahāgaṅgaṃ tarituṃ samattho bhavissatīti āha. Taṃ sutvā visamaloma kumāro āgantvā vanditvā ahaṃ deva gaṅgaṃ taritvā gantuñca āgantuñca sakkomīti āha. Rājā sādhūti sampaṭicchi. Atha kumāro gāḷhaṃ nivāsetvā makaradantiyā  kese bandhitvā gaṅgākūle ṭhito aṭṭhārasahatthaṃ abbhuggantvā usabhamattaṭṭhāne patitvā taritu mārabhi. Tato caṇḍasotaṃ chinditvā taranto gamanā gamanakāle gaṇhanatthāya āgate caṇḍasuṃsumāre pāṇinā paharitvā cuṇṇavicuṇṇaṃ karonto vīsasataṃ māretvā uttāretvā talamuggamma rājānaṃ vanditvā aṭṭhāsi. Rājā taṃ kāraṇaṃ disvā bhayappatto eso kho maṃ māretvā rajjampi gahituṃ samattho. Etaṃ māretuṃ vaṭṭatīti cintetvā nagaraṃ sampatto kumāraṃ pakkosāpetvā amacce āha. Imaṃ bhaṇe bandhanāgāre karothāti. Te tathā kariṃsu, athassa bandhanāgāre vasantassa cattāro māsā atikkantā. Tato rājā catumāsaccayena dīghato saṭṭhihatthappamāṇe saṭṭhiveḷukalāpe āharāpetvā gaṇṭhiyo sodhāpetvā anto ayosāraṃ pūretvā rājaṅgaṇe ṭhapāpetvā visamalomakumāraṃ bandhanāgārato āhārāpetvā <note>[āṇāpetvā itisabbattha]</note> amacce evamāha. Bhaṇe svāyaṃ kumāro iminā khaggena ime veḷukalāpe caturaṅgulaṃ katvā chindatu. No ce chindituṃ sakkoti. Taṃ mārethāti āha, taṃ sutvā kumāro ahaṃ bandhanāgāre ci ra vu ttho jighacchāpīḷito āhārena kilamiṃ, yannūnāhaṃ āhāraṃ bhuñcitvā chindeyyanti. Te natthi dāni tuyhaṃ āhāranti āhaṃsu. Tenahi pokkharaṇiyā pānīyaṃ pivissāmīti āha. Te sādhūti pokkharaṇiṃ nesuṃ. Kumāro pokkharaṇiṃ otaritvā nahāyitvā nimuggo yāvadatthaṃ kalalaṃ bhuñcitvā pānīyaṃ pivitvā uṭṭhāya asipattaṃ gahetvā mahājanānaṃ <note>[mahājanānaṃpassantameva itisabbattha]</note> passantānameva aṭṭhāsītihatthaṭṭhānaṃ ākāsaṃ ullaṅghitvā sabbaveḷukalāpe caturaṅgulamattena khaṇḍākhaṇḍaṃ kurumāno otaritvā mūle thūlaayasalākaṃ patvā kiṇīti saddaṃ sutvā asipattaṃ vissajjetvā rodamāno aṭṭhāsi. Tato rājapurisehi kimattaṃ rodasīti vutte  ettakānaṃ purisānamantare mayhaṃ ekopi suhado natti. Sace bhaveyya, imesaṃ veḷukalāpānamantare ayo sāraṃ atthibhāvaṃ katheyya, ahaṃ pana jānamāno ime veḷu kalāpe aṅgulaṅgulesu chindeyyanti āha. Tato rājā kumārena katakammaṃ oloketvā pasanno uparājaṭṭhānaṃ bahuñca vibhavaṃ dāpesi, evamassa balasampattilābho nāma na jātigottakulapadesādīnaṃ balaṃ. Na pāṇātipātādiduccaritānaṃ balaṃ. Kassetaṃ balanti. Kassapasammāsambuddhakāle bhikkhusaṅghassa dinnadānādisucaritakammavipākaṃ. Tena vuttaṃ.</paragraph>
    <hangnum nr="1"/>
    <gatha type="1"> Kassapassa munindassa, kāle aññataro naro;</gatha>
    <gatha type="last">Sambuddhamupasaṃkamma, sutvā dhammaṃ sudesitaṃ.</gatha>
    <hangnum nr="2"/>
    <gatha type="1"> Paṭiladdhasaddho hutvā, sīlavantāna bhikkhunaṃ;</gatha>
    <gatha type="last">Madhurannapāne pacure, adāsi sumano tadā.</gatha>
    <hangnum nr="3"/>
    <gatha type="1"> Adāsi cīvare patte, tatheva kāyabandhane;</gatha>
    <gatha type="last">Adā khīrasalākañca, bahū kattarayaṭṭhiyo.</gatha>
    <hangnum nr="4"/>
    <gatha type="1"> Adā supassayaṃ dānaṃ, mañcapīṭhādikaṃ tathā;</gatha>
    <gatha type="last">Pāvāra kambalādīni, adā sītanivāraṇe.</gatha>
    <hangnum nr="5"/>
    <gatha type="1"> Adā bhesajjadānāni, ārogyatthāya bhikkhunaṃ;</gatha>
    <gatha type="last">Evaṃ nānāvidhaṃ puññaṃ, katvāna tidivaṃ gato.</gatha>
    <hangnum nr="6"/>
    <gatha type="1"> Tattha dibbavimānamhi, uppanno so mahiddhiko;</gatha>
    <gatha type="last">Devaccharāparivuto, devasenāpurakkhato.</gatha>
    <hangnum nr="7"/>
    <gatha type="1"> Dibbehi naccagītehi, dibbavāditatantihi;</gatha>
    <gatha type="last">Modamāno anekehi, dibbasampattiyā saha.</gatha>
    <hangnum nr="8"/>
    <gatha type="1"> Yāvatāyuṃ tahiṃ ṭhatvā, jambudīpe manorame;</gatha>
    <gatha type="last">Pure pāṭaliputtamhi, dhammāsokassa rājino.</gatha>
    <hangnum nr="9"/>
    <gatha type="1"> Putto  hutvāna nibbatti, mahāthāmo mahābalo;</gatha>
    <gatha type="last">Mahāyaso mahābhogo, āsi buddhādimāmako.</gatha>
    <hangnum nr="10"/>
    <gatha type="1"> Kātabbaṃ kusalaṃ tasmā, bhavasampatti micchatā;</gatha>
    <gatha type="last">Pāletabba matho sīlaṃ, bhāvetabbañca bhāvananti.</gatha>
    <paragraph>Tato kumāro uparājaṭṭhānaṃ labhitvā sampattiṃanubhavamāno moggaliputtatissattheramādiṃ katvā mahābhikkhusaṅghassa cīvarapiṇḍapātasenāsanagilānapaccayadānā divasena sakkāraṃ katvā sīlaṃ rakkhitvā uposathakammaṃ katvā āyupariyosāne yathākammaṃ gatoti.</paragraph>
    <hangnum nr="11"/>
    <gatha type="1"> Evaṃvidhaṃ sucaritaṃ sumano karitvā,</gatha>
    <gatha type="2">Bhāgissa nekavibhavassa bhavābhavesu;</gatha>
    <gatha type="3">Tumhepi bho sucaritaṃ vibhavānurūpaṃ,</gatha>
    <gatha type="last">Katvāna nibbutipadaṃ karagaṃ karothāti.</gatha>
    <centered>Visamalomakumārassa vatthuṃ tatiyaṃ.</centered>
    <title>14. Kañcanadeviyā vatthumhi ayamānupubbīkathā</title>
    <paragraph>Jambudīpe kira devaputtanagaraṃ nāma dassanīyaṃ ekaṃ nagaraṃ ahosi. Tasmiṃ samaye manussā yebhuyyena pattamahaṃ nāma pūjaṃ karonti, bhagavatā paribhuttapattaṃ gahetvā katānekapūjāvidhānā ussavaṃ karonti. Taṃ pattamahanti vuccati. Tasmiṃ samaye devaputtanagare rājā sabbaratanamayaṃ rathaṃ sabbālaṅkārehi alaṅkārāpetvā kumudapattavaṇṇe cattāro sindhave yojetvā susikkhitasippācariyehi sattaratanapariniṭṭhite asītihatthaveḷagge satthunā paribhuttaṃ selamayapattaṃ muttājālādīhi alaṅkaritvā veḷaggaṃ āropetvā veḷuṃ  rathe ṭhapāpetvā nagaraṃ devanagaraṃ viya alaṅkaritvā dhajapatākādayo ussāpetvā toraṇaggha kapantiyoca puṇṇaghaṭadīpamālādayoca patiṭṭhāpetvā anekehi pūjāvidhānehi nagaraṃ padakkhiṇaṃ kāretvā nagaramajjhe susajjitaratanamaṇḍape pattadhātuṃ ṭhapetvā sattame divase mahādhammasavaṇaṃ kārāpesi. Tadā tasmiṃ janapade bahū manussāca devatāca yakkharakkhasanāgasupaṇṇādayoca manussavesena yebhuyyena taṃ samāgamaṃ otaranti, evamacchariyaṃ taṃ pūjāvidhānaṃ ahosi.</paragraph>
    <paragraph>Tadā eko nāgarājā uttamarūpadharaṃ agatapubbapurisaṃ ekaṃ kumārikaṃ dhammaparisantare nisinnaṃ disvā tassā paṭibaddhacitto anekākārehi taṃ yā ci tvā tassā aladdhamāno kujjhitvā nāsāvātaṃ vissajjesi imaṃ māressāmīti. Taṃ tassā saddhābalena kiñci upaddavaṃ kātuṃ samattho nāhosi. Athassā nāgo pādato paṭṭhāya yāvasakalasarīraṃ bhogena veṭhetvā sīse phaṇaṃ katvā bhāyāpento aṭṭhāsi. Anaññavihitāya tāya dhammasavaṇabalena aṇumattampi dukkhaṃ nāhosi. Pabhātāya rattiyā taṃ disvā manussā kimetanti kāraṇaṃ pucchiṃsu, sāpi tesaṃ kathetvā evaṃ saccakiriyamakāsi. Tathāhi.</paragraph>
    <hangnum nr="1"/>
    <gatha type="1"> Brahmacārī ahosāhaṃ, sañjātā idha mānuse;</gatha>
    <gatha type="last">Tena saccena maṃ nāgo, khippameva pamuñcatu.</gatha>
    <hangnum nr="2"/>
    <gatha type="1"> Kāmāturassa nāgassa, nokāsamakariṃyato;</gatha>
    <gatha type="last">Tena saccena maṃ nāgo, khippameva muñcatu.</gatha>
    <hangnum nr="3"/>
    <gatha type="1"> Visavātena khittassa, kupitassoragassahaṃ;</gatha>
    <gatha type="last">Akuddhā tena saccena, so maṃ khippaṃ pamuñcatu.</gatha>
    <hangnum nr="4"/>
    <gatha type="1"> Saddhammaṃ suṇamānāhaṃ, garugāravabhattiyā;</gatha>
    <gatha type="last">Assosiṃ tena saccena, khippaṃ nāgo pamuñcatu.</gatha>
    <hangnum nr="5"/>
    <gatha type="1"> Akkharaṃvā  padaṃvāpi, avināsetvāva ādito;</gatha>
    <gatha type="last">Assosiṃ tena saccena, khippaṃ nāgo pamuñcatūti.</gatha>
    <paragraph>Saccakiriyāvasāne nāgarājā tassā atīva pasanno bhogaṃ viniveṭhetvā phaṇasataṃ māpetvā taṃ phaṇagabbhe nisīdāpetvā bahūhi nāgamānavakehi saddhiṃ udakapūjaṃ nāma pūja makāsi, taṃ disvā bahū nagaravāsino acchariyabbhutajātā aṭṭhārasakoṭidhanena pūja makaṃsu. Tathāhi.</paragraph>
    <hangnum nr="6"/>
    <gatha type="1"> Natthi saddhāsamo loke, suhado sabbakāmado;</gatha>
    <gatha type="last">Passathassā balaṃ saddhā, pūjentevaṃ naro ragā.</gatha>
    <hangnum nr="7"/>
    <gatha type="1"> Idha lokeva sālattha, bhavabhoga manappakaṃ;</gatha>
    <gatha type="last">Tasmā saddhena kātabbaṃ, ratanattayagāravanti.</gatha>
    <paragraph>Athevaṃ sā paṭiladdhamahāvibhavā yāvajīvaṃ komāriya brahmacāriṇī hutvā āyupariyosāne kālaṃ katvā tasmiṃyeva nagare rañño aggamahesiyā kucchimhi paṭisandhiṃ gaṇhitvā dasamāsaccayena mātukucchito nikkhami. Nikkhantadivase panassā sakaladevaputtanagare ratanavassaṃ vassi. Tenassā kañjanadevīti nāmaṃ kariṃsu. Samantapāsādikā ahosi. Abhirūpā devaccharapaṭibhāgā. Mukhato uppalagandho vāyati. Sarīrato candanagandho vāyati. Sakalasarīrato bālasuriyo viya raṃsiyo nicchārentī caturatanagabbhe padīpakiccaṃ nāma natthi. Sabbo gabbho sarīrā lokena eko bhāso hoti, tassā rūpasampatti sakalajambudīpe pākaṭā ahosi. Tato sakalajambudīpavāsī rājāno tassā atthāya piturañño paṇṇākārāni pahiṇiṃsu. Sā pana pañcakāme ananulittā pitaraṃ anujānāpetvā bhikkhunū passayaṃ gantvā pabbajitvā vipassanaṃ vaḍḍhetvā saha paṭisambhidāhi arahattaṃ pāpuṇīti.</paragraph>
    <hangnum nr="8"/>
    <gatha type="1"> Sutvāna  sādaravasena kumārikevaṃ;</gatha>
    <gatha type="2">Dhammañhi sīlamamalaṃ paripālayantī;</gatha>
    <gatha type="3">Laddhāna nekavibhavaṃ vibhavaṃ payātā,</gatha>
    <gatha type="last">Mā bho pamajjatha sadā kusalappayogeti.</gatha>
    <centered>Kañcanadeviyā vatthuṃ catutthaṃ.</centered>
    <title>15. Byagghassa vatthumhi ayamānupubbīkathā</title>
    <paragraph>Jambudīpe cūlaraṭṭhā sanne bārāṇasīnagare ekaṃ paṃsupabbataṃ vinivijjhitvā mahāmaggo hoti, tattha vemajjhe eko byaggho attano andhapitaraṃ pabbataguhāyaṃ katvā posento vasati. Tasseva pabbatassa vanadvāre tuṇḍilo nāma eko suvapotako rukkhasmiṃ vasati. Te ubhopi aññamaññaṃ piyasahāyā ahesuṃ, tasmiṃ samaye paccantagāmavāsī eko manusso attano mātugāmena saddhiṃ kalahaṃ katvā bārāṇasiṃ gacchanto taṃ vanadvāraṃ sampāpuṇi. Atha suvapotako parihīnattabhāvaṃ dukkhitaṃ taṃ disvā kampamānahadayo taṃ pakkositvā bho kuhiṃ gacchasīti āha, tena parakhaṇḍaṃ gacchāmīti vutte tuṇḍilo bho imasmiṃ vanakhaṇḍamajjhe eko byaggho vasati. Kakkhalo pharuso sampattasampatte māretvā khādati. Mā tvaṃ tena gacchāti āha. Svāyaṃ dubbhago manusso hitakāmassa tassa vacanaṃ anādiyitvā gacchāmevāti āha. Tuṇḍilo tenahi samma yadi anivattamāno gacchasi. Eso byaggho mama sahāyo. Me vacanaṃ tava santikā sutvā na gaṇhātīti. Tassa taṃ anādiyanto so suvarāje paduṭṭhacitto muggarena paharitvā māretvā araṇiṃ aggiṃ katvā maṃsaṃ khādi. Asappurisasaṃsaggo nāme sa idha lokaparalokesu dukkhāvahoyeva. Tathāhi.</paragraph>
    <hangnum nr="1"/>
    <gatha type="1"> Mayā  kataṃ mayhamidaṃ, iti vessānaraṃ naro;</gatha>
    <gatha type="last">Samāliṅgati sappemo, dahatevassa viggahaṃ.</gatha>
    <hangnum nr="2"/>
    <gatha type="1"> Madhukhīrādidānena, pemasā paripālito;</gatha>
    <gatha type="last">Sorago kupitovassa, ḍasatevassa viggahaṃ.</gatha>
    <hangnum nr="3"/>
    <gatha type="1"> Evaṃ nihīnajaccena, pāpena akataññunā;</gatha>
    <gatha type="last">Narā dhamena dīnena, katopi khaṇasaṅgamo.</gatha>
    <hangnum nr="4"/>
    <gatha type="1"> Asādhuko ayaṃtevaṃ, jānamānena jantunā;</gatha>
    <gatha type="last">Muhuttampi na kātabbo, saṅgamo so anatthadoti.</gatha>
    <paragraph>Tato so asappuriso maṃsaṃ khāditvā gacchanto vanakhaṇḍamajjhaṃ sampāpuṇi. Atha byaggho taṃ disvā mahānādaṃ karonto gahaṇatthāya uṭṭhāsi. So byagghaṃ disvā bhayappatto tuṇḍilassa vacanaṃ saritvā ahaṃ bho tava sahāyatuṇḍilassa santikā āgatomhīti āha, taṃ sutvā byaggho attamano ehi sammāti taṃ pakkositvā attano vasanaṭṭhānaṃ netvā khāditabbāhārena taṃ santappetvā pitusantike nisīdāpetvā puna vanakhaṇḍa magamāsi. Athassa pitā puttassa gatakāle tena saddhiṃ sallapanto tassa vacanānusārena tuṇḍilaṃ māretvā khāditabhāvaṃ aññāsi. Tato so puttassa āgatakāle tava sahāyo tena māritoti āha. Taṃ sutvā byaggho anattamano vegena tassa vasanaṭṭhānaṃ gantvā samma tuṇḍilāti saddaṃ katvā apassanto luñcitapattaṃcassa disvā nissaṃsayaṃ tena mārito me sahāyoti socanto paridevanto āgañchi. Atha so asappuriso tasmiṃ tattha gate tassa pitaraṃ pāsāṇena paharitvā māretvā byagghaṃca dāni māressāmīti byagghāgamanamaggaṃ olokento nilīno aṭṭhāsi. Tasmiṃ khaṇe byagghopi āgañchi. So tassā gatakāle tassa tejena bhīto gantvā  jīvitaṃ me sāmi dehīti pādamūle urena nipajji, byaggho pana tena katakammaṃ disvā tasmiṃ cittaṃ nibbāpetvā mama sahāyassa sāsanamādāyāgatassa dubbhituṃ na yuttanti cintento taṃ samassāsetvā gaccha sammāti sukhaṃ pesesi. Evañhi sappurisasamāgamo nāma idha lokaparalokesu sukhāvahoyeva, vuttaṃhi.</paragraph>
    <hangnum nr="5"/>
    <gatha type="1"> Sabbhireva samāsetha, sabbhi kubbetha santhavaṃ;</gatha>
    <gatha type="last">Sabbattha santhavo tena, seyyo hoti na pāpiyo.</gatha>
    <hangnum nr="6"/>
    <gatha type="1"> Sukhāvaho dukkhanudo, sadā sabbhi samāgamo;</gatha>
    <gatha type="last">Tasmā sappuriseheva, saṅgamo hotu jantunaṃ.</gatha>
    <paragraph>Tato so byaggho tena mettacittānubhāvena kālaṃ katvā sagge nibbattoti.</paragraph>
    <hangnum nr="7"/>
    <gatha type="1"> Evaṃvidhopi pharuso paramaṃsabhojī;</gatha>
    <gatha type="2">Byaggho dayāyupagato sugatiṃ sumedho;</gatha>
    <gatha type="3">Tasmā karotha karuṇaṃ satataṃ janānaṃ,</gatha>
    <gatha type="last">Taṃ vo dadāti vibhavañca bhavesu bhoganti.</gatha>
    <centered>Byagghassa vatthuṃ pañcamaṃ.</centered>
    <title>16. Phalakakhaṇḍadinnassa vatthumhi ayamānupubbīkathā</title>
    <paragraph>Sāvatthiyaṃ kireko manusso uttarāpathaṃ gacchāmīti addhānamaggapaṭipanno gimhānamāse majjhaṇhe bahalātapena kilanto hutvā rukkhacchāyaṃ pavisitvā tambulaṃ khādanto phalake nisīdi. Atha uttarāpathenāgacchānto eko tatheva ātapena kilanto āgantvā purimassa santike nisīditvā bho pānīyaṃ atthīti pucchi. Itaro pānīyaṃ natthīti āha. Athassa  so mayhampi bho tambulaṃ dehi pipāsitomhiti vatvāpi na labhi. Catukahāpaṇena ekaṃ tambulapaṇṇaṃ kiṇitvā laddho tattheva nisīditvā khāditvā pipāsaṃ vinodetvā tena upakārena tassa sinehaṃ katvā attano gamanaṭṭhāna magamāsi, athā parabhāge so paṭṭanaṃ gantvā nāvāya vaṇijjatthāya gacchanto samuddamajjhaṃ pāpuṇi. Tato sattame divase nāvā bhijji. Manussā macchakacchapānaṃ bhakkhā jātā. So eva puriso arogo hutvā ekaṃ phalakakhaṇḍaṃ ure katvā samuddaṃ tarati. Athe taropi tatheva nāvāya bhinnāya seso hutvā samuddaṃ taranto purimena samāgami. Atha te sattadivasaṃ samudde tarantā aññamaññaṃ sañjāniṃsu. Tesu kahāpaṇe datvā tambulaṃ gahito ekaṃ phalakakhaṇḍaṃ ure katvā tarati. Itarassetaṃ natthi. Atha so kahāpaṇe gahetvā dinnatambulamattasso pakāraṃ saritvā attano phalakakhaṇḍaṃ tassa adāsi. So tasmiṃ sayitvā taranto taṃ pahāya agamāsi, aparo anādhārakena taranto ossaṭṭhaviriyo udake osīditumārati. Tasmiṃ khaṇe samudde adhivatthā maṇimekhalā nāma devadhītā osīdantaṃ taṃ disvā sappurisoti tassa guṇānussarantī vegenā gantvā taṃ attano ānubhāvena samuddatīraṃ pāpesi. Itaraṃpi sā etasseva guṇānubhāvena tīraṃ pāpesi. Atha phalakenotiṇṇapuriso taṃ disvā vimhito kathaṃ purato ahosi sammāti pucchi. So na jānāmi. Apica kho sukheneva tīraṃ pattosmīti āha. Atha devadhītā dissamānakasarīreneva attanā ānītabhāvaṃ ārocentī āha.</paragraph>
    <hangnum nr="1"/>
    <gatha type="1"> Yo mātaraṃ pitaraṃvā, dhammena idha posati;</gatha>
    <gatha type="last">Rakkhanti taṃ sadā devā, samudde vā thalepi vā.</gatha>
    <hangnum nr="2"/>
    <gatha type="1"> Yo ce buddhañca dhammañca, saṃghañca saraṇaṃ gato;</gatha>
    <gatha type="last">Rakkhanti taṃ sadā devā, samudde vā thalepi vā.</gatha>
    <hangnum nr="3"/>
    <gatha type="1"> Pañcavidhaṃ  aṭṭhavidhaṃ, pātimokkhañca saṃvaraṃ;</gatha>
    <gatha type="last">Pāleti yo taṃ pālenti, devā sabbattha sabbadā.</gatha>
    <hangnum nr="4"/>
    <gatha type="1"> Kāyena vācā manasā, sucarittaṃ caratī dha yo;</gatha>
    <gatha type="last">Pālenti taṃ sadā devā, samudde vā thalepi vā.</gatha>
    <hangnum nr="5"/>
    <gatha type="1"> Yo sappurisadhammesu, ṭhito dha katavediko;</gatha>
    <gatha type="last">Pālenti taṃ sadā devā, samudde vā thalepi vā.</gatha>
    <centered>Tato so āha.</centered>
    <hangnum nr="6"/>
    <gatha type="1"> Neva dānaṃ adāsāhaṃ, na sīlaṃ paripālayiṃ;</gatha>
    <gatha type="2">Kena me puññakammena, mamaṃ rakkhanti devatā;</gatha>
    <gatha type="last">Pucchāmi saṃsayaṃ tuyhaṃ, taṃ me akkhāhi devateti.</gatha>
    <centered>Devatā āha.</centered>
    <hangnum nr="7"/>
    <gatha type="1"> Agādhā pārage bhīme, sāgare duritā kare;</gatha>
    <gatha type="last">Bhinnanāvo taranto tvaṃ, hadaye katvā kaliṅgaraṃ.</gatha>
    <hangnum nr="8"/>
    <gatha type="1"> Ṭhatvā sappurise dhamme, attāna manavekkhiya;</gatha>
    <gatha type="last">Khaṇasanthavassa purisassa, adāsi phalakaṃ sakaṃ.</gatha>
    <hangnum nr="9"/>
    <gatha type="1"> Taṃ tuyhaṃ mittadhammañca, dānañca phalakassa te;</gatha>
    <gatha type="last">Patiṭṭhāsi samuddasmiṃ, evaṃ jānāhi mārisāti.</gatha>
    <paragraph>Evañca vatvā sā te dibbāhārena santappetvā dibbavatthālaṅkārehi alaṅkaritvā attano ānubhāvena sāvatthinagareyeva te patiṭṭhāpesi. Tato paṭṭhāya tameva ārammaṇaṃ katvā te dānaṃ dadantā sīlaṃ rakkhantā uposathakammaṃ karontā āyupariyosāne saggaparāyaṇā ahesuṃ.</paragraph>
    <hangnum nr="10"/>
    <gatha type="1"> Evaṃ parittakusalenapi sāgarasmiṃ,</gatha>
    <gatha type="2">Sattā labhanti saraṇaṃ khalu devatāhi;</gatha>
    <gatha type="3">Tumhepi sappurisataṃ na vināsayantā,</gatha>
    <gatha type="last">Mā bho pamajjatha sadā kusalappayogeti.</gatha>
    <centered>Phalakakhaṇḍadinnassa vatthuṃ chaṭṭhamaṃ.</centered>
    <title>17. Corasahāyassa vatthumhi ayamānupubbīkathā</title>
    <paragraph>Amhākaṃ  bhagavati parinibbute jambudīpe devadahanagare eko manusso dukkhito tattha tattha vicaranto paccante aññataraṃ gāmaṃ gantvā tattha ekasmiṃ kulagehe nivāsaṃ kappesi. Tattha manussā tassa yāgubhattaṃ datvā posesuṃ, tato so tattha manussehi mittasanthavaṃ katvā katipāhaṃ tattha vasitvā aññaṭṭhānaṃ gantvā aparabhāge corakammaṃ karonto jīvikaṃ kappeti. Athekadivasaṃ corentaṃ taṃ rājapurisā gahetvā rañño dassesuṃ. Rājā taṃ bandhanāgāre karothāti āṇāpesi, te taṃ bandhanāgāraṃ netvā saṅkhalikāhi bandhitvā ārakkhakānaṃ paṭipādetvā agamaṃsu, bandhanāgāre vasantassa tassa dvādasasaṃvaccharāni atikkantāni. Tato aparabhāge tassa pubbasahāyo paccantagāmavāsī manusso kenaci kammena devadaha māgato tattha tattha āhiṇḍanto bandhanāgāre baddhaṃ taṃ addasa. Disvā tassa hadayaṃ kampi, so roditvā paridevitvā kiṃ te mayā kattabbaṃ sammāti pucchi. Tato tena samma bandhanāgāre vasantassa me idāni dvādasasaṃvaccharāni atikkantāni, ettakaṃ kālaṃ dubbhojanādinā mahādukkhaṃ anubhomi. Yāvāhaṃ āhāraṃ pariyesitvā bhuñjitvā āgamissāmi. Tāva maṃ ito muñcanupāyaṃ jānāhīti vutte so sappuriso.</paragraph>
    <hangnum nr="1"/>
    <gatha type="1"> Rūpena kintu guṇasīlavivajjitena,</gatha>
    <gatha type="2">Micchālayassa kitavassa dhiyā kimatthaṃ;</gatha>
    <gatha type="3">Dānā dicāgavigatena dhanena kiṃ vā;</gatha>
    <gatha type="last">Mittena kiṃ byasanakālaparammukhenāti.</gatha>
    <paragraph>Evañca pana vatvā sādhu samma karomi te vacananti ārakkhakānaṃ santikaṃ gantvā bhonto yāveso bhattaṃ bhuñjitvā āgacchati. Tāvāhaṃ tassa pāṭibhogo bhavissāmi. Vissajjetha  nanti āha, tehi na sakkā bho etaṃ vissajjetuṃ, api ca kho yāvāyaṃ āgacchati. Tāva tvaṃ ayasaṅkhalikāya baddho nisīdissasi, evaṃ taṃ vissajjessāma, no ce na sakkāti āhaṃsu, so evampi hotu sammāti vatvā tassa pādato saṅkhalikaṃ muñcitvā attano pāde katvā bandhanāgāraṃ pavisitvā itaraṃ muñcāpesi. Sopi asappuriso bandhanā mutto na puna taṃ ṭhāna magamāsi, aho akataññuno pakatiṃ ñātuṃ bhāriyaṃ. Yathāha.</paragraph>
    <hangnum nr="2"/>
    <gatha type="1"> Vāripūre yathā sobbhe, nevanto visamaṃ samaṃ;</gatha>
    <gatha type="last">Paññāyatevaṃsādhussa, bhāvaṃ manasi sambhavaṃ.</gatha>
    <hangnum nr="3"/>
    <gatha type="1"> Bhāsanti mukhato ekaṃ, cintenti manasā paraṃ;</gatha>
    <gatha type="last">Kāyenekaṃ karontevaṃ, pakatāyamasādhunaṃ.</gatha>
    <hangnum nr="4"/>
    <gatha type="1"> Tesaṃ yo bhāvamaññāsi, sova paṇḍitajātiko;</gatha>
    <gatha type="last">Bahussutopi soyeva, paracittavidūpi so.</gatha>
    <paragraph>Athassa bandhanāgāre vasantassa dvādasasaṃvaccharāni atikkantāni. Ettakaṃ kālaṃ jighacchāpīḷitena tena āhārattāya paro na yācitapubbo, anucchiṭṭhāhāraṃ labhanadivasato alabhanadivasāyeva bahutarā honti, atha dvādasasaṃvaccharātikkame rañño putto nibbatti. Tadā rājā attano vijite sabbabandhanāgārāni vivarāpesi. Antamaso migapakkhinopi bandhanā muñcāpesi. Dvāre vivaṭamatteyeva bandhanāgāre manussā icchiticchitaṭṭhānaṃ agamaṃsu. So panekova tehi saddhiṃ agantvā ohīyi. Ārakkhakehi tvaṃ bho kasmā na gacchasīti vutte ahaṃ bho paññātabhāvena idāni na gamissāmi. Atīva parihīnagattosmi. Andhakāre gamissāmīti vatvā andhakāre āgate nikkhamma antonagare vissāsikānaṃ abhāvena kuto āhāraṃ labhissāmīti cintento nikkhamma rattandhakāre āmakasusāna  magamāsi. Etthāhāraṃ labhissāmīti. Tattha so adhunā nikkhittamatamanussaṃ disvā manussaṭṭhinā maṃsaṃ chinditvā sīsakapāle pakkhipitvā tīhi manussasīsehi katauddhane ṭhapetvā citakato omukkaalātehi aggiṃ katvā susānaṃ nibbāpanatthāyā bhataudakena manussaṭṭhinā ālolento maṃsaṃ pacitvā otāretvā sākhābhaṅgena hirikopīṇaṃ paṭicchādetvā nivatthapilokikaṃ vātāvaraṇaṃ katvānisīdi. Tasmiṃ khaṇe tattha pippalīrukkhe adhivatthā devatā tassa taṃ kiriyaṃ disvā pucchissāmi tāva nanti taṃ upasaṅkamitvā evamāha. Bho tvaṃ ghanataratimirākule mahārattiyaṃ tattha tattha vikiṇṇanaraṭṭhisamākiṇṇe soṇasigālādikuṇapādakākule manussamaṃsabhakkhayakkharakkhasākule tattha tattha pajjalantānekacitakabhayānake susāne manussamaṃsaṃ pacitvā kiṃkarosīti pucchantī āha.</paragraph>
    <hangnum nr="5"/>
    <gatha type="1"> Rattandhakāre kuṇapādakehi,</gatha>
    <gatha type="2">Samākule sīvathikāya majjhe;</gatha>
    <gatha type="3">Manussamaṃsaṃ pacasī dha sīse,</gatha>
    <gatha type="last">Vadehi kiṃ tena payojanaṃ teti.</gatha>
    <centered>Atha so āha.</centered>
    <hangnum nr="6"/>
    <gatha type="1"> Na yāgahetu na ca dānahetu,</gatha>
    <gatha type="2">Susānamajjhamhi pacāmi maṃsaṃ;</gatha>
    <gatha type="3">Khudāsamaṃ natthi narassa aññaṃ,</gatha>
    <gatha type="last">Khudāvināsāya pacāmimambhoti.</gatha>
    <paragraph>Tato devatā taṃ tathā hotu, iminā pilotikena vātāvaraṇaṃ karosi. Kimatthametanti pucchantī.</paragraph>
    <hangnum nr="7"/>
    <gatha type="1"> Nivatthasākho  hirisaṃvarāya,</gatha>
    <gatha type="2">Pilotikaṃ tattha pasārayanto;</gatha>
    <gatha type="3">Karosi vātāvaraṇañca samma,</gatha>
    <gatha type="last">Kimatthametaṃ vada pucchito meti.</gatha>
    <centered>So tassā cikkhanto āha.</centered>
    <hangnum nr="8"/>
    <gatha type="1"> Subhā subhāmissitasītavāto,</gatha>
    <gatha type="2">Sayaṃ acittova acittabhāvā;</gatha>
    <gatha type="3">Dehaṃ phusitvāna asādhukassa,</gatha>
    <gatha type="last">Akataññuno mittapadhaṃsakassa.</gatha>
    <hangnum nr="9"/>
    <gatha type="1"> Samāvahanto yadi me sarīre,</gatha>
    <gatha type="2">Phusāti <note>[phusātisāsaṅgatimajjadāni itikattaci]</note> taṃ vāyu mamā visitvā;</gatha>
    <gatha type="3">Dukkhaṃ dadātīti visaṃva taṃ bho,</gatha>
    <gatha type="last">Parivajjituṃ baddhamimaṃ kucelanti.</gatha>
    <centered>Devatā āha.</centered>
    <hangnum nr="10"/>
    <gatha type="1"> Ki makāsi bho so katanāsako te,</gatha>
    <gatha type="2">Dhanañca dhaññaṃ tava nāsayī ca;</gatha>
    <gatha type="3">Mātā pitā bandhavo khetta vatthū,</gatha>
    <gatha type="last">Vināsitā tena vadehi kiṃ teti.</gatha>
    <centered>Tato so āha.</centered>
    <hangnum nr="11"/>
    <gatha type="1"> Yaṃ rājato hoti bhayaṃ mahantaṃ,</gatha>
    <gatha type="2">Sabbassa haraṇādivadhādikañca;</gatha>
    <gatha type="3">Akataññunā sappurisena hoti,</gatha>
    <gatha type="last">Ārāva so bho parivajjanīyo.</gatha>
    <hangnum nr="12"/>
    <gatha type="1"> Yamatthi  corāribhayañhi loke,</gatha>
    <gatha type="2">Atho dakenāpi ca pāvakena;</gatha>
    <gatha type="3">Akataññunā taṃ sakalampi hoti,</gatha>
    <gatha type="last">Ārāva so bho parivajjanīyo.</gatha>
    <hangnum nr="13"/>
    <gatha type="1"> Pāṇātipātampi adinnadānaṃ,</gatha>
    <gatha type="2">Parassa dārūpagamaṃ musā ca;</gatha>
    <gatha type="3">Majjassa pānaṃ kalahañca pesunaṃ,</gatha>
    <gatha type="last">Samphaṃ giraṃ dhuttajanehi <note>[akkhadhuttādiyogaṃ itikatthaci]</note> yogaṃ.</gatha>
    <hangnum nr="14"/>
    <gatha type="1"> Sabbaṃ anatthaṃ asivaṃ aniṭṭhaṃ,</gatha>
    <gatha type="2">Apāyikaṃ <note>[apāyikaṃ itikatthaci]</note> dukkhamananta maññaṃ;</gatha>
    <gatha type="3">Akataññunā sappurisena hoti;</gatha>
    <gatha type="last">Ārāva so bho parivajjanīyoti.</gatha>
    <paragraph>Vatvā attanā asappurisasaṃsaggenānubhūtaṃ sabbaṃ dukkhaṃ kathesi, tato devatā ahampi bho satthuno maṅgalasuttadesanādivase imasmiṃyeva rukkhe nisinno.</paragraph>
    <gatha type="1">Asevanā ca bālānaṃ, paṇḍitānañca sevanā;</gatha>
    <gatha type="last">Pūjā ca pūjanīyyānaṃ, etaṃ maṅgala muttamanti.</gatha>
    <paragraph>Gāthāya bālassa dose assosiṃti vatvā tassa pasanno taṃ attano vimānaṃ netvā nahāpetvā dibbavatthālaṅkārehi alaṅkaritvā dibbannapānaṃ datvā mahantaṃ sakkārasammānaṃ katvā attano ānubhāvena tasmiṃ nagare rajje abhisiñcāpesi. So tattha rajjaṃ karonto dānādīni puññāni katvā āyupariyosāne yathākammaṃ gatoti.</paragraph>
    <hangnum nr="15"/>
    <gatha type="1"> Evaṃ  asādhujanasaṅgamasannivāsaṃ,</gatha>
    <gatha type="2">Sañcajja sādhusucisajjanasaṅgamena;</gatha>
    <gatha type="3">Dānādi nekakusalaṃ paripūrayantā,</gatha>
    <gatha type="last">Saggā pavaggavibhavaṃ abhisambhunāthāti.</gatha>
    <centered>Corasahāyassa vatthuṃ sattamaṃ.</centered>
    <title>18. Maruttabrāhmaṇassa vatthumhi ayamānupubbīkathā</title>
    <paragraph>Jambudīpe candabhāgā nāma gaṅgātīre homagāmaṃ nāma atthi. Tasmiṃ eko marutto nāma brāhmaṇo paṭivasati. Tadā so vohāratthāya takkasīlaṃ gantvā gehaṃ āgacchanto antarāmagge ekāya sālāya kuṭṭharogā turaṃ sunakhaṃ disvā tasmiṃ kāruññena nīlavallitakkambilena madditvā pāyesi. Sunakho vūpasantarogo pākatiko hutvā brāhmaṇena attano katūpakāraṃ sallakkhento teneva saddhiṃ agamāsi. Aparabhāge brāhmaṇassa bhariyā gabbhaṃ paṭilabhi, paripuṇṇagabbhāya tāya vijāyanakāle dārako tiriyampatitvā antogabbheyeva mato. Tadā taṃ satthena khaṇḍākhaṇḍikaṃ chinditvā nīhariṃsu, atha brāhmaṇo taṃ disvā nibbindahadayo gharāvāsaṃ pahāya isipabbajjaṃ pabbajitvā araññe viharati. Athassa bhariyā aññena saddhiṃ saṃvasantī ayaṃ maṃ pahāya pabbajitoti brāhmaṇe paduṭṭhacittā bho brāhmaṇaṃ mārehīti sāmikena saddhiṃ mantesi. Tesaṃ mantanaṃ sunakho sutvā brāhmaṇeneva saddhiṃ carati. Athekadivasaṃ tassā sāmiko tā pa saṃ māressāmīti dhanu kalāpaṃ gahetvā nikkhami, tadā tāpaso phalāphalatthāya araññaṃ gato. Su na kho assameyeva o hī yi. Puriso tāpasassāgamanamaggaṃ olokento gacchantare  nilīno acchi. Sunakho tassa pamādaṃ oloketvā dhanuno guṇaṃ khāditvā chindi. So puna guṇaṃ pākatikaṃ katvā āropesi. Evaṃ so āropitaṃ āropitaṃ khādateva, atha so pāpapuriso tāpasassāgamanaṃ ñatvā taṃ māressāmīti dhanunā saddhiṃ agamāsi. Athassa sunakho pāde ḍasitvā pātetvā tassa mukhaṃ khāditvā dubbalaṃ katvā bhuṅkāramakāsi, evañhi sappurisā attano upakārakānaṃ paccupakāraṃ karonti. Vuttañhi.</paragraph>
    <hangnum nr="1"/>
    <gatha type="1"> Upakāraṃ karonto so, sunakho katavediko;</gatha>
    <gatha type="last">Sattūpaghātakaṃ katvā, isino dāsi jīvitaṃ.</gatha>
    <hangnum nr="2"/>
    <gatha type="1"> Tiracchānāpi jānanti, guṇamattani kataṃ sadā;</gatha>
    <gatha type="last">Iti utvāna medhāvī, kataññū hontu pāṇinoti.</gatha>
    <paragraph>Tato tāpaso sunakhassa saddenā gantvā tassa taṃ vippakāraṃ disvā kāruññena paṭijiggitvā vūpasantavaṇaṃ balappattaṃ posetvā tattheva vasanto jhānābhiññaṃ nibbattetvā āyupariyosāne brāhmalokaparāyaṇo ahosīti.</paragraph>
    <hangnum nr="3"/>
    <gatha type="1"> Sutvāna sādhu sunakhena katūpakāraṃ,</gatha>
    <gatha type="2">Mettiṃdisassa pakataṃ isinā ca sutvā;</gatha>
    <gatha type="3">Sammā karotha karuṇañca parūpakāraṃ,</gatha>
    <gatha type="last">Taṃ sabbadā bhavati vo bhavabhogahetūti.</gatha>
    <centered>Maruttabrāhmaṇassa vatthuṃ aṭṭhamaṃ.</centered>
    <title>19. Pānīyadinnassa vatthumhi ayamānupubbīkathā</title>
    <paragraph>Jambudīpe  aññatarasmiṃ janapade kire ko manusso raṭṭhato raṭṭhaṃ janapadato janapadaṃ vicaranto anukkamena candabhāgānadītīraṃ patvā nāvaṃ abhiruhitvā paratīraṃ gacchati. Athāparā gabbhinitthī tāya eva nāvāya gacchati, atha nāvā gaṅgāmajjhappattakāle tassā kammajavātā caliṃsu. Tato sā vijāyitumasakkontī kilantā pānīyaṃ me detha, pipāsitāmhiti manusse yāci. Te tassā vacanaṃ asuṇantā viya pānīyaṃ nādaṃsu, atha so jānapadiko tassā karuṇāyanto <note>[karuṇāyapānīyaṃ, karuṇāyantopānīyaṃ, karuṇāyatoyaṃ iticakatthaci]</note> toyaṃ gahetvā mukhe āsiñci, tasmiṃ khaṇe sā laddhassāsā sukhena dārakaṃ vijāyi, atha te tīraṃ patvā katipayadivasena attano attano ṭhānaṃ pāpuṇiṃsu. Athāparabhāge so jānapadiko aññatarakiccaṃ paṭicca tassā itthiyā vasananagaraṃ patvā tattha tattha āhiṇḍanto nivāsanaṭṭhānaṃ alabhitvā nagaradvāre sālaṃ gantvā tattha nipajji. Tasmiṃyeva divase corā nagaraṃ pavisitvā rājagehe sandhiṃ chinditvā dhanasāraṃ gahetvā gacchantā rājapurisehi anubandhā gantvā tāyeva sālāya chaḍḍetvā palāyiṃsu. Atha rājapurisā āgantvā core apassantā taṃ jānapadikaṃ disvā ayaṃ coroti gahetvā pacchābāhaṃ gāḷhaṃ bandhitvā puna divase rañño dassesuṃ. Raññā kasmā bhaṇe corakamma makāsīti pucchito nāhaṃ deva coro, āgantukomhīti vutte rājā core pariyesitvā alabhanto ayameva coro, imaṃ mārethāti āṇāpesi. Rājapurisehi taṃ gāḷhaṃ bandhitvā āghātanaṃ nīte sā itthī taṃ tathā nīyamānaṃ disvā sañjānitvā kampamānahadayā muhuttena rañño santikaṃ gantvā vanditvā deva eso  na coro āgantuko muñcathetaṃ devāti āha. Rājā tassā kathaṃ asaddahanto yajjetaṃ mocetu micchasi. Tassagghanakaṃ dhanaṃ datvā muñcāpehīti, sā sāmi mama gehe dhanaṃ natthi. Apica mama sattaputtehi saddhiṃ maṃ dāsiṃ karohi, etaṃ muñca devāti āha, atha rājā tvaṃ etaṃ adhunāgatoti vadasi. Etaṃ nissāya puttehi saddhiṃ attānaṃ dāsattaṃ sāvesi. Kimeso te ñāti vā, udāhu upakārakoti pucchanto āha.</paragraph>
    <hangnum nr="1"/>
    <gatha type="1"> Kiṃte bhoti ayaṃ poso, tuvaṃ pucchāmi saṃsayaṃ;</gatha>
    <gatha type="last">Bhātā vā te pitā hoti, pati vā devaro tava.</gatha>
    <hangnum nr="2"/>
    <gatha type="1"> Ñāti sālohito kinnu, udāhu iṇadāyako;</gatha>
    <gatha type="last">Athopakārako kinnu, kasmāssa desi jīvitaṃti.</gatha>
    <centered>Tato sā āha.</centered>
    <hangnum nr="3"/>
    <gatha type="1"> Eso me puriso deva, katapubbopakārako;</gatha>
    <gatha type="last">Atāṇamekikaṃ <note>[attānamekikaṃ itikatthaci]</note> ceso, dukkhitaṃ maraṇe ṭhitaṃ.</gatha>
    <hangnum nr="4"/>
    <gatha type="1"> Vijāyitu masakkontiṃ, gabbhiniṃ dukkhavediniṃ;</gatha>
    <gatha type="last">Toyena maṃ upaṭṭhāsi, tenāhaṃ sukhitā tadā.</gatha>
    <hangnum nr="5"/>
    <gatha type="1"> Bhaṅgakallolamālāya, uttarantaṃ mahaṇṇavaṃ;</gatha>
    <gatha type="last">Pahāya pātuṃ kūpassa, yāti loko pipāsito.</gatha>
    <hangnum nr="6"/>
    <gatha type="1"> Tatheva vijjamānesu, janesu manujādhipa,</gatha>
    <gatha type="last">Ekasseva manasmiṃhi, guṇaṃ tiṭṭhati sādhukaṃ.</gatha>
    <hangnum nr="7"/>
    <gatha type="1"> Pahatvāna mataṃ hatthiṃ, maṃsatthī keci jantuno;</gatha>
    <gatha type="last">Anubandhanti maṃsatthaṃ, sasaṃ dhāvanta mekakaṃ.</gatha>
    <hangnum nr="8"/>
    <gatha type="1"> Tatheva  vijjamānesu, janesu manujādhipa;</gatha>
    <gatha type="last">Guṇavanta manubandhanti, sappurisaṃ katavedikaṃ.</gatha>
    <hangnum nr="9"/>
    <gatha type="1"> Tasmā sappurise dhamme, patiṭṭhāsmi narādhipa;</gatha>
    <gatha type="last">Anussaranti etena, katapubbū pakārakaṃ.</gatha>
    <hangnum nr="10"/>
    <gatha type="1"> Ahañca mama puttā ca, etenamha sukhāpitā;</gatha>
    <gatha type="last">Jīvitampi pariccajja, muccanīyo ayaṃ mayāti.</gatha>
    <paragraph>Tato rājā dovārikaṃ pakkositvā tampi pucchitvā adhunāgatabhāvaṃ ñatvā tassā sappurisadhamme santuṭṭho tesaṃ ubhinnampi mahantaṃ yasaṃ anuppadāsi. Te laddhayasā ta to paṭṭhāya dānādīni puññakammāni katvā saggaparāyaṇā ahesunti.</paragraph>
    <hangnum nr="11"/>
    <gatha type="1"> Dhamme patiṭṭhitamanā api mātugāmā,</gatha>
    <gatha type="2">Evaṃ labhanti vibhavañca pasaṃsanañca;</gatha>
    <gatha type="3">Dhammañca sādhucaritaṃ manasīkaronto,</gatha>
    <gatha type="last">Dhammesu vattatha sadā sucisajjanāti.</gatha>
    <centered>Pānīyadinnassa vatthuṃ navamaṃ.</centered>
    <title>20. Sahāyassa pariccattajīvitakassa vatthumhi ayamānupubbīkathā</title>
    <paragraph>Bhagavati parinibbute sāvatthiyaṃ somabrāhmaṇo somadattabrāhmaṇoti dve brāhmaṇā vasanti. Tattha somadattabrāhmaṇena saddhiṃ somabrāhmaṇo yebhuyyena dūtaṃ kīḷati. Athekadivasaṃ somadatto somabrāhmaṇaṃ tena parājetvā tassa uttarāsaṅgañca lañchanamuddikañca gahetvā attano gehaṃ gacchanto somabrāhmaṇassa ehi gehaṃ gacchā- māti  āha. Tato somo nāhaṃ samma ekasāṭako hutvā antaravīthiṃ otarituṃ sakkomi. Gamanato ettheva me ṭhānaṃ varataranti āha, somadattena evaṃ sati samma imaṃ uttarāsaṅgaṃ gaṇhāti tassa taṃ datvā idāni samma ehīti vuttopi nāgacchati. Puna tena bho kasmā nāgacchasīti puṭṭho samma mama hatthe muddikaṃ apassantā me puttadārādayo mayā saddhiṃ kalahaṃ karontīti āha, atha so evaṃ sante yadā te pahoti. Tadā mayhaṃ dehīti muddikampi datvā taṃ gahetvā gehaṃ agamāsi. Atha te ettakena sahāyā ahesuṃ. Aparabhāge somadattabrāhmaṇaṃ ayaṃ paradārakammaṃ akāsīti manussā gahetvā rañño dassesuṃ. Rājā tassa rūpasampattiṃ disvā rājāṇaṃ akatvā mā bho puna evamakāsīti ovaditvā vissajjesi. Rājā naṃ yāvatatiyavāraṃ ovadanto vissajjetvā catutthevāre gacchathetaṃ āghātanaṃ netvā mārethāti āṇāpesi. Evaṃ pāpakamme niratā anekākārena ovadantāpi na sakkā nivāretuṃ. Tathāhi.</paragraph>
    <hangnum nr="1"/>
    <gatha type="1"> Soṇā ceva sigālā ca, vāyasā nīlamakkhikā;</gatha>
    <gatha type="last">Iccete kuṇape sattā, na sakkā te nisedhituṃ.</gatha>
    <hangnum nr="2"/>
    <gatha type="1"> Tathā pāṇātipātesu, paradāre surāya ca;</gatha>
    <gatha type="last">Musāvādesu theyyesu, sattasattā na vāriyāti.</gatha>
    <paragraph>Tato rājapurisā taṃ bandhitvā pakkamiṃsu. Tadā somabrāhmaṇo somadattaṃ tathā nīyamānaṃ disvā kampamānahadayo rājapurisānaṃ santikaṃ gantvā imaṃ bho muhuttaṃ mā māretha. Yāva rājānaṃ jānāpessāmīti vatvā rañño santikaṃ gantvā vanditvā ṭhito deva mama jīvitaṃ somadattassa brāhmaṇassa dassāmi. Etaṃ muñcatha. Yadi māretukāmā, maṃ mārethāti āha. Rājā tuṇhī <note>[tuṭṭho itikatthaci]</note> ahosi, rājapurisā somadattaṃ muñcitvā  somabrāhmaṇaṃ āghātanaṃ netvā māresuṃ, aho kataññuno kataveditā.</paragraph>
    <centered>Hoti cettha.</centered>
    <hangnum nr="3"/>
    <gatha type="1"> Kakūpakāra mattānaṃ, sarantā keci mānusā;</gatha>
    <gatha type="last">Jīvitaṃ denti somova, somadattassa attanoti.</gatha>
    <paragraph>So tena jīvitadānena devaloke nibbattitvā mahante kanakavimāne devaccharāsahassaparivuto dibbasampattimanubhonto paṭivasati. Tadā somadattabrāhmaṇo eso maṃ maraṇappattaṃ mocesīti vatvā tassatthāya dānaṃ datvā pattiṃ adāsi. Tāvadevassa tato bahutaraṃ devissariyaṃ ahosi devānubhāvañca. Tato so somadevo attano devissariyaṃ olokento sahāyassa attano jīvitadānaṃ addasa. Disvā attabhāvaṃ vijahitvā māṇavakavaṇṇena somadattabrāhmaṇaṃ upasaṅkamitvā paṭisanthāraṃ katvā attānaṃ devaloke nibbattabhāvaṃ pakāsetvā taṃ gahetvā attano ānubhāvena devalokaṃ netvā yathākāmaṃ sampatti manubhavāti vatvā sattāhaṃ devassariyaṃ datvā sattame divase netvā tassa geheyeva patiṭṭhāpesi. Tattha hi dibbasampatti manubhūtassa manussasampatti paṭikkulā hoti. Tato so dibbasampattimanussaranto kiso dubbalo uppaṇḍuppaṇḍukajāto ahosi. Athekadivasaṃ devaputto taṃ olokento tathā dukkhappattaṃ disvā na sakkā manussena dibbasampattimanubhavitunti icchiticchitasampattidāyakaṃ ekaṃ cintāmaṇiṃ datvā tassa bhariyampi attano ānubhāvena rūpavanthaṃ yasavantaṃ vaṇṇavantaṃ atikkantamanussitthivaṇṇaṃ akāsi, aparabhāge te jayampatikā paccakkhato diṭṭhadibbasampattivibhavā dānaṃ datvā sīlaṃ rakkhitvā sahāyadevaputtassa santikeyeva nibbattiṃsūti.</paragraph>
    <hangnum nr="4"/>
    <gatha type="1"> Mandena  nanditamanā upakārakena,</gatha>
    <gatha type="2">Pāṇampi denti sujanā iti cintayitvā;</gatha>
    <gatha type="3">Mittaddu mā bhavatha bho upakārakassa;</gatha>
    <gatha type="last">Pāsaṃsiyā bhavatha sādhujanehi niccaṃti.</gatha>
    <centered>Sahāyassa pariccattajīvitakassa vatthuṃ dasamaṃ.</centered>
    <centered>Nandiyarājavaggo dutiyo.</centered>
  </text>
</tree>
