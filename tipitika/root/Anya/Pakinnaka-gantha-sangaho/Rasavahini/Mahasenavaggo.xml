<?xml version='1.0' encoding='UTF-8'?>
<tree text="Mah&#x101;senavaggo" target="text">
  <text>
    <title>31. Mahāsenarañño vatthumhi ayamānupubbīkathā</title>
    <paragraph>Bhagavati  parinibbute pāṭaliputtanagare mahāseno nāma rājā rajjaṃ kāresi dhammiko dhammarājā. So pana pitupitāmahādīnaṃ dhanarāsiṃ oloketvā ime imaṃ sāpateyyaṃ pahāya maccuno mukhamupagatā. Aho saṃsārikānaṃ aññāṇatā. Dhanaṃ ṭhapetvā attano vināsañca attānaṃ ṭhapetvā dhanavināsañca na jānantīti sampattiyā adhigamañca vināsaṃ cāti sabbaṃ cintetvā dhammañca sutvā paṭiladdhasaddho divase divase dasasahassānaṃ bhikkhūnaṃ madhurena annapānena santappento anekāni puññāni upacinanto ekadivasaṃ raho paṭisallino evaṃ cintesi. Evaṃ rājaniyogena janassa pīḷanaṃ katvā dinnadānato sahatthena kammaṃ katvā laddhena dinnadānaṃ mahapphalaṃ mahānisaṃsaṃ bhavissati, evaṃ mayā kātabbanti so suhadā maccassa rajjaṃ nīyyātetvā attano kaṇiṭṭhikaṃ ādāya kiñci ajānāpetvā aññataravesena nagarā nikkhamma uttaramadhuraṃ nāma nagaraṃ agamāsi, tattha mahāvibhavo eko seṭṭhi paṭivasati, te seṭṭhino samīpa mupagamma ṭhitā. Tena kimatthāyāgatāti vutte rājā tava gehe bhatiyā kammaṃ karissāmīti vatvā tenānuññāto tīṇi vassāni kamma makāsi, tato ekadivasaṃ seṭṭhi te disvā pakkositvā atīva tumhe sukhumālatarā. Tathāpi imasmiṃ gehe kammakaraṇena ciraṃ vasittha, ettakaṃ kālaṃ kismiñci kammepi kusītattaṃ na paññāyati. Pageva anācārampi, yāgubhattaṃ ṭhapetvā aññaṃ upakārampi mama santikā natthi, kenatthena kammaṃ karothāti pucchi. Rājā tassa vacanaṃ sutvā imasmiṃ janapade sālino manāpabhāvo bahuso sūyati. Tasmā sālīnamatthāya idhā gatamhāti āha, taṃ sutvā tesaṃ tuṭṭho seṭṭhi sālīnaṃ sakaṭasahassaṃ adāsi, rājā sāliṃlabhitvā seṭṭhino  evamāha, bho imaṃ amhākaṃ nagaraṃ pāpethāti, taṃ sutvā seṭṭhi sādhūti vatvā sāliparipuṇṇasakaṭasahassaṃ rañño nagaraṃ pāpesi, rājā nagaraṃ gantvā seṭṭhissa nānāvaṇṇavatthahiraññasuvaṇṇādīhi sakaṭe pūretvā paṭipesetvā mettiṃ thiraṃ katvā ābhatavīhayo rājagehe sannicayamakāsi, atha rājā katipāhaccayena musalaṃ paggayha sahattheneva vīhiṃ koṭṭeti, koṭṭitakoṭṭitaṃ kaṇiṭṭhikā papphoṭeti. Evaṃ ubhopi taṇḍulānaṃ mahantaṃ rāsiṃ katvā dārūdakādayo āharitvā ambilabhattaṃ pacitvā rājagehe pañcasataāsanāni paññāpetvā kālaṃ ugghosesuṃ, āgacchantu ayyā anukampaṃ upādāya mama gehe bhuñjantūti. Taṃ sutvā pañcasatā bhikkhū ākāsena āgamiṃsu, rājā te yāvadatthaṃ parivisi, tato tesaṃ antare piyaṃgudīpavāsī eko mahāsivatthero nāma bhattaṃ gahetvā ete maṃ passantūti adhiṭṭhahitvā ākāsena piyaṃgudīpaṃ gantvā bhattaṃ pañcasatānaṃ bhikkhūnaṃ datvā paribhuñci. Taṃ tassānubhāvena sabbesaṃ yāvadatthaṃ ahosi. Evaṃ appakenāpi deyyadhammena sappurisā dāyakānaṃ manaṃ pasādetvā patiṭṭhaṃ karontīti. Vuttañhi.</paragraph>
    <hangnum nr="1"/>
    <gatha type="1"> Appakenapi medhāvī, dāyakānaṃ manaṃ pati;</gatha>
    <gatha type="last">Saddhaṃ vaḍḍhenti candova, raṃsinā khīrasāgaraṃ.</gatha>
    <hangnum nr="2"/>
    <gatha type="1"> Aṭṭhāne na niyojentā, karontā neva sannidhiṃ;</gatha>
    <gatha type="last">Paribhoga makatvāna, neva nāsenti paccayaṃ.</gatha>
    <hangnum nr="3"/>
    <gatha type="1"> Na pāpentāca theyyassa, na karontā tatheviṇaṃ;</gatha>
    <gatha type="last">Vibhajanti susīlesu, sayaṃ bhutvāna sīlavāti.</gatha>
    <paragraph>Atha rājā kaṇiṭṭhikāya saddhiṃ thattheva ṭhito piyaṃgudīpe paribhuñjante pañcasatabhikkhū disvā haṭṭho udaggo ahosi. Atha  te aparabhāge attanā kataṃ dānavaraṃ anussarantā na cireneva ubhopi sotāpannā ahesuṃti.</paragraph>
    <hangnum nr="4"/>
    <gatha type="1"> Na gaṇentāttano dukkhaṃ, vihāya mahatiṃ siriṃ;</gatha>
    <gatha type="last">Āyatiṃbhavamicchantā, sujanevaṃ subhe ratā.</gatha>
    <hangnum nr="5"/>
    <gatha type="1"> Āyāsena kataṃ puññaṃ, mahantaphaladāyakaṃ;</gatha>
    <gatha type="last">Iti mantvāna medhāvī, sahattheneva taṃ kareti.</gatha>
    <centered>Mahāsenarañño vatthuṃ pathamaṃ.</centered>
    <title>32. Suvaṇṇatilakāya vatthumhi ayamānupubbīkathā</title>
    <paragraph>Laṅkādīpe kira anurādhapuranagare eko mātugāmo <note>[ekāmātugāmātivā ekāmātugāmotivā katthaci]</note> saddhāsampannā niccaṃ abhayuttaracetiye pupphapūjaṃ karoti, athekadivasaṃ sā attano dhītuyā saddhiṃ tasmiṃ cetiye pupphapūjanatthāya <note>[pupphapūjatthāya itikatthaci]</note> gantvā pupphāsanasālāya udakaṃ apassantī dhītu hatthe pupphacaṅgoṭakaṃ ṭhapetvā ghaṭa mādāya pokkharaṇiṃ agamāsi, tato sā dārikā mātari anāgatāyayeva <note>[anāgateyeva itisabbattha]</note> adhotāsane pupphamuṭṭhiṃgahetvā maṇḍalaṃ katvā pūjetvā evaṃ patthanamakāsi. Tathā hi.</paragraph>
    <hangnum nr="1"/>
    <gatha type="1"> Mahāvīrassa dhīrassa, sayambhussa mahesino;</gatha>
    <gatha type="last">Tilokaggassa nāthassa, bhagavantassa satthuno.</gatha>
    <hangnum nr="2"/>
    <gatha type="1"> Ya mahaṃ pūjayiṃ pupphaṃ, tassa kammassa vāhasā;</gatha>
    <gatha type="last">Rūpīnaṃ pavarā hessaṃ, ārohapariṇāhavā.</gatha>
    <hangnum nr="3"/>
    <gatha type="1"> Maṃ  disvā purisā sabbe, mucchantu kāmamucchitā;</gatha>
    <gatha type="last">Niccharantu sarīrā me, raṃsimālīva raṃsiyo.</gatha>
    <hangnum nr="4"/>
    <gatha type="1"> Hadayaṅgamā kaṇṇasukhā, mañjubhāṇī subhā mama;</gatha>
    <gatha type="last">Kinnarānaṃ yathā vāṇī, evameva pavattatūti.</gatha>
    <paragraph>Athassā mātā āgamma adhotāsane pūjitāni pupphāni disvā kasmā caṇḍālī adhotāsane bhagavato pupphāni pūjesi, ayuttaṃ tayā katanti āha, taṃ sutvā sā mātuyā kujjhitvā tvaṃ caṇḍālīti akkosi, sā ettakaṃ puññāpuññaṃ katvā aparabhāge tato cutā jambudīpe uttaramadhurāyaṃ ekassa caṇḍālagandhabbabrāhmaṇassa dhītā hutvā nibbatti, uttamarūpadharā ahosi, tassā sarīrato meghamukhato vijjullatāviya raṃsiyo niccharanti. Samantā catuhatthaṭṭhāne sarīrappabhāya andhakāre vidhamati. Mukhato uppalagandho vāyati, kāyato candanagandho, tassā dvinnaṃ thanāna mantare suvaṇṇavaṇṇaṃ ekaṃ tilakaṃ ahosi, tena bālasuriyassa viya pabhā niccharati. Diṭṭhadiṭṭhā yebhuyyena ummattā viya kāmamadena visaññino honti, aho kusalākusalānaṃ ānubhāvo. Tathā hi.</paragraph>
    <hangnum nr="5"/>
    <gatha type="1"> Yena sā kodhasāmātu, caṇḍālī iti bhāsitā;</gatha>
    <gatha type="last">Tena sā āsi caṇḍālī, jegucchā hīnajātikā.</gatha>
    <hangnum nr="6"/>
    <gatha type="1"> Sallakkhetvāna sambuddha, guṇaṃ pūjesi yaṃ tadā;</gatha>
    <gatha type="last">Tena puññānubhāvena, sā bhirūpī manoramā.</gatha>
    <hangnum nr="7"/>
    <gatha type="1"> Yena yena pakārena, puññapāpāni yo kare;</gatha>
    <gatha type="last">Tassa tassānurūpena, morova labhate phalaṃ.</gatha>
    <hangnum nr="8"/>
    <gatha type="1"> Pāpena ca tiracchāne, jāyanti kusalena te;</gatha>
    <gatha type="last">Vaṇṇapokkharatā hoti, morānaṃ kamma mīdisanti.</gatha>
    <paragraph>Tato  tassā mātāpitaro suvaṇṇatilakāti nāma makaṃsu. Tasmiṃkira nagare manussā tassā rupadassanenaca savaṇenaca sampattāpi caṇḍāladhītā ayanti paribhavabhayena āvāhaṃ na karonti. Atha tasmiṃ nagare jeṭṭhacaṇḍālabrāhmaṇassa putto etamatthāya tassā mātāpitunnaṃ santikaṃ vatthābharaṇagandhamālādayo pesesi suvaṇṇatilakaṃ amhākaṃ dadantūti, te taṃ pavattiṃ tassā ārocesuṃ. Sāssa jigucchantī parihāsa makāsi. Tato brāhmaṇassa putto lajjito rañño santikaṃ gantvā vīṇaṃ muñcetvā gāyamāno evamāha.</paragraph>
    <hangnum nr="9"/>
    <gatha type="1"> Lalanā nanānī calalocanānī,</gatha>
    <gatha type="2">Taruṇā ruṇānī calitādharāṇī;</gatha>
    <gatha type="3">Manujo hi yo nettapiyaṃ karoti,</gatha>
    <gatha type="last">Sa tu nīcajātiṃ api no jahāti.</gatha>
    <centered>Kimidanti raññā puṭṭho āha.</centered>
    <hangnum nr="10"/>
    <gatha type="1"> Sameti kiṃ deva chamāya mattikā,</gatha>
    <gatha type="2">Kadāci cāmīkarajātikāya;</gatha>
    <gatha type="3">Sigāladhenu api nīcajātikā,</gatha>
    <gatha type="last">Sameti kiṃsīhavarena devāti.</gatha>
    <paragraph>Evañca pana vatvā deva imasmiṃnagare suvaṇṇatilakā nāmekā caṇḍāladhītā atthi, sā samānajātikehi pesitapaṇṇākāraṃ na gaṇhāti, kulavanteyeva pattheti, kadā nāma kākī suvaṇṇahaṃsena samāgacchati devāti. Rājā taṃ sutvā tassā pitaraṃ pakkosāpetvā tamatthaṃ vatvā saccaṃ bhaṇeti pucchi, sopi saccaṃ deva, sā jātisampannameva kāmetīti āha. Rājā evaṃ sati bhaṇe pañcamadhuranagare uddāḷabrāhmaṇo nāma atthi, so jātisampanno mātitoca pititoca anupakkuṭṭho , jegucchā paṭikkūlā etāti mātugāmena saddhiṃ na saṃvasati. Attano gehato rājagehaṃ gacchantoca āgacchanto ca soḷasakhīrodakaghaṭehi magge siñcāpesi. Mātugāme disvā kālakaṇṇī mayā diṭṭhāti khīrodakena mukhaṃ dhovati. Tava dhītā sakkontī tena saddhiṃ saṃvasatu, etamatthaṃ tava dhītaraṃ kathehīti āha, sopi taṃ sutvā gehaṃ gantvā dhītaraṃ pakkositvā raññā vuttaniyāmeneva tassā kathesi. Tāya taṃ sutvā sakkontī ahaṃ uddāḷabrāhmaṇena saddhiṃ vasissāmi, mā tumhe cintetha, papañcampi mā karotha, pātova gamissāmīti vutte pitā panassā sādhūti sahassagghanakacittakambalakañcukena dhītu sarīraṃ pārupāpetvā vīṇādituriyabhaṇḍāni gāhāpetvā dhītuyā saddhiṃ addhānamaggaṃ paṭipajji. Gacchanto antarāmagge aññatarasmiṃ nagare rañño gandhabbaṃ karonto dhītaraṃ piṭṭhipasse nisīdāpetvā gandhabbamakāsi. Athassa piṭṭhipassanisinnā suvaṇṇatilakā nayanakoṭiyā diṭṭhiṃ pāpentī sarasena taṃ oloketvā pārutakañcukaṃ kiñci apanetvā sarīrappabhaṃ paññāpesi, rājā panassā sarīrappabhaṃca rūpasampadaṃca disvā kāmāturo vigatasañño sammūḷho hutvā muhuttena paṭiladdhassāso tassā sassāmikāssāmikabhāvaṃ pucchitvā caṇḍāladhītāti sutvā paribhavabhayena taṃ ānetu masakkonto evarūpaṃ vaṇṇapokkharasampannaṃ itthiratanaṃ alabhantassa me ko attho jīvitenāti socanto paridevanto kāmamucchito kattabbā kattabbaṃ ajānanto asiṃ gahetvā attano sīsaṃ sayameva chinditvā kāla makāsi. Evameva antarāmagge pañcarājāno tassā rūpasampattimadamattā asinā chinnasīsā jīvitakkhayaṃ pāpuṇiṃsu. Tathā hi sattā hiraññasuvaṇṇadāsidāsa puttadārādīsu <note>[puttadārādīhi itisabbattha]</note> piyaṃ nissāya kāmena mucchitā anayabyasanaṃ pāpuṇantīti. Vuttañhetaṃ bhagavatā.</paragraph>
    <hangnum nr="11"/>
    <gatha type="1"> Piyato  jāyate soko,</gatha>
    <gatha type="2">Piyato jāyate bhayaṃ;</gatha>
    <gatha type="3">Piyato vippamuttassa,</gatha>
    <gatha type="last">Natthi soko kuto bhayaṃ.</gatha>
    <hangnum nr="12"/>
    <gatha type="1"> Pemato jāyate soko,</gatha>
    <gatha type="2">Pemato jāyate bhayaṃ;</gatha>
    <gatha type="3">Pemato vippamuttassa,</gatha>
    <gatha type="last">Natthi soko kuto bhayaṃ.</gatha>
    <hangnum nr="13"/>
    <gatha type="1"> Ratiyā jāyate soko,</gatha>
    <gatha type="2">Ratiyā jāyate bhayaṃ;</gatha>
    <gatha type="3">Ratiyā vippamuttassa,</gatha>
    <gatha type="last">Natthi soko kuto bhayaṃ.</gatha>
    <hangnum nr="14"/>
    <gatha type="1"> Kāmato jāyate soko,</gatha>
    <gatha type="2">Kāmato jāyate bhayaṃ;</gatha>
    <gatha type="3">Kāmato vippamuttassa,</gatha>
    <gatha type="last">Natthi soko kuto bhayaṃ.</gatha>
    <hangnum nr="15"/>
    <gatha type="1"> Taṇhāya jāyate soko,</gatha>
    <gatha type="2">Taṇhāya jāyate bhayaṃ;</gatha>
    <gatha type="3">Taṇhāya vippamuttassa,</gatha>
    <gatha type="last">Natthi soko kuto bhayaṃ.</gatha>
    <paragraph>Tato so anukkamena pañcamadhuranagaraṃ gantvā attano āgatabhāvaṃ raññā kathāpetvā tena anuññāto gantvā rājānaṃ addasa. Tadā uddāḷabrāhmaṇo rañño avidūre kambalabhaddapīṭhe nisinno hoti, gandhabbabrāhmaṇopi dhītuyā saddhiṃ gandhabbaṃ kurumāno nisīdi. Tasmiṃkhaṇe pitu piṭṭhipasse nisinnā suvaṇṇatilakā uddāḷabrāhmaṇo katamoti pucchitvā etasmiṃ bhaddapīṭhe nisinnoṃ esoti sutvā nilāmalalocanehi taṃ olokanti dasanaraṃsinā sambhinnasurattādharena mandahasitaṃ  karontī taṃ oloketvā pārutakañcukaṃ apanetvā sarīrappabhaṃ vissajjesi. Taṃ disvā brāhmaṇo ummatto sokena paridaḍḍhagatto uṇhavātena pūritamukhanāso assunā kilinnanetto visaññī ahosi. Tato so muhuttena laddhassāso rogīviya rañño sakāsā apasaranto attano gehaṃ gantvā suhade pakkositvā tesaṃ evamāha. Bhavantettha.</paragraph>
    <hangnum nr="16"/>
    <gatha type="1"> Yo āpade samuppanne,</gatha>
    <gatha type="2">Upatiṭṭhati santike;</gatha>
    <gatha type="3">Sukhadukkhe samo hoti,</gatha>
    <gatha type="last">So mitto soca ñātako.</gatha>
    <hangnum nr="17"/>
    <gatha type="1"> Yo guṇaṃ bhāsate yassa, aguṇañca nigūhati;</gatha>
    <gatha type="last">Paṭisedhetya <note>[paṭisedhetikattabbā itisabbattha]</note> kattabbā, so mitto soca ñātako.</gatha>
    <hangnum nr="18"/>
    <gatha type="1"> Suvaṇṇatilakānāma, lalanā kāmalālayā;</gatha>
    <gatha type="last">Nīlakkhicaṇḍakaṇḍehi, vikhaṇḍesi mano mama.</gatha>
    <hangnum nr="19"/>
    <gatha type="1"> Tassā mukhambuje sattā, mama nettamadhubbatā,</gatha>
    <gatha type="last">Appampina sarantāmaṃ, tatthevā bhiramanti te.</gatha>
    <hangnum nr="20"/>
    <gatha type="1"> Saheva tehi me cittaṃ, gataṃ ullaṃghiyuddhato;</gatha>
    <gatha type="last">Lajjāgambhīraparikhaṃ, dhitipākāramuggataṃ.</gatha>
    <hangnum nr="21"/>
    <gatha type="1"> Sammuyhāmi pamuyhāmi, sabbā muyhanti me disā;</gatha>
    <gatha type="last">Tassa me saraṇaṃ hotha, karotha mama saṅgahanti.</gatha>
    <centered>Taṃ sutvā te evamāhaṃsu.</centered>
    <hangnum nr="22"/>
    <gatha type="1"> Yaṃ tvamācariya patthesi, caṇḍālī sā asaṅgamā;</gatha>
    <gatha type="last">Kinnu mīḷhena saṃyogo, candanassa kadā siyā.</gatha>
    <hangnum nr="23"/>
    <gatha type="1"> Agammagamanā  yāti, narānaṃ dūrato sirī;</gatha>
    <gatha type="last">Kitticāyu balaṃ buddhi, ayasaṃca sa gacchatīti.</gatha>
    <centered>Atha tesaṃ brahmaṇo āha.</centered>
    <hangnum nr="24"/>
    <gatha type="1"> Na pariccajati lokoyaṃ, amejjhe maṇimuttamaṃ;</gatha>
    <gatha type="last">Thīratanaṃ yuvāṇī ca, dukkulā api gāhiyāti.</gatha>
    <paragraph>Evañca pana vatvā tassā sassāmikāssāmikabhāvaṃ ñatvā ānethāti āha, te tathā akaṃsu. Tato brāhmaṇo tāya gehaṃ āgatakālato paṭṭhāya cattāro māse rañño upaṭṭhānaṃ neva agamāsi. Tassa pana brahmaṇassa santike pañcasatarājakumārā nānāvidhāni sippāni uggaṇhanti. Te taṃ kāraṇaṃ ñatvā suvaṇṇatilakāya vijjamānāya amhākaṃ sippuggahaṇassa antarāyo bhavissati, yena kenaci upāyena etaṃ māretuṃ vaṭṭatīti, cintetvā te hatthā cariyaṃ pakkositvā lañjaṃ datvā evamāhaṃsu, hatthiṃ surāya mattaṃ katvā suvaṇṇatilakaṃ mārehīti. Tato te sabbe rājaṅgaṇe sannipatitvā dūtaṃ pāhesuṃ, ācariyaṃ daṭṭhukāmamhāti. Tato brāhmaṇena āgantvā nisinnena paṭisanthāraṃ katvā ācariya ācariyāniṃ passitukāmamhāti āhaṃsu. Atha so suvaṇṇatilakaṃ gahetvā āgacchathāti manusse pesesi. Te tathā kariṃsu, atha tassā vīthimajjhaṃ sampattakāle hatthiṃ vissajjāpesuṃ. So soṇḍāya bhūmiyaṃ paharanto <note>[paharantoupadhāvitvā itikatthaci]</note> gacchanto upadhāvitvā soṇḍena taṃ ukkhipitvā kumbhe nisīdāpesi. Tato rājāno tathā taṃ mārāpetu masakkontā puna divase manusse payojetvā rattiyaṃ mārāpesuṃ. Brāhmaṇopi evarūpaṃ itthiṃ alasitvā jīvanato matameva <note>[mataṃmeseyyo itikatthaci]</note> seyyoti socanto paridevanto rājaṅgaṇe dārucitakaṃ kārāpetvā aggiṃpavisitvā  matoti. Evaṃ mātugāmavasaṅgatā mahantaṃ anayabyasanañca maraṇañca pāpuṇantīti. Vuttañhetaṃ bhagavatā.</paragraph>
    <hangnum nr="25"/>
    <gatha type="1"> Māyāvesā <note>[māyācesā itikatthaci]</note> marīcīva,</gatha>
    <gatha type="2">Soko rogo cupaddavo;</gatha>
    <gatha type="3">Kharāva bandhanā cesā,</gatha>
    <gatha type="2">Maccupāso guhāsayo;</gatha>
    <gatha type="3">Tāsu yo vissase poso,</gatha>
    <gatha type="last">So naresu narādhamoti.</gatha>
    <hangnum nr="26"/>
    <gatha type="1"> Ayoniso sā purimāya jātiyā,</gatha>
    <gatha type="2">Puññaṃ karitvā alabhīdisaṃ gatiṃ;</gatha>
    <gatha type="3">Dhīsampayuttaṃ <note>[dhitisampayuttaṃ itikatthaci]</note> kusalaṃ karontā,</gatha>
    <gatha type="last">Nibbāṇamevābhimukhaṃ karothāti.</gatha>
    <centered>Suvaṇṇatilakāya vatthuṃ dutiyaṃ.</centered>
    <title>33. Kapaṇāya vatthumhi ayamānupubbīkathā</title>
    <paragraph>Bhagavati parinibbute jambudīpe tattha tattha bhikkhubhikkhuṇiyo ca upāsakaupāsikāyo ca jayamahābodhiṃ vandissāmīti yebhuyyena gantvā vandanti. Athā parabhāge bahū bhikkhū saṅgamma mahābodhiṃ vandanatthāya gacchantā aññatarasmiṃ gāmake bhikkhāya caritvā āsanasālaṃ gantvā katabhattakiccā thokaṃ vissamiṃsu, tadā tattha ekā kapaṇā duggatitthī tathā nisinnabhikkhū disvā upasaṅkamitvā pañcapatiṭṭhitena vanditvā ekamante ṭhitā ayyā kuhiṃ gacchantīti pucchi. Bhikkhū taṃ sutvā jayamahābodhissa ānubhāvañca taṃ vandanatthāya attānaṃ gamanañca kathentā evamāhaṃsu.</paragraph>
    <hangnum nr="1"/>
    <gatha type="1"> Yatthāsīno  jino jesi, sasenaṃ makaraddhajaṃ;</gatha>
    <gatha type="last">Hantvā kilesasenañca, buddho āsi niruttaro.</gatha>
    <hangnum nr="2"/>
    <gatha type="1"> Yaṃ pūjesi mahāvīro, ṭhito pada makopayaṃ;</gatha>
    <gatha type="last">Sattarattindivaṃ netta, nīlanīrajaraṃsinā.</gatha>
    <hangnum nr="3"/>
    <gatha type="1"> Surāsuranarādīnaṃ, nettāli pāḷipātanā;</gatha>
    <gatha type="last">Mecakākārapattehi, sikhaṇḍīviya bhāti yo.</gatha>
    <hangnum nr="4"/>
    <gatha type="1"> Surapādapova sattānaṃ, yaṃ tiṭṭhati mahītale;</gatha>
    <gatha type="last">Iha loke paratte ca, dadanto icchiticchitaṃ.</gatha>
    <hangnum nr="5"/>
    <gatha type="1"> Yassa purāṇapaṇṇampi, patitaṃ yo naro idha;</gatha>
    <gatha type="last">Pūjeti tassa so deti, bhavabhogaṃ mahīruho.</gatha>
    <hangnum nr="6"/>
    <gatha type="1"> Gandhamālehi salilehi, yamupāsati sadā naro;</gatha>
    <gatha type="last">Ajjhattañca bahiddhā ca, duritaṃ so nihaññati.</gatha>
    <hangnum nr="7"/>
    <gatha type="1"> Yo deti ihalokatthaṃ,</gatha>
    <gatha type="2">Yo deti pāralokikaṃ,</gatha>
    <gatha type="3">Sampadaṃ jayabodhiṃtaṃ,</gatha>
    <gatha type="last">Bhoti gacchāma vandituṃ.</gatha>
    <paragraph>Taṃ sutvā udaggā somanassajātā bhikkhūnaṃ evamāha. Ahaṃ bhante parakule bhatiyā kammaṃ karontī dukkhena kasirena jīvikaṃ kappemi. Svātanāya me taṇḍulanālipi <note>[bhaṇḍulanāmpa itisabbattha]</note> natthi, pageva aññaṃ dhanaṃ, imaṃ vinā aññaṃ sāṭakampi natthi, kasmā pubbe akatapuññattā, tasmā imaṃ bhante sāṭakaṃ mamānuggahāya bodhimhi dhajaṃ bandhathāti yācitvā sāṭakaṃ dhovitvā tesaṃ adāsi. Bhikkhūpi tassānuggahāya taṃ gahetvā agamaṃsu. Sā sāṭakaṃ datvā pītipāmojjamānasā gehaṃ gantvā tadaheva rattiyā majjhimayāme satthakavātena upahatā kālaṃ katvā tesaṃ  bhikkhūnaṃ gamanamagge ekasmiṃ ramaṇīye vanasaṇḍe bhummadevatā hutvā nibbattī, athassā puññānubhāvena tiyojanike ṭhāne dibbakapparukkhā pāturahaṃsu, tatta tatta nānāvirāgadhajapatākā olambanti. Devaputtā ca devadhītaro ca sabbābharaṇavibhūsitā tatheva dhajapatākādayo gahetvā kīḷanti. Naccagītādinekāni acchariyāni payojenti. Atha dutiyadivase tepi bhikkhū bodhimaṇḍalaṃ gacchantā sāyaṇhe taṃ ṭhānaṃ patvā ajja imasmiṃ vanasaṇḍe vasitvā gamissāmāti tattha vāsaṃ upagamiṃsu, tato te rattibhāge nānāvaṇṇadhaje ca devatāhi payojiyamānā gītavāditādayo ca tiyojanaṭṭhāne kapparukkhāni ca idaṃ sabbaṃ devissariyaṃ tassānubhāvena nibbattabhāvaṃ disvā vimhitamānasā devadhītaraṃ āmantetvā tvaṃ kena kammena idha nibbattāti pucchiṃsu. Sā bhikkhū vanditvā añjaliṃ paggayha ṭhitā bhante maṃ na sañjānitthāti āha. Bhikkhūhi na mayaṃ sañjānāma bhaginīti vutte sā attano sabhāvaṃ kathentī evamāha.</paragraph>
    <hangnum nr="8"/>
    <gatha type="1"> Hīyyo āsanasālāya, nisīdittha samāgatā;</gatha>
    <gatha type="last">Tumhakaṃ santikaṃ gamma, yā varākībhivādayi.</gatha>
    <hangnum nr="9"/>
    <gatha type="1"> Yā bodhiṃ pūjanatthāya, vatthakaṃ paṭipādayi;</gatha>
    <gatha type="last">Sāhaṃ hīyyo cutā āsiṃ, rattiyaṃ byādhipīḷitā.</gatha>
    <hangnum nr="10"/>
    <gatha type="1"> Nānāsampattisaṃyuttā, nānābhūsanabhūsitā;</gatha>
    <gatha type="last">Vimāne ratanā kiṇṇe, jātāhaṃ ettha kānane.</gatha>
    <hangnum nr="11"/>
    <gatha type="1"> Hīyyo passittha me gattaṃ, rajojallehi saṃkulaṃ;</gatha>
    <gatha type="last">Ajja passatha me gattaṃ, vaṇṇavantaṃ pabhassaraṃ.</gatha>
    <hangnum nr="12"/>
    <gatha type="1"> Hīyyo passittha me bhante, nivatthaṃ malinambaraṃ;</gatha>
    <gatha type="last">Ajja passatha me bhante, dibbamambaramuttamaṃ.</gatha>
    <hangnum nr="13"/>
    <gatha type="1"> Vikiṇṇaphalitaggehi , kesehi viralā kulaṃ;</gatha>
    <gatha type="last">Ūkāgūthapaṭikkūlaṃ, hīyyo āsisiraṃ mama.</gatha>
    <hangnum nr="14"/>
    <gatha type="1"> Ajja taṃ parivattitvā, mama puññānubhāvato;</gatha>
    <gatha type="last">Sunīlamududhammillaṃ, kusumā bharaṇabhūsitaṃ.</gatha>
    <hangnum nr="15"/>
    <gatha type="1"> Purā me sakasīsena, vahitaṃ dārū dakādikaṃ;</gatha>
    <gatha type="last">Puññenāhaṃ ajja mālā, bhāraṃ sīse samubbahe.</gatha>
    <hangnum nr="16"/>
    <gatha type="1"> Dhajatthāya mayā hīyyo, padinnaṃ thūlasāṭakaṃ;</gatha>
    <gatha type="last">Ajja nibbatti me bhonto, mahantaṃ dibbasampadaṃ.</gatha>
    <hangnum nr="17"/>
    <gatha type="1"> Jānamānena kattabbaṃ, dānādīsu mahapphalaṃ;</gatha>
    <gatha type="last">Devaloke manussesu, sukhadaṃ dāna muttamanti.</gatha>
    <paragraph>Taṃ sutvā sabbe bhikkhū acchariyabbhutacittā ahesuṃ. Sā devatā tassā rattiyā accayena bhikkhū nimantetvā dibbehi khajjabhojjehi sahatthā santappetvā tehi saddhiṃ āgacchantī antarāmagge dānaṃ dadamānā mahābodhiṃ gantvā sabbehi dhajapatākā dīhi ca nānāvidhavaṇṇagandhasampannapupphehi ca dīpadhūpehi ca bodhiṃ pūjetvā bhikkhūnaṃ cīvaratthāya dibbavatthāni datvā āgamma tasmiṃyeva vanasaṇḍe vasantī nānāvidhāni puññāni katvā tāvatiṃsabhavane nibbatti. Bhikkhūpi taṃ acchariyaṃ tattha tattha pakāsentā bahūjane puññakamme niyojesuṃti.</paragraph>
    <hangnum nr="18"/>
    <gatha type="1"> Evaṃ vidhāpi kapaṇā jinasāsanamhi,</gatha>
    <gatha type="2">Katvā pasāda matha thūlakucelakena;</gatha>
    <gatha type="3">Pūjetva dibbavibhavaṃ alabhīti ñatvā,</gatha>
    <gatha type="last">Pūjāparā bhavatha vatthusu tīsu sammāti.</gatha>
    <centered>Kapaṇāya vatthuṃ tatiyaṃ.</centered>
    <title>34. Indaguttattherassa vatthumhi ayamānupubbīkathā</title>
    <paragraph>Amhākaṃ bhagavato parinibbāṇato orabhāge jambudīpe kira pāṭaliputtaṃ nāma nagaraṃ ahosi. Tattha dhammāsoko nāma mahiddhiko mahānubhāvo āṇācakkavatti rājā rajjaṃ kāreti. Uddhaṃ ākāsato heṭṭhā pathaviyā yojanappamāṇe sakalajambūdīpe tassa āṇā pavattati, tadā sakalajambudīpavāsino ca caturāsīti nagarasahasse rājāno ca attano attano balavāhane gahetvā āgamma dhammāsokamahārañño upaṭṭhānaṃ karonti. Tasmiṃ samaye devaputtanagare devaputto nāma mahārājā attano balavāhanaṃ gahetvā rañño upaṭṭhānaṃ agamāsi. Dhammāsoko devaputtamahārājānaṃ disvā madhurapaṭisanthāraṃ katvā tumhākaṃ raṭṭhe bahussutā āgatāgamā mahāguṇavantā ayyā atthīti pucchi. Taṃ sutvā devaputtarājā atthi deva tasmiṃ nagare sīhakumbhakaṃ nāma mahāvihāraṃ. Tattha anekasahassabhikkhū viharanti sīlavantā appicchā santuṭṭhā vivekakāmino. Tesu sāṭṭhakathātipiṭakadharo indaguttatthero nāma tesaṃ pāmokkho ahosi. So anekapariyāyena sanarāmarānaṃ bhikkhūnaṃ dhammaṃvaṇṇeti. Guṇavā attano guṇaṃ nissāya loke pākaṭoti. Taṃ sutvā rājā tuṭṭhamānaso theraṃ passitukāmo hutvā samma tvameva gantvā theraṃ yācitvā idhā nehīti āha. Taṃ sutvā devaputtarājā attano hatthassabalavāhanā dimahā senaṅgaparivuto indaguttattherassa santikaṃ gantvā vanditvā ayya ayyaṃ dhammāsokamahārājā daṭṭhukāmoti āha. Therena sādhūti sampaṭicchite rājā therena sampaṭicchitabhāvaṃ dhammāsokamahārājino pesesi. Tato dhammāsokamahārājā somanassappatto attano āṇāpavattitaṭṭhāne rājūnaṃ sāsanaṃ pesesi. Sabbeva therāgamanamaggaṃ  alaṅkarontūti. Atha te rājāno tuṭṭhapahaṭṭhā attano attano nagare bheriṃ carāpetvā devaputtanagarato yāva pāṭaliputtanagaraṃ etthantare pañcapaṇṇāsayojanikaṃ maggaṃ visamaṃ samaṃ karonto devatānaṃ dibbavīthimiva alaṅkaritvā dhammāsokamahānarindassa evaṃ sāsanaṃ pesesuṃ. Bhavantettha.</paragraph>
    <hangnum nr="1"/>
    <gatha type="1"> Indaguttamahāthera, sāmino gamanāya no;</gatha>
    <gatha type="last">Maggaṃ alaṅkarontūti, mahārājena pesitaṃ.</gatha>
    <hangnum nr="2"/>
    <gatha type="1"> Tato te apanetvāna, pāsāṇakaṇṭakādikaṃ;</gatha>
    <gatha type="last">Visamaṃ samaṃ karitvāna, sammajjitvāna sādhukaṃ.</gatha>
    <hangnum nr="3"/>
    <gatha type="1"> Dhotamuttā samābhāsā, okiritvāna vālukā;</gatha>
    <gatha type="last">Ussāpitā tattha tattha, dussatoraṇapantiyo.</gatha>
    <hangnum nr="4"/>
    <gatha type="1"> Kaladhotahemarambhādi, nānātoraṇapantiyo;</gatha>
    <gatha type="last">Tathā pupphamayā neka, toraṇūparitoraṇā.</gatha>
    <hangnum nr="5"/>
    <gatha type="1"> Tesu tesuca ṭhānesu, saṅkhatā kusumagghikā;</gatha>
    <gatha type="last">Tatheva gandhatelehi, dīpitā dīpapantiyo.</gatha>
    <hangnum nr="6"/>
    <gatha type="1"> Padumuppalasannīra, pupphapallava laṅkatā;</gatha>
    <gatha type="last">Ṭhapitā ghaṭamālāyo, puṇṇā sogandhavārihi.</gatha>
    <hangnum nr="7"/>
    <gatha type="1"> Nilapītā disambhinna, patākāhi dhajehi ca;</gatha>
    <gatha type="last">Maggassa ubhato passe, vanamāsi samākulaṃ.</gatha>
    <hangnum nr="8"/>
    <gatha type="1"> Ketavo uggatā tattha, mandamandasamīraṇā;</gatha>
    <gatha type="last">Avhayantāva sobhanti, brahmoragasurādayo.</gatha>
    <hangnum nr="9"/>
    <gatha type="1"> Nāgacampapunnāga, ketakīvakulādihi;</gatha>
    <gatha type="last">Padumuppalā dijalajehi, mālatī kusumā dihi.</gatha>
    <hangnum nr="10"/>
    <gatha type="1"> Mālādāmehi  nekehi, maggamāsi vicittakaṃ;</gatha>
    <gatha type="last">Pattharitvā pādapaṭe, sittasammattabhūmiyaṃ.</gatha>
    <hangnum nr="11"/>
    <gatha type="1"> Lājādipañcapupphāni, vikiriṃsu manoramaṃ;</gatha>
    <gatha type="last">Alaṅkaritvā hattassā, kusumā bharaṇādihi.</gatha>
    <hangnum nr="12"/>
    <gatha type="1"> Maggālaṅkaraṇatthāya, ṭhapitāsuṃ tato tato;</gatha>
    <gatha type="last">Tesu tesu ca ṭhānesu, bherimaṇḍalamajjhagā.</gatha>
    <hangnum nr="13"/>
    <gatha type="1"> Naccanti cāturā nārī, rasabhāvanirantarā;</gatha>
    <gatha type="last">Kaṃsavaṃsādipaggayha, vajjentānekatantiyo.</gatha>
    <hangnum nr="14"/>
    <gatha type="1"> Gāyanti madhuraṃ gītaṃ, gāyantettha layānvitaṃ;</gatha>
    <gatha type="last">Maggoso sādhuvādehi, bheritantinadehica.</gatha>
    <hangnum nr="15"/>
    <gatha type="1"> Karīnaṃ koñcanādehi, hayānaṃ hesitehi ca;</gatha>
    <gatha type="last">Nekaviṭaṅkasaṅghehi, so karīhi samākulo.</gatha>
    <hangnum nr="16"/>
    <gatha type="1"> Maggassa ubhato passe, devakaññūpamā subhā;</gatha>
    <gatha type="last">Mālākalāpe paggayha, tiṭṭhanti tuṭṭhamānasā.</gatha>
    <hangnum nr="17"/>
    <gatha type="1"> Tathā puṇṇaghaṭe gayha, padumuppalasaṃkule,</gatha>
    <gatha type="last">Aṭṭhamaṅgalamuggayha, tiṭṭhanti pamadā tahiṃ.</gatha>
    <hangnum nr="18"/>
    <gatha type="1"> Sītalūdakasampanna, papāhi samalaṅkatā;</gatha>
    <gatha type="last">Sinānatthaṃ khatā āsuṃ, pokkharañño tahiṃtahiṃ.</gatha>
    <hangnum nr="19"/>
    <gatha type="1"> Tahiṃtahiṃkatā āsuṃ, dānasālā manoramā;</gatha>
    <gatha type="last">Nicitāsumanekāni, dānopakaraṇā tahiṃ.</gatha>
    <hangnum nr="20"/>
    <gatha type="1"> Evaṃ nekavidhā pūjā, amhehi paṭipāditā;</gatha>
    <gatha type="last">Ṭhapetvāna mahāgaṅgaṃ, taṃ jānātu mahīpatīti.</gatha>
    <paragraph>Taṃ sutvā asokamahārājā gaṅgaṃ alaṅkarothāti soḷasayakkhe pesesi, te saparivārā tattha gantvā attano  ānubhāvena gaṅgāya anto tigāvutaṭṭhāne udukkhalapāsāṇe ṭhapesuṃ. Ṭhapetvā thambhe ussāpetvā tulāsaṃghāṭe datvā himavantato rattacandanasāre āharitvā padare santharitvā anekehi pūjāvidhānehi alaṅkaritvā rañño evaṃ sāsanaṃ pesesuṃ. Bhavantettha.</paragraph>
    <hangnum nr="21"/>
    <gatha type="1"> Yamatthāya mayaṃ sabbe, mahārājena pesitā;</gatha>
    <gatha type="last">Amhehi dāni taṃ sabbaṃ, katameva suṇotha taṃ.</gatha>
    <hangnum nr="22"/>
    <gatha type="1"> Gāvutattayagambhīraṃ, gaṅgaṃ yojanavitthataṃ;</gatha>
    <gatha type="last">Thambhe patiṭṭhapetvāna, anagghaṃ rattacandanaṃ.</gatha>
    <hangnum nr="23"/>
    <gatha type="1"> Himavantato haritvāna, setuṃ tattha sumāpitaṃ;</gatha>
    <gatha type="last">Toraṇā ca ubho passe, ratanehi sunimmitā.</gatha>
    <hangnum nr="24"/>
    <gatha type="1"> Puṇṇakumbhaddhajā ceva, padīpāvaliyo tathā;</gatha>
    <gatha type="last">Ubho passesu ratanāni, māpetvālambanānica.</gatha>
    <hangnum nr="25"/>
    <gatha type="1"> Suvaṇṇamaṇimuttādi, dāmehi samalaṅkatā;</gatha>
    <gatha type="last">Vālukatthāya okiṇṇā, dhotamuttā pabhassarā.</gatha>
    <hangnum nr="26"/>
    <gatha type="1"> Tesu tesu ca ṭhānesu, ṭhapitāsuṃ mahāmaṇī;</gatha>
    <gatha type="last">Nānārāgavitānehi, sobhitā setuno pari.</gatha>
    <hangnum nr="27"/>
    <gatha type="1"> Olambitāsuṃ tattheva, dibbādikusumādayo;</gatha>
    <gatha type="2">Niṭṭhitaṃ idha kātabba, yuttaṃ pūjāvidhiṃtu no;</gatha>
    <gatha type="last">Devotaṃ paṭijānātu, iti vatvāna pesayuṃti.</gatha>
    <paragraph>Tampi sutvā asoko mahārājā tumheva theraṃ idhānethāti tesaṃyeva sāsanaṃ paṭipesesi, te sādhūti indaguttattherassa santikaṃ gantvā vanditvā bhante pāṭaliputtanagarassa gamanāya kāloti āhaṃsu, tato thero saṭṭhisahassamattehi  bhikkhusaṅghehi parivuto pañcapaṇṇāsayojanamaggaṃ paṭipajji. Athāparaṃ devaputtanagaravāsino anekavidhamālāgandhavāsacuṇṇaddhajapatākādīhi anekehi tālāvacarehi naccagītavāditehi pūjetvā agamaṃsu. Atha thero mahantena pūjāvidhānena jambudīpavāsīhi pūjiyamāno anukkamena candabhāgāya gaṅgāya setuṃ patvā tattha mahantaṃ pūjāvidhānaṃ olokento evaṃ cintesi, evaṃ uḷāraṃ pūjāvidhānaṃ idāni jambudīpe nāññassa hoti, mayhamevetaṃ kataṃ. Ahamevetta uttamo appaṭimoti evaṃ seyyassa seyyohamasmīti mānaṃ uppādetvā aṭṭhāsi. Tasmiṃ khaṇe eko khīṇāsavatthero taṃ mānenupatthaddhacetasā ṭhitaṃ dibbacakkhunā disvā upasaṅkamitvā vanditvā therassa ovadanto evamāha. Tasmā.</paragraph>
    <hangnum nr="28"/>
    <gatha type="1"> Mā mānassa vasī hotha, māno bhante vasaṃgataṃ <note>[mānaṃbhantevasīkataṃ itisabbattha]</note>;</gatha>
    <gatha type="last">Anatthado sadā hoti, pātetvāna bhavā vaṭe.</gatha>
    <hangnum nr="29"/>
    <gatha type="1"> Māno palālito satto, taṇhāpaṭighasaṅgato;</gatha>
    <gatha type="last">Makkaṭoragasoṇādi, hutvā jāyati jātisu.</gatha>
    <hangnum nr="30"/>
    <gatha type="1"> Mā mānaṃ sāmi pūrehi, attānaṃ parisodhaya;</gatha>
    <gatha type="last">Aparisuddhā sayo bhikkhu, dāyakaṃ na paritosati.</gatha>
    <hangnum nr="31"/>
    <gatha type="1"> Dadantānaṃ sarantānaṃ, pūjentānaṃ sace tuvaṃ;</gatha>
    <gatha type="last">Mahapphalaṃ mahābhūtiṃ, kāmattha hotha nibbaṇāti <note>[nimmanā itikattaci]</note>.</gatha>
    <paragraph>Taṃ sutvā thero saṃsāre nibbindo tattheva ṭhito tilakkhaṇaṃ paṭṭhapetvā karajakāyaṃ sammasanto sahapaṭi sambhidāhi arahattaṃ patvāva nikkhami. Tato dhammāsokamahārājā balavāhanaparivuto mahantena pūjāvidhānena paṭimaggaṃ āgamma vanditvā  tato diguṇaṃ pūjāsakkāraṃ kurumāno mahābhikkhusaṅghena saddhiṃ theraṃ attano nagaraṃ netvā tassa dhammakathaṃ sutvā pasannamānaso pañcasīle patiṭṭhāya mahantaṃ vihāraṃ kāretvā therena sahāgatānaṃ saṭṭhisahassānaṃ bhikkhūnaṃ catupaccayehi upaṭṭhāna makāsi, atha thero sāṭṭhakathaṃ piṭakattayaṃ pakāsento tasmiṃ ciraṃ vasitvā tattheva parinibbāyi. Tato rājā sapariso tassa sarīranikkhepaṃ kāretvā dhātuyo gahetvā mahantaṃ cetiyaṃ kārāpesīti.</paragraph>
    <hangnum nr="32"/>
    <gatha type="1"> Purātanānaṃ bhuvi puññakamminaṃ,</gatha>
    <gatha type="2">Guṇānubhāvena mahenti evaṃ;</gatha>
    <gatha type="3">Sadevakā naṃ manasīkarontā,</gatha>
    <gatha type="last">Puññaṃ karothā yatane sadā darāti.</gatha>
    <centered>Indaguttattherassa vatthuṃ catutthaṃ.</centered>
    <title>35. Sākhamālapūjikāya vatthumhi ayamānupubbīkathā</title>
    <paragraph>Amhākaṃ bhagavā dasapāramiyo pūretvā anukkamena tusitabhavane nibbatto devehi ārādhito sakkarājakule paṭisandhiṃ gahetvā mātukucchito nikkhanto anukkamena paramābhisambodhiṃ patvā tato paṭṭhāya pañcacattālīsasaṃvaccharāni ṭhatvā caturāsītidhammakkhandhasahassāni desetvā gaṇanapathamatīte satte bhavakantārato santāretvā sabbabuddhakiccāni niṭṭhāpetvā kusinārāyaṃ upavattane mallānaṃ sālavane yamakasālāna mantare uttarasīsakaṃ paññatte mañcake vesākhapuṇṇadivase dakkhiṇena passena sato sampajāno anuṭṭhānaseyyāya nipanno pacchimayāme bhikkhū ovaditvā balavapaccū-sa  samaye mahāpathaviṃkampento anupādisesāya nibbāṇadhātuyā parinibbāyi, nibbute pana bhagavati lokanāthe ānandatthero mallarājūnaṃ etaṃ pavattiṃ ārocesi. Tato kosinārakā ca devabrahmādayo ca sannipatitvā naccagītavāditehi mālāgandhādīhi ca sakkarontā garukarontā mānentā pūjentā celavitānādayo karontā bhagavato sarīraṃ nagaramajjhe yattha makuṭabandhanaṃ nāma mallānaṃ cetiyaṃ, tattha netvā cakkavattissa sarīraṃ viya ahatena vatthena veṭhetvā tato vihatena kappāsena veṭhetvāti evaṃ pañcadussayugasatehi veṭhetvā āyasāya teladoṇiyā pakkhipitvā aññissāya āyasāya doṇiyā paṭikujjitvā sabbagandhānaṃ citakaṃ karitvā bhagavato sarīraṃ citakaṃ āropesuṃ. Atha mahākassapattherena bhagavato pāde sirasā vandite devatānubhāvena citako samantā ekappahāreneva pajjali. Bhagavato pana sarīre daḍḍhe sumanamakuḷasadisā dhātuyo avasissiṃsu. Tasmiṃ kira samaye kosalarañño janapade aññatarā gāmavāsikā itthī bhagavati parinibbute sādhukīḷhaṃ āgacchamānā antarāmagge attano sarīre uppannavātarogena upaddutā sādhukīḷhaṃ sampāpuṇituṃ asakkontī satthu āḷāhanaṃ gantvā bhagavato dhātusarīre tīṇi sākhapupphāni pūjetvā pasannamānasā pañcapatiṭṭhitena vanditvā gatā tāya eva rattiyā majjhimayāme kālaṃ katvā tāvatiṃsabhavane tiṃsayojanike kanakavimāne nibbatti. Tassā pubbakammapakāsanatthaṃ cakkamattāni sākhapupphāni tatta tattha olambanti. Teheva sabbaṃ vimānaṃ ekobhāsī <note>[ekobhāsi tato itisabbattha]</note> ahosi. Tato sugandhakaraṇḍakaṃ viya ca ahosi, sā pana attano sobhaggappattaṃ attabhāvañca vimānasampadañca parivārasampattiyo ca disvā vimhitamānasā pubbe katena <note>[pubbekissame. pubbekatename iticakatthaci]</note> kena me puññakammenā yaṃ laddhāti olokantī bhagavato dhātusarīrasmiṃ pūjitāni tīṇi sākhapupphāni disvā pasannamānasā mahācakkappamāṇaṃ sākhamālaṃ hatthena dhārentī dhātupūjanatthāya agamāsi. Tadā tattha sannipatitā manussā tassā rūpasampadañca hatte mahantaṃ sākhamālañca disvā vimhitamānasā amma tvaṃ kattha vāsikā. Kattha panimaṃ pupphaṃ paṭiladdhanti pucchiṃsu, taṃ sutvā devadhītā attanā bhagavato dhātusarīrassa pūjitasākhamālattayānubhāvena paṭiladdhasampattiyo ca dibbavimānañca pubbe matakalevaraṃ cāti sabbaṃ tesaṃ dassetvā dhammadesanāvasāne āha.</paragraph>
    <hangnum nr="1"/>
    <gatha type="1"> Samāgatā bhavantā bho, passantu mama sampadaṃ;</gatha>
    <gatha type="last">Katamappena kārena, sammāsambuddhadhātuyā.</gatha>
    <hangnum nr="2"/>
    <gatha type="1"> Sākhamālāni tīṇeva, hīyyohaṃ munidhātuyā;</gatha>
    <gatha type="last">Pūjayitvāna santuṭṭhā, nivattā tāya rattiyā.</gatha>
    <hangnum nr="3"/>
    <gatha type="1"> Marantī kharavātena, tamahaṃ sucaritaṃ sariṃ;</gatha>
    <gatha type="last">Tenāhaṃ puññakammena, tāvatiṃsūpagāahuṃ.</gatha>
    <hangnum nr="4"/>
    <gatha type="1"> Tattha me āsi pāsādo, tiṃsayojanamuggato;</gatha>
    <gatha type="last">Kūṭāgāravarākiṇṇo, sākhamālāti <note>[sādhamālo itipikatthaci]</note>, vissuto.</gatha>
    <hangnum nr="5"/>
    <gatha type="1"> Yathā sabbasugandhehi, karaṇḍaṃ paribhāvitaṃ;</gatha>
    <gatha type="last">Tathā dibbasugandhehi, gandhitaṃ bhavanaṃ mama.</gatha>
    <hangnum nr="6"/>
    <gatha type="1"> Cakkamattā sākhapupphā, tattha tatthūpalambare <note>[tatavatthupalabbare itipikatthaci]</note>;</gatha>
    <gatha type="last">Dibbagandhā pavāyanti, madhubbabhanisevitā.</gatha>
    <hangnum nr="7"/>
    <gatha type="1"> Bhassanti ekapupphasmā, tumbamattā hi reṇavo;</gatha>
    <gatha type="last">Tehi piñjaritā devā, kīḷanti ca lalantica.</gatha>
    <hangnum nr="8"/>
    <gatha type="1"> Pīḷandhitvāna  mālādhayā, sudibbā bharaṇānica;</gatha>
    <gatha type="last">Sahaccharā devaputtā, naccagītādibyāvaṭā.</gatha>
    <hangnum nr="9"/>
    <gatha type="1"> Passathemaṃ bhujaṅgā bho, sattā mohena pārutā;</gatha>
    <gatha type="last">Hīyyo mataṃ paviddhaṃ me, pūtibhūtaṃ kalevaraṃ.</gatha>
    <hangnum nr="10"/>
    <gatha type="1"> Puḷavehi samākiṇṇaṃ, makkhikāgaṇakīḷitaṃ;</gatha>
    <gatha type="last">Kākasoṇādisattāna, māhāraṃ kuṇapālayaṃ.</gatha>
    <hangnum nr="11"/>
    <gatha type="1"> Patthenti purisā pubbe, anekopāyanena taṃ;</gatha>
    <gatha type="last">Daṭṭhumpidāni nicchanti, taṇhāyaññāṇatā aho.</gatha>
    <hangnum nr="12"/>
    <gatha type="1"> Lokapajjotakassāhaṃ, vimalassa yasassino;</gatha>
    <gatha type="last">Dhātuṃ hīyyo mahiṃ sammā, ajja sagge patiṭṭhitā.</gatha>
    <hangnum nr="13"/>
    <gatha type="1"> Hitvāne tādisaṃ kāyaṃ, laddhaṃdāni mamedisaṃ;</gatha>
    <gatha type="last">Dibbattabhāvaṃ sobhāhi, bhāsamāna mudikkhatha.</gatha>
    <hangnum nr="14"/>
    <gatha type="1"> Bhāsamānāya me vācaṃ, suṇothettha samāgatā;</gatha>
    <gatha type="last">Natthevākatapuññassa, aṇumattaṃ bhave sukhaṃ.</gatha>
    <hangnum nr="15"/>
    <gatha type="1"> Bindumattampi yo puñña, bījaṃ ropeti sāsane;</gatha>
    <gatha type="last">Na hā natthaphalaṃ <note>[nahapanantaphalaṃ itipikatthaci]</note> hoti, yāva nibbāṇapattiyāti.</gatha>
    <paragraph>Evaṃ sā devatā attanā paṭiladdhadibbavibhavaṃ dassetvā janakāyaṃ ovaditvā dibbasākhapupphehi jinadhātuṃ pūjetvā manussānaṃ passantānaṃyeva saddhiṃ vimānena devalokameva agamāsi. Taṃ disvā mahājano dānādīni puññāni katvā devalokaṃ pūresīti.</paragraph>
    <hangnum nr="16"/>
    <gatha type="1"> Evañhi  sā pupphamattena dhātuṃ,</gatha>
    <gatha type="2">Pūjetva devesu alattha bhūtiṃ;</gatha>
    <gatha type="3">Tumhepi bhonto tidivesu sātaṃ,</gatha>
    <gatha type="last">Kāmattha ce kattha puññāni sādhuṃti.</gatha>
    <centered>Sākhamālapūjikāya vatthuṃ pañcamaṃ.</centered>
    <title>36. Moriyabrahmaṇassa vatthumhi ayamānupubbīkathā</title>
    <paragraph>Amhākaṃ bhagavati parinibbute magadharaṭṭhe macalaṃ nāma mahāgāmaṃ ahosi. Tattha moriyonāma brāhmaṇo paṭivasati saddho pasanno, tassa senānāme kā bhariyā atthi. Sāpi saddhā pasannā ratanattayesu. Te ubhopi samaggā sammodamānā bhikkhusaṅghaṃ nimantetvā niccaṃ dānaṃ pavattentā cīvarādicatupaccayehi upaṭṭhahantā sīlaṃ rakkhantā uposathakammaṃ karontā divasaṃ vītināmenti. Athassa gehe vibhavaṃ yebhuyyena dānādīsu parikkhayamagamāsi. Tato brāhmaṇī sāmi no gehe dhanaṃ parikkhīṇaṃ. Kathaṃ dānaṃ pavatteyyāmāti brāhmaṇassa ārocesi, tato brāhmaṇo mā bhadde cintesi. Yenakenaci upāyena dānaṃ patiṭṭhapessāmāti vatvā tasmiṃyeva attano saussāhataṃ pakāsonto āha.</paragraph>
    <hangnum nr="1"/>
    <gatha type="1"> Jānamāno hi lokasmiṃ, dānassedaṃ phalaṃ iti;</gatha>
    <gatha type="last">Na dajjā ko susīlesu, appampi divasampati.</gatha>
    <hangnum nr="2"/>
    <gatha type="1"> Saggalokanidānāni, dānāni matimā idha;</gatha>
    <gatha type="last">Kohināma naro loke, na dadeyya hite ratoti.</gatha>
    <paragraph>Evañca pana vatvā bhadde vanaṃ pavisitvā anekavidhāni paṇṇāni ca phalāni ca pacchipūraṃ āharitvā vikkiṇitvāpi dānaṃ na upacchindissāmāti  vatvā tato paṭṭhāya vanaṃ gantvā paṇṇāni ca phalāni ca āharitvā vikkiṇitvā dānaṃ dento paṭivasati. Athekadivasaṃ brāhmaṇo vanaṃ paviṭṭho paṇṇehi ca phalehi ca pacchiṃ pūretvā sīsenā dāya gehaṃ āgacchanto pupphaphalapallavehi vinataṃ nekatarugaṇanicitaṃ sammattānekacātakacatuppadanisevitaṃ vippakiṇṇānantapupphapattakiñjakkhacchannavāḷukātalaṃ sandamānasītalā malajalappavāhaṃ akaddamāninnasupatittehi sundaraṃ kandaraṃ disvā pacchiṃ tīre ṭhapetvā otiṇṇo nahāyati, tasmiṃ khaṇe tattha ekasmiṃ rukkhe adhivattho devaputto taṃ tattha nahāyantaṃ disvā kinnu kho esa kalyāṇajjhāsayo vā udāhu pāpajjhāsayo sattoti dibbacakkhunā upadhāranto acchariyapuriso eso duggatopi hutvā attano dānappaveṇiyā upacchijjanabhayena vanaṃ gantvā paṇṇāni ca phalāni ca āharitvā dukkhena kasirena jīvikaṃ kappento dānadhammaṃ na upacchindatīti cintetvā tassa guṇādayo paṭicca pacchiyaṃ ṭhapitapaṇṇāni ca phalāni ca sabbāni suvaṇṇāni hontūti adhiṭṭhāsi. Athassānubhāvena sabbaṃ suvaṇṇaṃ ahobhi, atha so suvaṇṇapuṇṇapacchiyaṃ upari suvaṇṇarāsimatthake sabbakāmadadaṃ mahantaṃ maṇiratanaṃ ṭhapetvā antarahito paṭikkamma aṭṭhāsi, tato brāhmaṇo nahātvā uttiṇṇo pacchiyaṃ sampuṇṇasuvaṇṇavaṇṇaraṃsinā sambhinnavijjotamānamaṇiratanaṃ disvā kimetaṃti āsaṅkitaparisaṅkito pacchisamīpaṃ gantvā hatthaṃ pasāretuṃ avisahanto aṭṭhāsi. Taṃ disvā devaputto dissamānasarīrena ṭhatvā mā tvaṃ bhāyi brāhmaṇa. Mayā etāni nimmitāni, gahetvā gacchāhīti āha, atha brāhmaṇo devaputtassa kathaṃ sutvā ayaṃ devaputto imaṃ mayā nimmitaṃ, gahetvā gacchāti vadati. Kinnu kho so attano ānubhāvena deti, udāhu mayā katapuññenāti pucchissāmi taṃti pañjalikova devaputtaṃ pucchanto āha.</paragraph>
    <hangnum nr="3"/>
    <gatha type="1"> Pucchāmi  pañjalī dāni, devaputta mahiddhika;</gatha>
    <gatha type="last">Dadāsi me suvaṇṇañca, kāmadaṃ maṇimuttamaṃ.</gatha>
    <hangnum nr="4"/>
    <gatha type="1"> Nāpi ko no tuvaṃ ñāti,</gatha>
    <gatha type="2">Na mitto nopakārako;</gatha>
    <gatha type="3">Kiṃ tvaṃ atthavasaṃ disvā,</gatha>
    <gatha type="last">Mama dajjāsimaṃ dhanaṃ.</gatha>
    <hangnum nr="5"/>
    <gatha type="1"> Kena tapena sīlena, kenācāraguṇena ca;</gatha>
    <gatha type="last">Yena dajjāsi me deva, kiṃ me sucaritaṃ citaṃ.</gatha>
    <hangnum nr="6"/>
    <gatha type="1"> Kinnu purātanaṃ kammaṃ, kena kammena dassasi;</gatha>
    <gatha type="last">Athavā taviddhiyā desi, taṃ me akkhāhi pucchitoti.</gatha>
    <paragraph>Tato devaputto na kho panāhaṃ brāhmaṇa devoti paresaṃ kiñci dātuṃ sakkomi, tayā pubbe katasucaritānubhāvena nibbattatīti vatvā dibbacakkhunā tassa pubbakammaṃ disvā tassa pakāsento āha.</paragraph>
    <hangnum nr="7"/>
    <gatha type="1"> Kassape lokapajjote, sambuddhe parinibbute;</gatha>
    <gatha type="last">Sabbattha patthaṭaṃ āsi, tassa buddhassa sāsanaṃ.</gatha>
    <hangnum nr="8"/>
    <gatha type="1"> Tadā paccantime gāme, tvamāsi kuladārako;</gatha>
    <gatha type="last">Saddho āsi pasanno ca, dāyako kusale rato.</gatha>
    <hangnum nr="9"/>
    <gatha type="1"> Tadā pabbajito eko, gacchanto antarāpathe;</gatha>
    <gatha type="last">Corehi anubaddhosi, acchinnapattacīvaro.</gatha>
    <hangnum nr="10"/>
    <gatha type="1"> Sākhābhaṅgaṃ nivāsetvā, pārupitvā tatheva taṃ;</gatha>
    <gatha type="last">Antogāmaṃ paviṭṭhosi, esamāno pilotike.</gatha>
    <hangnum nr="11"/>
    <gatha type="1"> Tato tvaṃ caramānaṃ taṃ, disvā kampitamānaso;</gatha>
    <gatha type="last">Vatthayugaṃ adāsi tvaṃ, saddahaṃ dānato phalaṃ.</gatha>
    <hangnum nr="12"/>
    <gatha type="1"> Patthodanena  taṃ bhikkhuṃ, parivisitvā yathābalaṃ;</gatha>
    <gatha type="last">Pesesi abhivādetvā, saddhāya suddhamānaso.</gatha>
    <hangnum nr="13"/>
    <gatha type="1"> Imaṃ tvaṃ akarī puññaṃ, tuyhetaṃ caritaṃ imaṃ;</gatha>
    <gatha type="last">Tassa te puññakammassa, amukhyaphala mīdisaṃti.</gatha>
    <paragraph>Evañca pana vatvā idaṃ te brāhmaṇa dhanaṃ rājādīhi mayā anāharaṇīyaṃ kataṃ, tvaṃ aparisaṅkanto gahetvā yathādhippāyaṃ karohi, imaṃ kho pana maṇiratanaṃ icchiticchitaṃ pasavati, tenāpi ānubhāvena tava dānaṃ anupacchindanto puttadārādayo posehīti anusāsi, taṃ sutvā brāhmaṇo tena vuttaniyāmeneva bhikkhusaṅghassa mahādānaṃ dadanto sīlaṃ rakkhanto ciraṃ vasitvā aparabhāge tato cuto devaloke nibbattīti.</paragraph>
    <hangnum nr="14"/>
    <gatha type="1"> Evaṃ nihīnāpī dhanena santo,</gatha>
    <gatha type="2">Dānanvayaṃ neva pariccajanti;</gatha>
    <gatha type="3">Tasmā hi bhonto sati deyyadhamme,</gatha>
    <gatha type="last">Mā kattha dānesu pamādabhāvaṃti.</gatha>
    <centered>Moriyabrāhmaṇassa vatthuṃ chaṭṭhamaṃ.</centered>
    <title>37. Puttavatthumhi ayamānupubbīkathā</title>
    <paragraph>Ekasmiṃ kira samaye laṅkādīpavāsino saṭṭhimattā bhikkhū jayamahābodhiṃ vanditukāmā ekato mantetvā mahātitthena nāvaṃ āruyha jambudīpaṃ patvā tāmalittipaṭṭhene <note>[tamalittapaṭṭane itikatthaci]</note> otaritvā anukkamena pāṭaliputtanagaraṃ pāpuṇiṃsu. Atha tasmiṃ  nagare piṇḍāya carante te bhikkhū eko duggatamanusso disvā cirena <note>[cirenāhaṃdiṭṭhā itisabbattha]</note> mayā diṭṭhā buddhaputtāti somanasso bhariyaṃ pakkositvā bhadde imesaṃ ayyānaṃ dānaṃ dātukāmomhi, pubbe no akatapuññattā idāni duggatā jātā, imesu puññakkhettesu bījaṃ no ce ropessāma, punapi evameva bhavissāmāti vatvā kiṃ me gehe deyyadhammaṃ atthīti pucchi. Sā taṃ sutvā ghare no sāmi ayyānaṃ kiñci dātabbaṃ na passāmi. Api ca mama puttaṃ māretvā dānaṃ dātuṃ sakkāti. So tassā kathaṃ sutvā bhadde puttaṃ māretvā kiṃ dānaṃ demāti āha. Tāya taṃ sutvā sāmi kiṃ na jānāsi, putte no mate sandiṭṭhasambhattā ñātimittasuhajjā ca amhākaṃ santikaṃ āgacchāntā kiñci paṇṇākāraṃ gahetvā āgacchanti. Mayaṃ tena paṇṇākārena dānaṃ dassāmāti vutte upāsako sādhu tathā karohīti mātuyā eva bhāramakāsi, sā puttaṃ māretuṃ avisahantī āha. Tathā hi.</paragraph>
    <hangnum nr="1"/>
    <gatha type="1"> Kicchā laddhaṃ piyaṃ puttaṃ, ammammāti piyaṃ vadaṃ;</gatha>
    <gatha type="last">Sunīlanettaṃ subhamuṃ, ko pakkamitumicchati.</gatha>
    <hangnum nr="2"/>
    <gatha type="1"> Mātarā māriyantopi, mātarameva rodati;</gatha>
    <gatha type="last">Māretuṃ taṃ na sakkomi, hadayaṃ me pavedhatīti.</gatha>
    <paragraph>Evañca pana vatvā ahaṃ sāmi na sakkomi puttaṃ māretuṃ. Tvaṃ mārehīti puttaṃ pitusantikaṃ pesesi. Atha sopi taṃ māretu masakkonto evamāha. Vuttañhi.</paragraph>
    <hangnum nr="3"/>
    <gatha type="1"> Tāyanti pituno dukkhaṃ, puttā puttāti kittitā;</gatha>
    <gatha type="last">Pitu dukkhaṃ sukhaṃ puttā, dāyādā honti sabbadā.</gatha>
    <hangnum nr="4"/>
    <gatha type="1"> Tasmā  me sadisaṃ puttaṃ, pillakaṃ mañjubhāsanaṃ;</gatha>
    <gatha type="last">Na sakkomi ahaṃ bhadde, jīvitā taṃ viyojituṃ.</gatha>
    <hangnum nr="5"/>
    <gatha type="1"> Ayasañca akittiñca, pappoti puttaghātako;</gatha>
    <gatha type="last">Pāṇātipātakammampi, kāmaṃ so phusate naroti.</gatha>
    <paragraph>Evañca pana vatvā so tvameva tava puttaṃ mārehīti pesesi, evaṃ tena vutte putthassa mārapāṇūpāyaṃ pariyesantā evamāhaṃsu, amhe panimaṃ māretuṃ na sakkomi, amhākaṃ pacchāgehe mahanto vammiko atthi, tasmiṃ eko nāgarājā paṭivasati. Kumāraṃ tattha pesessāma, so taṃ ḍasitvā māressatīti. Iccete eso kho upāyo evāti cintetvā kumāraṃ pakkositvā añcanā valivalayādīhi maṇḍetvā tassa hatthe geṇḍuṃ <note>[teṇḍuṃ itisabbattha]</note> ṭhapetvā tāta pacchāgehe vammikasamīpaṃ gantvā kīḷāti pesesuṃ. Tato dārako gantvā geṇḍukena kīḷanto vammikabile geṇḍukaṃ pātesi. Atha so geṇḍukaṃ gaṇhissāmīti vammikasusire hatthaṃ pavesesi. Tato sappo kujjhitvā susūtisaddaṃ karonto mahantaṃ phaṇaṃ katvā bilato sīsaṃ ukkhipitvā olokento aṭṭhāsi kumārassa hatthato parigalitapāsaṃviya. Athassa kumāro kiñci ajānanto sappassa gīvaṃ daḷhaṃ gaṇhi. Athassa mātāpitunnaṃ saddhābalena nāgarājā kumārassa karatale aṭṭhaṃsaṃ icchādāyakaṃ kaṇṭhamaṇiratanaṃ pātesi. Kumārassa mātāpitaro dvāraṃ nissāya ṭhitā tassa kiriyaṃ olokento taṃ maṇiratanaṃ disvā sīghaṃ gantvā puttaṃ ukkhipitvā hatthato maṇiratanaṃ gaṇhiṃsu. Tato te taṃ maṇiratanaṃ parisuddhāsane ṭhapetvā upacāraṃ katvā amhākaṃ idañcidañca dethāti abbhukkiriṃsu. Atha te maṇiratanānubhāvena gehadvāre mahantaṃ maṇḍapaṃ kāretvā vitānādinā maṇḍapaṃ  alaṅkaritvā bhikkhūnaṃ āsanāni paññāpetvā te saṭṭhimatte bhikkhū nisīdāpetvā mahādānaṃ adaṃsu. Tato nagaravāsino maṇiratanānubhāvaṃ sutvā sannipatiṃsu. Atha te tesaṃ majjhe attano saddhābalena maṇiratanassa lābhaṃ pakāsetvā imañhi dānatthāyeva pariccajjāmāti ekasmiṃ ṭhāne patiṭṭhāpetvā tenānubhāvena yāvajīvaṃ dānaṃ dadantā sīlaṃ rakkhantā āyupariyosāne devaloke nibbattiṃsūti.</paragraph>
    <hangnum nr="6"/>
    <gatha type="1"> Chetvāna pemaṃ api atrajesu,</gatha>
    <gatha type="2">Dadanti dānaṃ idha mānusevaṃ;</gatha>
    <gatha type="3">Na dadāti ko nāma naro samiddho,</gatha>
    <gatha type="last">Dānañhi dānassa phalaṃ sarantoti.</gatha>
    <centered>Puttavatthuṃ sattamaṃ.</centered>
    <title>38. Tebhātikamadhuvāṇijakānaṃ vatthumhi ayamānupubbīkathā</title>
    <paragraph>Atīte kira bārāṇasiyaṃ te bhātikā ekato hutvā madhuṃ vikkiṇantā puttadāre posenti. Tato tesu eko paccantaṃ gantvā malayavāsīnaṃ <note>[malavāsīnaṃ itipikatthaci]</note> hatthato madhuṃ kiṇitvā <note>[vakkiṇitvā itisabbattha]</note> gaṇhāti, eko gahitagahitamadhuṃ nagaraṃ āharati. Eko tena āhaṭāhaṭamadhūni bārāṇasiyaṃ nisīditvā vikkiṇāti. Tasmiṃ samaye gandhamādanapabbate eko paccekabuddho vaṇarogenā turo ahosi. Athaññataro paccekabuddho tassa madhunā phāsu bhavissatīti ñatvā gandhamādanapabbateyeva ṭhito  cīvaraṃ pārupitvā ākāsenā gantvā nagaradvāre otaritvā kattha madhuṃ labhāmīti <note>[labbhati itisabbattha]</note> olokento aṭṭhāsī, tadā tasmiṃparakule bhatiṃ katvā jīvamānā ekā ceṭikā ghaṭamādāya udakatthaṃ titthaṃ gacchantī maggā okkamma ghaṭaṃ ṭhapetvā vanditvā ekamantaṃ aṭṭhāsi, tadā paccekabuddho bhaginī ettha bhikkhāya carantānaṃ katarasmiṃ ṭhāne madhu labbhatīti pucchi. Sā tassa kathaṃ sutvā madhuāpaṇassa paññāyanaṭṭhāne ṭhatvā hatthaṃ pasāretvā esa bhante madhuāpaṇoti dassetvā yajjāyaṃ paccekabuddho āpaṇato madhuṃ na labhati. Mama nivatthavatthakaṃ datvāpi madhuṃ dassāmīti cintetvā olokentī tattheva aṭṭhāsi, atha paccekabuddho anupubbena vicaranto <note>[caranto itipikatthaci]</note> madhuāpaṇaṃ sampāpuṇi, tato kuṭimbiko <note>[kuṭimba ko itipikatthaci]</note> taṃ disvā hatthato pattaṃ gahetvā ādhārake ṭhapetvā madhughaṭaṃ ādāya pattassa upanāmento sahasā nikkujji. Tato madhu pattaṃ pūretvā uttaranto puna bhūmiyaṃ pagghari. Taṃ disvā somanasso vāṇijo evaṃ patthanamakāsi.</paragraph>
    <centered>Vuttañhi mahāvaṃse.</centered>
    <hangnum nr="1"/>
    <gatha type="1"> Tattha pattassa buddhassa, vāṇijo so pasādavā;</gatha>
    <gatha type="last">Vissandayanto mukhato, pattapūraṃ madhuṃ adā.</gatha>
    <hangnum nr="2"/>
    <gatha type="1"> Puṇṇañca uppatītañca, patitañca mahītale;</gatha>
    <gatha type="last">Disvā madhuṃ pasanno so, evaṃ paṇidahī tadā.</gatha>
    <hangnum nr="3"/>
    <gatha type="1"> Jambudīpe ekarajjaṃ, dānenānena hotu me;</gatha>
    <gatha type="last">Ākāse yojane āṇā, bhūmiyaṃ yojanepiti.</gatha>
    <paragraph>Evañca pana vatvā pattaṃ adāsi, paccekabuddho pattaṃ paṭiggahetvā tattheva ṭhito.</paragraph>
    <hangnum nr="4"/>
    <gatha type="1"> Icchitaṃ  patthitaṃ tuyhaṃ, khippameva samijjhatu;</gatha>
    <gatha type="last">Pūrentu citthasaṃkappā, cando paṇṇaraso yathā.</gatha>
    <hangnum nr="5"/>
    <gatha type="1"> Icchitaṃ patthitaṃ tuyhaṃ, sabbameva samijjhatu;</gatha>
    <gatha type="last">Pūrentu cittasaṃkappā, maṇijotiraso yathāti.</gatha>
    <paragraph>Vatvā maṅgalaṃ vaḍḍhetvā agamāsi. Athantarāmagge ṭhitā ghaṭaceṭikā paccekabuddhābhimukhaṃ gantvā madhuṃ labhittha bhanteti pucchi. Tena laddhaṃ bhaginīti vutte kiṃ vatvā so adāsīti pucchi. Paccekabuddho sabbaṃ kathesi. Sā taṃ sutvā thokaṃ bhante idheva hotha dāsiyā anuggahatthāyāti sīghaṃ gehaṃ gantvā nivatthapiḷotikā attano sāṭakaṃ dhovitvā āharitvā cumbaṭakaṃ katvā paccekabuddhassa adāsi, yadā so bhante madhudāyako sakalajambudīpe ekarajjaṃ kāreti. Tadāhaṃ tassa aggamahesī bhaveyyaṃti vatvā patthanaṃ karontīevamāha.</paragraph>
    <hangnum nr="6"/>
    <gatha type="1"> Yadā te madhudo bhante, bhūbhujo hoti bhūtale;</gatha>
    <gatha type="last">Tassa hessaṃ tadā bhante, piyā aggamahesikā.</gatha>
    <hangnum nr="7"/>
    <gatha type="1"> Surūpāca suvāṇīca, suyasā subbatā subhā;</gatha>
    <gatha type="last">Assaṃ tassa piyācātha, manāpā icchadā <note>[icchidā itipikatthaci]</note> sadāti.</gatha>
    <paragraph>Tassāpi tadā paccekabuddho tatheva hotūti maṅgalaṃ vatvā ākāsena gandhamādanameva agamāsi, athāparabhāge te tayopi ekato hutvā madhulokanaṃ karontā taṃ madhughaṭaṃ kuhiṃti pucchiṃsu, so tenattanā katakammaṃ vatvā sace tumhe tasmiṃ pattiṃ anumodeyyātha, taṃ sādhu. No ce. Madhuagghanakaṃ mama hatthato gaṇhathāti vatvā tehi tato na no attho <note>[nanohattho itisabbattha]</note> madhunā, kīdisassetaṃ adāsīti vutte taṃ sutvā itaro paccekabuddhā nāme te gandhamādane vasanti kāsāvaṃ  pārupitvā kule kule bhikkhaṃ caranti, santo ete sīlavantāti kathesi, atha tesu jeṭṭho brāhmaṇacaṇḍālakāpi kāsāvaṃ paridahitvā caranti. Nūnāyaṃ caṇḍālakoti maññāmīti āha, majjhimo kujjhitvā tava paccekabuddhaṃ parasamudde khipāhīti avoca, atha tesaṃ kathaṃ sutvā madhudāyako mā bho tumhe ariyānaṃ mahesakkhānaṃ mahānubhāvānaṃ paccekabuddhānaṃ pharusaṃ kathetha. Nirayadukkhā na bhāyathātiādinā anekā kārena nivāretvā tesaṃ guṇaṃ pakāsesi, taṃ sutvā te ubhopi sādhūti pasannācittā anumodiṃsu, aparabhāge te kālaṃ katvā devamanussesu saṃsarantā tattha tattha mahāsampattiyo anubhavitvā amhākaṃ satthu parinibbāṇato dvinnaṃ vassasatānaṃ accayena attano attano sampattaṭṭhāne nibbattiṃsu. Tena vuttaṃ.</paragraph>
    <hangnum nr="8"/>
    <gatha type="1"> Asoko madhudo sandhi, mittādevī tu ceṭikā;</gatha>
    <gatha type="last">Caṇḍālavādī nigrodho, tisso so pāravādikoti.</gatha>
    <paragraph>Tesu caṇḍālavādī jeṭṭhavāṇijo bindusārarañño jeṭṭhaputtassa sumanarājakumārassa putto hutvā nibbatti. Tassāyamānupubbīkathā. Bindusārarañño kira dubbalakāleyeva asokakumāro attanā laddhaṃ ujjeniyā rajjaṃ pahāya āgantvā sabbanagaraṃ attano hatthagataṃ katvā sumanarājakumāraṃ aggahesi. Taṃ divasameva sumanassa rājakumārassa sumanā nāma devī paripuṇṇagabbhā ahosi. Sā aññātakavesena nikkhamitvā avidūre aññataraṃ caṇḍālagāmaṃ sandhāya gacchantī jeṭṭhakacaṇḍālassa gehato avidūre nigrodho atthi, tasmiṃ rukkhe adhivatthāya devatāya ito ehi sumaneti vadantiyā saddaṃ sutvā tassā samīpaṃ gatā, devatā attano ānubhāvena ekaṃ sālaṃ nimmiṇitvā ettha vasāhīti pādāsi. Sā  taṃ sālaṃ pāvisi, gatadivaseyeva sā puttaṃ vijāyi. Sā tassa nigrodhadevatāya pariggahitattā nigrodhotveva nāmaṃ akāsi. Jeṭṭhakacaṇḍālo diṭṭhadivasatoppabhuti taṃ attano sāmidhītaraṃ viya maññamāno nibaddhavattaṃ paṭṭhapesi. Rājadhītā tattha sattavassāni vasi, nigrodhakumāropi sattavassiko jāto, tadā mahāvaruṇatthero nāma eko arahā dārakassa hetusampadaṃ disvā viharamāno sattavassiko dāni dārako. Kālo naṃ pabbājetuṃti cintetvā rājadhītāya ārocāpetvā nigrodhakumāraṃ pabbājesi, kumāro khuraggeyeva arahattaṃ pāpuṇi. Tena vuttaṃ mahāvaṃse.</paragraph>
    <hangnum nr="9"/>
    <gatha type="1"> Taṃ mahāvaruṇo thero, tadā disvā kumārakaṃ;</gatha>
    <gatha type="2">Upanissayasampannaṃ, arahā pucchi mātaraṃ;</gatha>
    <gatha type="last">Pabbājesi khuragge so, arahattamapāpuṇīti.</gatha>
    <paragraph>So kira ekadivasaṃ pātova sarīraṃ paṭijaggitvā ācariyupajjhāyavattaṃ katvā pattacīvara mādāya mātuupāsikāya gehadvāraṃ gacchāmīti nikkhami. Mātunivāsaṭṭhānañcassa dakkhiṇadvārena nagaraṃ pavisitvā nagaramajjhena gantvā pācīnadvārena nikkhamitvā gantabbaṃ hoti. Tena ca samayena asoko dhammarājā pācīnadisābhimukho sīhapañjare caṅkamati. Taṃ khaṇaṃyeva nigrodho rājaṅgaṇaṃ sampāpuṇi santindriyo santamānaso yugamattaṃ pekkhamāno, tena vuttaṃ ekadivasaṃ sīhapañjare ṭhito addasa nigrodhaṃ sāmaṇeraṃ rājaṅgaṇena gacchantaṃ dantaṃ guttaṃ santindriyaṃ iriyāpathasampannanti. Disvā panassa etadahosi. Ayaṃ jano sabbopi vikkhittacitto bhantamigapaṭibhāgo. Ayaṃ pana daharako avikkhitto ativiyassa ālokitavilokitaṃ sammiñjanapasāraṇañca sobhati. Addhā etassabbhantare lokuttaradhammo bhavissatīti rañño saha  dassaneneva sāmaṇere cittaṃ pasīdi, pemaṃ saṇṭhahi, kasmā. Pubbe kira puññakaraṇakāle rañño jeṭṭhakabhātā vāṇijakoyaṃ.</paragraph>
    <hangnum nr="10"/>
    <gatha type="1"> Pubbeva <note>[pubbena itikatthaci]</note> sannivāsena, paccuppannahitena vā;</gatha>
    <gatha type="last">Evaṃ taṃ jāyate pemaṃ, uppalaṃva yathodaketi.</gatha>
    <paragraph>Atha rājā sañjātapemo sabahumāno sāmaṇeraṃ pakkosathāti amacce pesesi, te aticirāyantīti puna dve tayo pesesi turitaṃ āgacchatūti. Sāmaṇero attano pakatiyā eva agamāsi. Rājā patirūpāsanaṃ ñatvā nisīdathāti āha. So itocito ca viloketvā natthi dāni añño bhikkhūti samussitasetacchattaṃ rājapallaṅkaṃ upasaṅkamitvā pattaṃ gaṇhanatthāya rañño ākāraṃ dassesi. Rājā taṃ pallaṅkasamīpaṃ gacchantaṃ eva disvā cintesi ajjeva dāni ayaṃ sāmaṇero imassa gehassa sāmiko bhavissatīti, sāmaṇero rañño hatthe pattaṃ datvā pallaṅkaṃ abhiruhitvā nisīdi. Rājā attano atthāya sampāditaṃ sabbaṃ yāgukhajjakabhattavikatiṃ upanāmesi. Sāmaṇero attano yāpanamattameva sampaṭicchi. Bhattakiccāvasāne rājā āha satthārā tumhākaṃ dinnaovādaṃ jānāthāti. Jānāmi mahārāja ekadesenāti. Tāta mayhampī naṃ kathehīti. Sādhu mahārājāti rañño anurūpaṃ dhammapaeda appamādavaggaṃ anumodanatthāya abhāsi. Rājā pana appamādo amatapadaṃ, pamādo maccuno padaṃti sutvāva aññātaṃ tāta, pariyosāpehīti āha. Sāmaṇero anumodanā vasāne dvattiṃsadhuvabhattāni <note>[dvittiṃsadhurabhattāni itisabbattha]</note> labhitvā puna divase dvattiṃsabhikkhū gahetvā rājantopuraṃ pavisitvā bhattakicca makāsi. Rājā aññepi dvattiṃsabhikkhū tumhehi saddhiṃsve bhikkhaṃ gaṇhantūti eteneva upāyena divase  divase vaḍḍhāpento saṭṭhisahassānaṃ brāhmaṇaparibbājakānaṃ bhattaṃ upacchinditvā antonivesane saṭṭhisahassānaṃ bhikkhūnaṃ niccabhattaṃ paṭṭhapesi nigrodhattheragateneva pasādena. Nigrodhattheropi rājānaṃ saparisaṃ tīsu saraṇesu pañcasu sīlesu patiṭṭhāpetvā buddhasāsane pothujjanikena pasādena acalappasādaṃ katvā patiṭṭhāpesi. Rājāpi asokārāmaṃ nāma mahāvihāraṃ kārāpetvā saṭṭhisahassānaṃ bhikkhūnaṃ niccabhattaṃ paṭṭhapesi. Sakalajambudīpe caturāsītiyā nagarasahassesu caturāsītivihārasahassāni kārāpesi. Tena vuttaṃ.</paragraph>
    <hangnum nr="11"/>
    <gatha type="1"> Caṇḍālavādidosena,</gatha>
    <gatha type="2">Jāto caṇḍālagāmake;</gatha>
    <gatha type="3">Pattānumodanā pākā,</gatha>
    <gatha type="last">Āse so <note>[aseso itipikatthaci]</note> hi anāsavoti.</gatha>
    <centered>Ayaṃ nigrodhattherassa kathānayo.</centered>
    <paragraph>Madhudāyako pana vāṇijo devalokato cavitvā pupphapure rājakule uppajjitvā piyadāso nāma kumāro hutvā chattaṃ ussāpetvā sakalajambudīpe ekarajjaṃ akāsi. Kathaṃ.</paragraph>
    <paragraph>Bindusārarājassa ekasataputtā ahesuṃ. Te sabbe asoko attanā saddhiṃ ekamātikaṃ tissakumāraṃ ṭhapetvā ghātesi. Ghātento cattāri vassāni anabhisittova rajjaṃ kāretvā catunnaṃ vassānaṃ accayena tathāgatassa parinibbāṇato dvinnaṃ vassasatanaṃ upari aṭṭhārasame vasse sakalajambudīpe ekarajjābhisekaṃ pāpuṇi. Atha taṃ sakalajambudīpe caturāsītinagarasahasse rājāno āgantvā upaṭṭhahissanti. Tiṇṇaṃ utūnaṃ anucchavikā tayo pāsādā ahesuṃ. Eko mahāsappiko , eko moragīvo, eko maṅgalo nāma, tesu nekanāṭakasahassaparivuto paṭivasati. Yāssa madhuāpaṇaṃ dassesi, sā asandhimittā nāma devaccharaparibhāgā rājadhītā hutvā saṭṭhisahassānaṃ itthīnaṃ jeṭṭhikā dhammāsokarañño aggamahesī ahosi. Abhisekānantaraṃ tassa imā rājiddhiyo āgatā, pathaviyā ca heṭṭhā yojanappamāṇe āṇā pavattati. Tathā upari ākāse. Anotattadahato aṭṭhahi kājehi soḷasapānīyaghaṭe divase divase devatā āharanti. Yato sāsane uppannasaddho hutvā aṭṭhaghaṭe bhikkhusaṅghassa adāsi. Dve ghaṭe saṭṭhimattānaṃ tepiṭakabhikkhūnaṃ dve ghaṭe aggamahesiyā asandhimittāya. Cattāro ghaṭe attanā paribhuñci devatā <note>[devatāevaṃ itisabbattha]</note>, eva himavantato nāgalatādantakaṭṭhaṃ siniddhaṃ mudukaṃ rasavantaṃ divase divase āharanti, tena rañño ca mahesiyā ca soḷasannaṃ nāṭakasahassānañca saṭṭhimattānañca bhikkhusahassānaṃ devasikaṃ dantapoṇakiccaṃ nipphajjati. Devasikamevassa devatā agadāmalakaṃ agadaharīṭakaṃ suvaṇṇavaṇṇañca gandharasasampannaṃ ambapakkaṃ āharanti. Chaddantadahato pañcavaṇṇaṃ nivāsanapārupanaṃ pītakavaṇṇaṃ hatthapuñchanakapaṭaṃ <note>[hatthapucchanakapaṭṭaṃ itisabbattha]</note> dibbañca pānaṃ āharanti. Devasikamevassa anulepanagandhaṃ pārupanatthāya asuttamayikaṃ sumanapupphapaṭaṃ mahārahañja añjanaṃ nāgabhavanato nāgarājāno āharanti. Chaddantadahatoyeva uṭṭhitassa sālino navavāhasahassani divase divase suvā āharanti. Te mūsikā nitthusakāni karonti. Ekopi khaṇḍataṇḍulo nāhosi. Rañño sabbaṭṭhānesu ayameva taṇḍulo paribhogaṃ gacchati. Madhumakkhikā madhuṃ karonti. Kammārasālāsu acchā kūṭaṃ paharanti. Karavīkasakuṇā āgantvā madhurassaraṃ vikūjentā rañño balikammaṃ karonti. Imāhi iddhīhi samannāgato rājā ekadivasaṃ suvaṇṇasaṅkhalikabandhanaṃ  pesetvā catunnaṃ buddhānaṃ adhigatarūpadassanaṃ kappā yukaṃ mahākālanāgarājānaṃ ānayitvā setacchattassa heṭṭhā mahārahe pallaṅke nisīdāpetvā anekasata vaṇṇehi jalajathalajapupphehi suvaṇṇapupphehi ca pūjaṃ katvā sabbā laṅkārapatimaṇḍitehi soḷasahi nāṭakasahassehi samantato parikkhipitvā anantañāṇassa tāva me saddhammavaracakkavattino sammāsambuddhassa <note>[sammāsambuddharūpaṃ itisabbattha]</note> rūpaṃ imesaṃ akkhīnaṃ āpāthaṃ karohīti vatvā tena nimmitaṃ sakalasarīre vippakiṇṇapuññappabhāvanibbattāsīti anubyañjanapatimaṇḍita dvattiṃsa mahāpurisalakkhaṇa sassirīkatāya vikacakamaluppalapuṇḍarīkapatimaṇḍitamiva salilatalaṃ tārāgaṇaraṃsijālavisaravipphuritasobhāsamujjalamiva gaganatalaṃ nīlapītalohitā dibhedaṃ vicittavaṇṇaraṃsivinaddhabyāmappabhāparikkhepavilāsitāya sañcyāppabhānurāgaindadhanuvijjullatāparikkhittamiva kaṇakagirisikharaṃ nānāvirāgavimalaketumālāsamujjalitacārumatthakasobhanaṃ nayanarasāyanamiva ca brahmadevamanujanāgayakkhagaṇānaṃ buddharūpaṃ passanto sattadivasāni akkhipūjaṃ nāma akāsi. Rājā kira abhisekaṃ pāpuṇitvā tīṇiyeva saṃvaccharāni bāhirakapāsaṇḍaṃ parigaṇhi, catutthe saṃvacchare buddhasāsane pasīdi, tassa pana pitā bindusāro brāhmaṇabhatto ahosi. So brāhmaṇānañca brāhmaṇajātipāsaṇḍānaṃ paṇḍaraṅgaparibbājakānañca saṭṭhisahassamattānaṃ niccabhattaṃ paṭṭhapesi. Asokopi pitarā pavattitaṃ dānaṃ attano antopure <note>[antepure itisabbattha]</note> tatheva dadamāno ekadivasaṃ sīhapañjare ṭhito te upasamaparibāhirena ācārena bhuñjamāne asaṃyatindriye avinītairiyāpathe disvā cintesi, īdisaṃ dānaṃ upaparikkhitvā yuttaṭṭhāne dātuṃ vaṭṭatīti. Evaṃ cintetvā amacce āha, gacchatha bhaṇe attano attano sādhusammate samaṇabrāhmaṇe antopuraṃ abhiharatha dānaṃ dassāmīti, amaccā sādhu devāti rañño  paṭissutvā te te paṇḍaraṅgaparibbājakā jīvaka nigaṇṭhādayo ānetvā ime mahārāja amhākaṃ arahantoti āhaṃsu, atha rājā antopure uccāvacāni āsanāni paññāpetvā āgacchantūti vatvā āgatāgate āha attano anurūpe āsane nisīdathāti, ekacce bhaddapīṭhakesu ekacce phalakapīṭhakesu nisīdiṃsu, taṃ disvā rājā natthi etesaṃ anto sāroti ñatvā tesaṃ anurūpaṃ khādanīyabhojanīyaṃ datvā uyyojesi. Evaṃ gacchante kāle ekadivasaṃ sīhapañjare ṭhito nigrodhasāmaṇeraṃ disvā tasmiṃ gatena pasādena buddhasāsane pasanno saṭṭhisahassamatte pāsaṇḍiye apanetvā saṭṭhisahassamatte bhikkhū bhojento buddhasāsane pasīditvā asokārāmaṃ kāretvā tattha te vasāpento ekadivasaṃ asokārāme saṭṭhisahassabhikkhūnaṃ dānaṃ datvā tesaṃ majjhe nisajja saṅghaṃ catūhi paccayehi pavāretvā imaṃ pañhaṃ pucchi, bhante bhagavatā desitadhammo nāma kittako hotīti, mahārāja nava aṅgāni, khandhato caturāsītidhammakkhandhasahassānīti. Rājā dhamme pasīditvā ekekaṃ dhammakkhandhaṃ ekekavihārena pūjessāmīti ekadivasameva channavutikoṭikhanaṃ vissajjetvā amacce āṇāpesi, ekamekasmiṃ nagare ekamekaṃ vihāraṃ kārentā caturāsītiyā nagarasahassesu caturāsītivihārasahassāni kārāpethāti, sayañca asokārāme asokamahāvihāratthāya <note>[sayaṃcaasokahovihāratthāya itipikatthaci]</note> kammaṃ paṭṭhapesi, saṅgho indaguttattheraṃ nāma mahiddhikaṃ mahānubhāvaṃ khīṇāsavaṃ navakammādhiṭṭhāyakaṃ adāsi, thero yaṃ yaṃ na niṭṭhāti, taṃ taṃ attano ānubhāvena niṭṭhāpesi, evaṃpitīhi saṃvaccharehi vihārakammaṃ niṭṭhāpesi, ekadivasameva sabbanagarehi paṇṇāni āgamiṃsu, amaccā rañño ārocesuṃ niṭṭhitāni deva caturāsītimahāvihārasahassānīti. Atha rājā  bhikkhusaṅghaṃ upasaṅkamitvā bhante mayā caturāsītivihārasahassāni kāritāni, dhātuyo kuto lacchāmīti pucchi, mahārāja dhātunidhānaṃ nāma atthīti suṇoma, na pana paññāyati asukaṭṭhāneti. Rājā rājagahe cetiyaṃ bhindāpetvā dhātuṃ apassanto paṭipākatikaṃ kārāpetvā bhikkhubhikkhuṇiyo upāsakaupāsikāyoti catasso parisā gahetvā vesāliyaṃ gato. Tatrāpi alabhitvā kapilavatthuṃ gato, tatrāpi alabhitvā rāmagāmaṃ gato, rāmagāme nāgā cetiyaṃ bhindituṃ nādaṃsu. Cetiye nipatitakuddālo khaṇḍāvaṇḍaṃ hoti, evaṃ tatrāpi alabhitvā allakappaṃ pāvaṃ kusināraṃti sabbacetiyāni bhinditvā dhātuṃ alabhitvā paṭipākatikāni katvā rājagahaṃ gantvā catasso parisā sannipātāpetvā atthi kenaci sutapubbaṃ asukaṭṭhāne dhātunidhānaṃti pucchi. Tattheko vīsaṃvassa satiko thero asukaṭṭhāne dhātunidhānaṃti na jānāmi, mayhaṃ pana pitāmahatthero mayi sattavassikāle mālācaṅgoṭakaṃ gāhāpetvā ehi sāmaṇera asukagacchantare pāsāṇathūpo atthi. Tattha gacchāmāti gantvā pūjetvā imaṃ ṭhānaṃ upadhāretuṃ vaṭṭati sāmaṇerāti āha. Ahaṃ etameva jānāmi mahārājāti āha. Rājā etadeva ṭhānaṃti vatvā gacche harāpetvā pāsāṇathūpaṃ paṃsuṃca apanetvā heṭṭhā sudhābhūmiṃ addasa, tato sudhā ca iṭṭhakāyo ca harāpetvā anupubbena pariveṇaṃ oruyha sattaratanavālikaṃ asihatthāni ca kaṭṭharūpakāni samparivattantāni addasa, so yakkhadāsake pakkosāpetvā balikammaṃ kārāpetvāpi neva antaṃ passanto devatā namassamāno ahaṃ imā dhātuyo gahetvā caturāsītivihārasahasse nidahitvā sakkāraṃ karomi. Mā me devatā antarāyaṃ karontūti āha, sakko devarājā cārikaṃ caranto taṃ disvā vissakammaṃ āmantetvā tāta asokadhammarājā dhātuyo  nīharissāmīti pariveṇaṃ otiṇṇo. Gantvā kaṭṭharūpāni nīharāpehīti. So pañcacūlakagāmadārakavesena gantvā rañño purato dhanukahattho ṭhatvā hāremi mahārājāti āha, hara tātāti saraṃ gahetvā sandhimhiyeva vijjhi, sabbaṃ vippakirīyittha, atha rājā āviñjane <note>[aviñcine itipikatthaci]</note> bandhakuñcikamuddikaṃ gaṇhi, maṇikkhandhaṃ passitvā anāgate daḷiddarājāno imaṃ maṇiṃ gahetvā dhātūnaṃ sakkāraṃ karontūti paṇṇe akkharāni disvā kujjhitvā mādisānaṃ pana rājūnaṃ <note>[rājānaṃ itisabbattha]</note> daḷiddarājāti vattuṃ ayuttaṃti punappunaṃ ghaṭetvā dvāraṃ vivaritvā antogehaṃ paviṭṭho aṭṭhārasavassādhikānaṃ dvinnaṃ vassasatānaṃ upari āropitadīpā tatheva pajjalanti, nīluppalapupphāni taṃkhaṇaṃyeva āharitvā āropitāni viya pupphasanthāro taṃ khaṇaṃ santhato viya gandhā taṃ muhuttaṃ piṃsitvā ṭhapitā viya ahesuṃ. Rājā suvaṇṇapaṭṭaṃ gahetvā anāgate piyadāso nāma kumāro chattaṃ ussāpetvā asoko nāma dhammarājā bhavissati, so imā dhātuyo vitthāritā karissatīti vācetvā diṭṭhohaṃ ayyena mahākassapattherenāti vatvā vāmahatthaṃ ābhujitvā dakkhiṇahatthena apphoṭesi. So tasmiṃ ṭhāne paricaraṇakadhātumattameva ṭhapetvā sesadhātuyo sabbā gahetvā dhātugharaṃ pubbe pihitanayeneva pidahitvā sabbā yathā pakatiyāyeva kāretvā uparipāsāṇacetiyaṃ patiṭṭhāpetvā caturāsītiyā vihārasahassesu dhātuyo patiṭṭhāpesi. Athekadivasaṃ rājā vihāraṃ gantvā bhikkhusaṃghaṃ vanditvā ekamante nisinno yadi bhante channavutikoṭidhanaṃ vissajjetvā caturāsītivihārasahassānisacetiyāni kārāpetvāpi ahaṃ na dāyādo. Añño ko dāyādoti, paccayadāyako nāma tvaṃ mahārāja, yo pana attano puttañca dhītarañca pabbājeti, ayaṃ sāsane dāyādo nāmāti evaṃ vutte  asoko rājā sāsane dāyādabhāvaṃ patthayamāno avidūre ṭhitaṃ mahindakumāraṃ disvā sakkhissasi tāta tvaṃ pabbajituṃti āha. Kumāro pakatiyā pabbajitukāmo rañño vacanaṃ sutvā ativiya pāmojjajāto pubbajāmi <note>[pabbajjāmi itisabbattha]</note> deva. Maṃ pabbājetvā sāsane dāyādo hothāti āha. Tena ca samayena rājadhītā saṃghamittāpi tasmiṃ ṭhāne ṭhitā hoti. Taṃ disvā āha tvampi amma pabbajituṃ sakkhissasīti, sādhu tātāti sampaṭicchi. Rājā puttānaṃ manaṃ labhitvā pahaṭṭhacitto bhikkhusaṃghaṃ upasaṅkamitvā bhante ime dārake pabbājetvā maṃ sāsane dāyādaṃ karothāti. Saṅgho rañño vacanaṃ sampaṭicchitvā kumāraṃ moggaliputtatissattherena upajjhāyena mahādevattherena ācariyena pabbajāpesi <note>[pabbajjāpesi itisabbattha]</note>. Majjhantikattherena ācariyena upasampādesi, so upasampadāmālakeyeva saha paṭisambhidāhi arahattaṃ pāpuṇi. Saṅghamittāyapi rājadhītāya ācariyāṇī āyupālattherī nāma <note>[acāriyā āyupālattherīnāma itisabbattha]</note>. Upajjhāyā dhammapālattherī nāma ahosi. Rājā pana anekākārena buddhasāsanaṃ sobhetvā moggaliputtatissattherassa sahāyena <note>[sahayyena. sāhāyyena. sāhayyena itipikatthaci]</note> saṭṭhisahassamatte dussīle titthiye buddhasāsanā uppabbājetvā tatiyadhammasaṃgītiṃ niṭṭhāpesi. Tasmiṃ kira samāgame bhikkhubhikkhuṇiyo kittakāti <note>[kittakānīti itisabbattha]</note>, vuttañhi.</paragraph>
    <hangnum nr="12"/>
    <gatha type="1"> Tasmiṃ samāgame āsuṃ, asītibhikkhukoṭiyo;</gatha>
    <gatha type="last">Ahesuṃ satasahassāni, tesu khīṇāsavā yatī.</gatha>
    <hangnum nr="13"/>
    <gatha type="1"> Navutisatasahassāni, ahū bhikkhuṇiyo tahiṃ;</gatha>
    <gatha type="last">Khīṇāsavā sikkhuṇiyo, sahassaṃ āsu tāsu cāti.</gatha>
    <paragraph>Evaṃ  so asoko dhammarājā sakalajambudīpe aggarājā hutvā buddhasāsanaṃ sobhento vihāsi. Ayaṃ panettha saṅkhepo, vitthāro pana mahāvaṃse vuttoti. Vuttañhi.</paragraph>
    <hangnum nr="14"/>
    <gatha type="1"> Sampuṇṇattā ayaṃ tisso, cetanāyo madhuppado;</gatha>
    <gatha type="last">Sabbattha sabbadā sabba, sampattimabhisambhuṇīti.</gatha>
    <paragraph>Majjhimo pana vāṇijo attano pāravādidosena parasamudde laṅkāyaṃ nibbatti. Tassevaṃ kathāpaṭipāṭi veditabbā. Tambapaṇṇidīpe kira muṭasīvo nāma rājā saṭṭhivassāni rajjaṃ kāresi, tassa puññapaññāguṇopetā aññamaññaṃ hitesino dasa puttā ahesuṃ. Dve ca dhītaro. Sabbe te samaggā sammodamānā vasanti. Athāparasmiṃ samaye amaccā muṭasīvaraññe kālakate devānaṃpiyatissakumāraṃ abhisiñciṃsu, abhisekasamakālamevassa anekāni acchariyāni ahesuṃ. Tāni pakāsentā mahāvaṃsakathācariyā āhaṃsu.</paragraph>
    <hangnum nr="15"/>
    <gatha type="1"> Devānaṃpiyatissoti, vissuto dutiyo suto;</gatha>
    <gatha type="last">Tesu <note>[ahosimuṭasīvassa, dasaputtesupuññavā itikatthaci]</note> bhātusu sabbesu, puññapaññādhiko ahu.</gatha>
    <hangnum nr="16"/>
    <gatha type="1"> Devānaṃpiyatisso so, rājāsi pituaccaye;</gatha>
    <gatha type="last">Tassābhisekena samaṃ, bahūnacchariyānahū.</gatha>
    <hangnum nr="17"/>
    <gatha type="1"> Laṅkādīpamhi sakale, nidhayo ratanānica;</gatha>
    <gatha type="last">Antoṭhitāni uggantvā, pathavītalamāruhuṃ.</gatha>
    <hangnum nr="18"/>
    <gatha type="1"> Laṅkādīpasamīpamhi, bhinnanāvā gatāni ca;</gatha>
    <gatha type="last">Tatra jātāni ca thalaṃ, ratanāni samāruhuṃ.</gatha>
    <hangnum nr="19"/>
    <gatha type="1"> Chātapabbatapādamhi, tisso ca veḷuyaṭṭhiyo;</gatha>
    <gatha type="last">Jātā rathapatodena, samānā parimāṇato.</gatha>
    <hangnum nr="20"/>
    <gatha type="1"> Tāsu  ekā latāyaṭṭhi, rajatābhā tahiṃ latā;</gatha>
    <gatha type="last">Suvaṇṇavaṇṇā rucirā; Dissantetā manoramā.</gatha>
    <hangnum nr="21"/>
    <gatha type="1"> Ekā kusumayaṭṭhītu; Kusumāni tahiṃpana;</gatha>
    <gatha type="last">Nānāni nānāvaṇṇāni; Dissantetiphuṭāni ca.</gatha>
    <hangnum nr="22"/>
    <gatha type="1"> Ekā sakuṇayaṭṭhī tu, tahiṃpakkhimigā bahū;</gatha>
    <gatha type="last">Nānā ca nānāvaṇṇā ca, sajīvāviya dissare.</gatha>
    <hangnum nr="23"/>
    <gatha type="1"> Hayagajarathā malakyā, valayaṅguliveṭhakā ceva;</gatha>
    <gatha type="last">Kakudhaphalā pākatikā, icce tā aṭṭha jātiyā.</gatha>
    <hangnum nr="24"/>
    <gatha type="1"> Muttā samuddā uggantvā; Tīre vaṭṭiviyaṭṭhitā;</gatha>
    <gatha type="last">Devānaṃpiyatissassa; Sabbaṃ puññavijambhitaṃ.</gatha>
    <hangnum nr="25"/>
    <gatha type="1"> Indanīlaṃ veḷuriyaṃ, lohitaṅkamaṇī ci me;</gatha>
    <gatha type="2">Ratanāni pane tāni, muttā tā tāca yaṭṭhiyo;</gatha>
    <gatha type="last">Sattāhabbhantareyeva, rañño santikamāharuṃti.</gatha>
    <paragraph>Tena ca samayena devānaṃpiyatissamahārājā ca asoko dhammarājā ca addiṭṭhasahāyā honti. Tasmā so etāni ratanāni ca aññāni bahūni upāyanāni mama sahāyassa dethāti dhammāsokamahānarindassa paṇṇākāratthāya pesesi. Sopi taṃ disvā pasīditvā pañcarājakakudhabhaṇḍāni ca aññañca bahupaṇṇākārañca abhisekatthāya pesesi. Mayhaṃ sahāyaṃ abhisekaṃ karontūti. Na kevalañcetaṃ āmisapaṇṇākāraṃ. Imaṃ kira dhammapaṇṇākārampi pesesi.</paragraph>
    <hangnum nr="26"/>
    <gatha type="1"> Ahaṃ buddhaṃca dhammaṃca; Saṃghaṃca saraṇaṃ gato;</gatha>
    <gatha type="last">Upasakattaṃ vedesiṃ; Sakyaputtassa sāsane.</gatha>
    <hangnum nr="27"/>
    <gatha type="1"> Imesu tīsu vatthūsu; Uttamesu naruttama;</gatha>
    <gatha type="last">Cittaṃ pasādayitvāna, saddhāya saraṇaṃ vajāti.</gatha>
    <paragraph>Amaccā  puna laṅkamāgamma rājānaṃ abhisiñciṃsu, tena kho pana samayena moggaliputtatissatthero kattha nukho anāgate sāsanaṃ suppatiṭṭhitaṃ bhaveyyāti upaparikkhanto paccantime suppatiṭṭhitaṃ bhavissatīti ñatvā te te there tattha tattha pesetvā mahāmahindattheraṃ gantvā tambapaṇṇidīpaṃ pasādehīti niyojesi, sakko ca devānamindo mahāmahindattheraṃ upasaṃkamitvā kālakato bhante muṭasīvo rājā. Idāni devānaṃpiyatissamahārājā rajjaṃ kāreti. Sammāsambuddhena ca tumhe byākatā anāgate mahindo nāma bhikkhu tambapaṇṇidīpaṃ pasādessatīti. Tasmā tiha kho bhante kālo dīpavaraṃ gamanāya, ahampi sahāyo bhavissāmīti, thero tassa vacanaṃ sampaṭicchitvā attasattamo cetiyapabbatavihārato vehāsaṃ uppatitvā anurādhapurassa puratthimadisāya missakapabbate patiṭṭhahi, imaṃ etarahi cetiyapabbatotipi sañjānanti. Tadā tambapaṇṇiyaṃ ussavadivaso hoti, rājā chaṇaṃ karothāti amacce āṇāpetvā cattāḷīsasahassapurisehi parivārito nagaramhā nikkhamitvā missakapabbataṃ pāyāsi migavaṃ kīḷitukāmo. Atha tasmiṃ pabbate adhivatthā ekā devatā rañño there dassessāmīti rohitamīgavaṇṇena avidūre tiṇapaṇṇāni khādamānā viya carati, rājā ayuttaṃ dāni pamattaṃ vijjhituṃti jiyaṃ poṭhesi, migo ambatthalamaggaṃ gahetvā palāyituṃ ārabhi, rājā taṃ anubandhanto ambatthalameva abhiruhi, migopi therānaṃ avidūre antaradhāyi, mahindatthero rājānaṃ avidūre āgacchanta maṃyeva rājā passatu, mā itareti adhiṭṭhahitvā tissa tissa ito ehīti āha, rājā taṃ sutvā cintesi. Imasmiṃ tambapaṇṇidīpe jāto maṃ tissoti nāmaṃ gahetvā ālapituṃ samattho nāma natthi. Ayaṃ pana chinnabhinnapaṭadharo bhaṇḍukāsāva vasano maṃ nāmenā lapati, ko nukho yaṃ bhavissati manusso amanusso vāti. Thero āha.</paragraph>
    <hangnum nr="28"/>
    <gatha type="1"> Samaṇā  mayaṃ mahārāja, dhammarājassa sāvakā;</gatha>
    <gatha type="last">Taveva anukampāya, jambudīpā idhāgatāti.</gatha>
    <paragraph>Rājā dhammāsokanarindena pesitasāsanānusārena anussaramāno ayyā nukho āgatāti tāvadeva āyudhaṃ nikkhipitvā ekamantaṃ nisīdi sammodanīyaṃ kathaṃ kathayamāno sāraṇīyaṃ <note>[sammodanīyaṃ-itisabbattha]</note> kathaṃ kurumāno. Tasmiṃ tānipi cattāḷīsapurisasahassāni āgantvā taṃ parivāresuṃ, tadā thero itarepi jane dassesi, rājā disvā ime kadā āgatāti pucchi, mayā saddhiṃyeva mahārājāti. Idāni pana jambudīpe aññepi evarūpā samaṇā santīti. Mahārāja etarahi jambudīpo kāsāvapajjoto isivātapaṭivāto, tasmiṃ.</paragraph>
    <hangnum nr="29"/>
    <gatha type="1"> Tevijjā iddhippattā ca, cetopariññakovidā;</gatha>
    <gatha type="last">Khīṇāsavā arahanto, bahū buddhassa sāvakāti.</gatha>
    <paragraph>Rājā taṃ sutvā pasanno ahosi, atha thero rukkhopamādinā tassa paññāveyyattiyaṃ ñatvā dhammaṃ desesi sanarāmarehi sādhukāraṃ kārayamāno. Tena vutthaṃ.</paragraph>
    <hangnum nr="30"/>
    <gatha type="1"> Paṇḍitoti viditvāna, cullahatthipadopamaṃ;</gatha>
    <gatha type="last">Suttantaṃ desayī thero, mahīpassa mahāmati <note>[mahīmatī itipikatthaci]</note>.</gatha>
    <paragraph>Desanāpariyosāne so saddhiṃ tehi narehi cattāḷīsasahassehi saraṇesu patiṭṭhahīti. Athassa rājā sve bhante mama gehe bhikkhaṃ gaṇhāthāti yācitvā gantvā nagarañca rājagehañca alaṅkaritvā there nisīdāpetvā paṇītenāhārena parivisitvā anuḷādevippamukhāhi pañcasataitthīhi saddhiṃ ekamantaṃ nisīdi. Atha thero dhammaratana vassaṃ vassāpesi. Tato  tā pañcasataitthiyo sotāpattiphalaṃ pāpuṇiṃsu. Tato hatthisālāyaṃ sahassaṃ, nandanavane sahassaṃti evaṃ dutiyadivase aḍḍhateyyāni pāṇasahassāni sotāpattiphale patiṭṭhāpesi. Tatiyadivase aḍḍhanavappamāṇaṃ pāṇasahassaṃti evaṃ anekasatānaṃ anekasahassānaṃ anekasata sahassānaṃ dhammā mataṃ pāyesi. Vuttañhi.</paragraph>
    <hangnum nr="31"/>
    <gatha type="1"> Mahāmahindasuriyo, laṅkāvehāsamajjhago;</gatha>
    <gatha type="last">Bodhaneyyambuje kāsi, vikāsaṃ dhammaraṃsinā.</gatha>
    <hangnum nr="32"/>
    <gatha type="1"> Mahāmahindacando so, laṅkāvehāsamajjhago;</gatha>
    <gatha type="last">Bodhesi dhammaraṃsīhi, veneyyakumudākare.</gatha>
    <hangnum nr="33"/>
    <gatha type="1"> Mahāmahindamegho so, vassaṃ dhammambuvuṭṭhiyā;</gatha>
    <gatha type="last">Sādhūnaṃ cittabījesu, janesi kusalaṅkureti.</gatha>
    <paragraph>Atha rājā sumanasāmaṇerena dhammāsokassa hatthato sammāsambuddhaparibhuttapattapūradhātuyo ca sakkassa santikā dakkhiṇakkhakadhātuṃca āharāpetvā <note>[āhāritvā-itisabbattha]</note> cetiyapabbate thūpaṃ ādiṃkatvā sakalalaṅkādīpe yojane yojane thūpāni kāretvā dakkhiṇakadhātuṃ nidahitvā thūpārāmathūpañca patiṭṭhāpesi. Atha saṅghamittāya theriyā ānītaṃ jayamahābodhino dakkhiṇamahāsākhaṃ patiṭṭhāpetvā pūjaṃ kāresi. Sabbo panettha kathāvittharo mahāvaṃsato veditabbo.</paragraph>
    <hangnum nr="34"/>
    <gatha type="1"> Pāravādikadosena, jātevaṃ parasāgare;</gatha>
    <gatha type="last">Pattānumodanā evaṃ, laṅkāyaṃ āsi issaro.</gatha>
    <hangnum nr="35"/>
    <gatha type="1"> Pāpampi evaṃ phalatīti mantvā,</gatha>
    <gatha type="2">Ñatvāna puññassa phalaṃ idanti;</gatha>
    <gatha type="3">Bho yoniso kubbatha puññakamme,</gatha>
    <gatha type="last">Gantvāna ye yattha na socayantīti.</gatha>
    <centered>Tebhātikamadhuvāṇijakānaṃ vatthuṃ aṭṭhamaṃ.</centered>
    <title>39. Bodhirājadhītuyā <note>[bodhirājadhītāya itisabbattha]</note> vatthumhi ayamānupubbīkathā</title>
    <paragraph>Bhagavati parinibbute laṅkāyaṃ sāsane suppatiṭṭhite tattha hakureḷīti eko gāmo ahosi, tatthekā dārikā gāmādārikāhi saddhiṃ tattha tattha kīḷantī viharati, tadā gāmasamīpe mahāsobbhaṃ hoti. Tattheko maruttharukkho sabbadā pāḷiphullova tiṭṭhati. Manussā buddhapūjanatthaṃ pupphāni viciṇantā udakaṃ ogahetvā rukkhamabhiruyha pupphāni ociṇanti, kumārikā te disvā manussā sukhena gantvā pupphāni ociṇantūti ekaṃ sukkhapālibhaddadaṇḍakaṃ āharitvā setuṃ katvā ṭhapesi, tato paṭṭhāya manussā tenagantvā pupphāni ociṇanti. Atha sā tato cutā teneva kusalakammena jambudīpe pāṭaliputtanagare somadattarañño dhītā hutvā nibbatti, uttamarūpadharā devaccharapaṭibhāgā ahosi. Mātāpitaro panassā bodhirājakumārikāti vohariṃsu. Pubbe katasetuānubhāvena tassā suvīrako nāmeko ākāsagāmī sindhavapotako nibbatti. Rājadhītuyā pana pitā buddhamāmako dhammamāmako saṅghamāmako hutvā mahantaṃ puññaṃ pasavanto sindhavapotakaṃ disvā puññakaraṇassa me sahāyo laddhoti tuṭṭhamānaso assaṃ abhiruhitvā divasassa tikkhattuṃ gantvā mahābodhiṃ  vandati. Rājadhītā naṃ disvā pitusantikaṃ gantvā abhiṇhaṃ tāta kuhiṃ gacchasīti pucchi. Rājā na kiñci kathesi, atha sā punappunaṃ pitaraṃ nibandhantī pucchi. Tato rājā tassāvi karonto evamāha.</paragraph>
    <hangnum nr="1"/>
    <gatha type="1"> Amhākaṃ bhagavā pubbe, pūrento dasapāramī;</gatha>
    <gatha type="last">Adāsi sīsarattakkhi, maṃsaṃ jīvitameva ca.</gatha>
    <hangnum nr="2"/>
    <gatha type="1"> Puttadāre ca rajje ca, patvā <note>[datvā itipikatthaci]</note> pāramimatthakaṃ;</gatha>
    <gatha type="last">Anappakappakoṭīnaṃ, khepetvā kapilavuye.</gatha>
    <hangnum nr="3"/>
    <gatha type="1"> Sakkarājakule jāto, loke appaṭipuggalo;</gatha>
    <gatha type="last">Sampattacakkavattittaṃ, pahantvāna narādhipo.</gatha>
    <hangnum nr="4"/>
    <gatha type="1"> Disvā nimitte caturo, nikkhamma abhinikkhamaṃ;</gatha>
    <gatha type="last">Bodhimūlamupāgamma, nisinno vajirāsane.</gatha>
    <hangnum nr="5"/>
    <gatha type="1"> Sahassabāhuṃ māpetvā, nānāyudhasamākulaṃ <note>[nānāvudhasamākulaṃ-itisabbattha]</note>;</gatha>
    <gatha type="last">Mahābhītikaraṃ vesaṃ, kāḷapabbatasādisaṃ.</gatha>
    <hangnum nr="6"/>
    <gatha type="1"> Māpetvāna samāruyha, girimekhalavāraṇaṃ;</gatha>
    <gatha type="last">Mārasenaṃ samānetvā, āgataṃ makaraddhajaṃ.</gatha>
    <hangnum nr="7"/>
    <gatha type="1"> Pāramitābalena taṃ, mārasenaṃ palāpiya;</gatha>
    <gatha type="last">Yatthāsīno kilesāri, sahassaṃ ghātayī jino.</gatha>
    <hangnum nr="8"/>
    <gatha type="1"> Nayanaṃ sujalasekehi, sattāhaṃ jinasevitaṃ;</gatha>
    <gatha type="2">Pūjitaṃ devabrahmehi, siddhoraganarādihi;</gatha>
    <gatha type="last">Vandituṃ jayabodhiṃtaṃ, gacchāmi satataṃ ahaṃ.</gatha>
    <hangnum nr="9"/>
    <gatha type="1"> Upāsati sadā gantvā, yo naro bodhipādapaṃ;</gatha>
    <gatha type="last">Gandhodadīpadhūpādi, nānāpūjāhi sādhukaṃ.</gatha>
    <hangnum nr="10"/>
    <gatha type="1"> Sa naro nirāmayo hoti, paccatte ca parattha ca;</gatha>
    <gatha type="last">Pūjito mānito hoti, dīghāyu balavā sukhī.</gatha>
    <hangnum nr="11"/>
    <gatha type="1"> Tadatthaṃ patthayantena, atthakāmena jantunā;</gatha>
    <gatha type="last">Upāsanīyaṃ saddhāya, niccaṃ taṃ bodhipādapaṃti.</gatha>
    <paragraph>Taṃ sutvā kumārikā pītiyā phuṭasarīrā pitaraṃ vanditvā ahampi tāta gacchāmīti āha. Rājā panassā upaddavabhayena gamanaṃ na icchi. Tato sā yāvatatiyaṃ pitaraṃ yācitvā raññā anuññātā. Tato paṭṭhāya pitarā saddhiṃ sindhavamāruyha bodhiṃ vandituṃ satataṃ gacchati. Athāparabhāge rājā maraṇamañce nipanno cintesi. Dhītā me nirantaraṃ bodhiupaṭṭhānaṃgacchati, etissā anāgate yaṃkiñci bhayaṃ uppajjamānaṃ tato uppajjati. Tattha me kiṃ kātabbanti. Tato sindhavaṃ pakkosāpetvā tassa kaṇṇamūle mantento evamāha, tāta mama dhītā abhiṇhaṃ tava sahāyaṃ katvā bodhiṃ vandituṃ gacchati. Tatthassā yaṃkiñci bhayaṃ bhaveyya. Taṃ nappatirūpaṃ. Tattha gamanāgamane mama dhītaraṃ rakkheyyāsīti tassa dhītaraṃ paṭipādetvā kālamakāsi. Tato rājadhītā pitusarīrakiccaṃ kāretvā divasassa tikkhattuṃ assamabhiruyha bodhiupaṭṭhānaṃ gacchati. Manussā panassā rūpasampattiṃ disvā vimhitamānasā rājārahaṃ vata no idaṃ paṇṇākāraṃ diṭṭhaṃ. Gantvā rañño ācikkhissāma. Appeva nāma rājā so kiñci no dadeyyāti cintetvā rañño santikaṃ gantvā vanditvā ṭhitā evamāhaṃsu.</paragraph>
    <hangnum nr="12"/>
    <gatha type="1"> Bodhimaṇḍaṃ samāgamma, abhiṇhaṃ tuṭṭhamānasā;</gatha>
    <gatha type="last">Vandantī yāti kaññekā, vijjūva siriyā jalaṃ.</gatha>
    <hangnum nr="13"/>
    <gatha type="1"> Nīladhampillabhārā sā, visālāyatalocanā;</gatha>
    <gatha type="last">Soṇṇadolābhasavaṇā, sāmā subhapayodharā.</gatha>
    <hangnum nr="14"/>
    <gatha type="1"> Sataraṃsīhi sammissa, sañcyāmbudasamādharā;</gatha>
    <gatha type="last">Tuṅganāsā nīlabhamu, hāsabhāsā manoramā.</gatha>
    <hangnum nr="15"/>
    <gatha type="1"> Īdisaṃ  no mahārājā <note>[mahārājadiṭṭhapubba itipikatthaci]</note>, diṭṭhapubbaṃ kudācanaṃ;</gatha>
    <gatha type="last">Ehi tassā siriṃdeva, bodhimaṇḍamhi dakkhasīti.</gatha>
    <paragraph>Taṃ sutvā rājā savaṇasaṃsaggeneva tāya paṭibaddhacitto caturaṅginiṃsenaṃ gahetvā rājadhītaraṃ bodhivandanatthāya āgatakāle bahipākāre senaṃ parikkhipāpetvā gaṇhathetanti manusse niyojesi. Tato senāpi taṃ gahaṇasajjā aṭṭhāsi. Rājadhītā te disvā sīghaṃ sindhavaṃ upasaṅkamitvā tassa piṭṭhiyaṃ nisinnā paṇhiyā saññaṃ adāsi. So taṃ gahetvā vegena ākāsaṃ pakkhandi. Sā pana dunnisinnabhāvena assassa vegaṃ sandhāretumasakkontī assapiṭṭhito parigali. Sindhavo rājadhītaraṃ patamānaṃ disvā rājovādaṃ saramāno vegenāgantvā tassā kese ḍaṃsitvā ukkhipitvā patamānāya tassā piṭṭhiṃdatvā nisīdāpetvā ākāsena taṃ netvā pāṭaliputtanagareyeva patiṭṭhāpesi <note>[pātaliputtanagareyevataṃ paviṭhāpesiitipikatthaci]</note>.</paragraph>
    <hangnum nr="16"/>
    <gatha type="1"> Tiracchānagatāpevaṃ, sarantā upakārakaṃ;</gatha>
    <gatha type="last">Na jahantīti mantvāna, kataññū hontu <note>[hontipāṇino-itipikatthaci]</note> pāṇinoti.</gatha>
    <paragraph>Tato paṭṭhāya sā puññakammaṃ katvā saggaparāyanā ahosīti.</paragraph>
    <hangnum nr="17"/>
    <gatha type="1"> Yo yaṃ dumindaṃyatinandanena;</gatha>
    <gatha type="2">Sampūjitaṃ pūjayate sa pañño;</gatha>
    <gatha type="3">Sa bhogavā hoti anītiko ca,</gatha>
    <gatha type="last">Sabbattha so hoti pasattharūpo.</gatha>
    <centered>Bodhirājadhītuyā vatthuṃ navamaṃ.</centered>
    <title>40. Kuṇḍaliyā vatthumhi ayamānupubbīkathā</title>
    <paragraph>Laṅkādīpe  rohaṇajapade mahāgāmo nāma ahosi, tattha tissavihāraṃ nāma anekasatabhikkhūhi samākiṇṇaṃ anekapariveṇapatimaṇḍitaṃ vihāraṃ ahosi. Tattheko tisso nāma sāmaṇero paṭivasati. So ekasmiṃsamaye janapadacārikaṃ caranto pāsāṇavāpigāme bhikkhaṃ caritvā yāpanamattaṃ bhattaṃ sappinā saddhiṃ labhitvā nikkhamma gāmadvāraṃ patvā mahāgāmābhimukho gacchanto manusse udakaphāsukaṭṭhānaṃ pucchi. Tehi bhante tumhākaṃ abhimukhe avidūraṭṭhāne kakubandakandaraṃ nāma sandamānasītalodakaṃ dhavalavālukātalaṃ tattha tumhe gantvā nahātvā sītalacchāyāya vālukātale nisinno bhattakiccaṃ katvā gacchathāti vutte sāmaṇero  sādhūti vatvā tattha gantvā phāsukaṭṭhāne nisinno bhattaṃ bhuñjitumārabhi. Tadā ekena vanakammikena saddhiṃaraññaṃ gatā ekā sunakhī tasmiṃ kandare ekasmiṃ pabbhāraṭṭhāne dārake vijāyitvā chātajjhattā pavedhamānagattā dārakānaṃ samīpenipannā sāmaṇerassa patte āhāragandhaṃ ghāyitvā nipannaṭṭhānato vuṭṭhāya pavedhamānā tassa samīpaṃ āgamma naṅguṭṭhaṃ cālentī aṭṭhāsi, sāmaṇero taṃ disvā kampitamānaso attano bhojanatthāya vaṭṭitaṃ pathamālopaṃ tassā purato ṭhapesi, tato sā somanassā taṃ bhuñji. Taṃ disvā tuṭṭho punappunaṃ ālopaṃ karonto tassā bhattaṃ datvā pattaṃ dhovitvā thavikāya pakkhipitvā agamāsi. Tato sā sunakhī sāmaṇeragatena pasādena tato cutā jambudīpe devaputtanagare rājānaṃ paṭicca tassa mahesiyā kucchimhi paṭisandhiṃ gaṇhitvā dasamāsaccayena mātukucchito nikkhami, athassā sikhāmaṅgaladivase sampatte mātāpitaro panassā kuṇḍalāvaṭṭakesattā kuṇḍalāti nāma makaṃsu. Sā anukkamena soḷasavassuddesikā ahosi, tasmiṃ kira samaye tisso sāmaṇero mahābodhiṃ vandissāmīti nāvaṃ abhiruyha jambudīpaṃ gantvā anupubbena devaputtanagaraṃ patvā sunivattho supāruto yugamattadaso bhikkhāya caranto mahāvīthiṃ sampāpuṇi. Rājadhītā sīhapañjaraṃ ugghāṭetvā antaravīthiṃ olokentī bhikkhantaṃ sāmaṇeraṃ disvā pubbasinehaṃ paṭilabhi, tasmiṃkhaṇe tassā jātissarañāṇaṃ ahosi. Sā kira pubbe bhikkhuṇī hutvā paṇṇasūciyā saddhiṃ potthakañca padīpiyatelañca datvā jātissarā bhaveyyaṃti patthanaṃ ṭhapesi, tato sājātiṃ anussarantī sāmaṇerena attano katūpakāraṃ ditvā somanassā naṃ pakkosāpetvā rājagehe āsanaṃ paññāpetvā tattha nisinnaṃ nānaggarasa bhojanena parivisitvā onītapattapāṇiṃ sāmaṇeraṃ upasaṅkamitvā vanditvā ekamantaṃ nisinnā tena saddhiṃ sallapantī evamāha.</paragraph>
    <hangnum nr="1"/>
    <gatha type="1"> Na sañjānāsi maṃ dhīra, pubbehaṃ tava dāsikā;</gatha>
    <gatha type="last">Tenāhaṃ sukhitā āsiṃ, tasmā tvamasi issaroti.</gatha>
    <centered>Taṃ sutvā sāmaṇero āha.</centered>
    <hangnum nr="2"/>
    <gatha type="1"> Natthi me tādisī dāsī, na sañjānāmi taṃ ahaṃ;</gatha>
    <gatha type="last">Kāsi tvaṃ kassa vā dhītā, taṃ me akkhāhi pucchitāti.</gatha>
    <centered>Tato sā taṃ sārāpentī āha.</centered>
    <hangnum nr="3"/>
    <gatha type="1"> Sārāpemi tuvaṃ ajja, yathā jānāsimaṃ ise;</gatha>
    <gatha type="last">Bujjhassu bodhito dāni, mayā jātiṃsarantiyā.</gatha>
    <hangnum nr="4"/>
    <gatha type="1"> Pāsāṇavāpigāmamhi, tambapaṇṇimhi rohaṇe;</gatha>
    <gatha type="last">Bhikkhitvāna tuvaṃ bhante, yadā kakubandakandare.</gatha>
    <hangnum nr="5"/>
    <gatha type="1"> Nisīditvāna tvaṃ bhattaṃ, bhuttakālaṃ sarissasi;</gatha>
    <gatha type="last">Tadāhaṃ sunakhī āsiṃ, vijātā laddhagocarā.</gatha>
    <hangnum nr="6"/>
    <gatha type="1"> Dārake  khādituṃ mayha, māsannā khudapīḷitā;</gatha>
    <gatha type="last">Pavedhamānasabbaṅgā, aṭṭhāsiṃ tava santike.</gatha>
    <hangnum nr="7"/>
    <gatha type="1"> Disvā taṃ maṃ tadā bhante, vedhamānaṃ bubhukkhitaṃ;</gatha>
    <gatha type="last">Chinnabhatto tuvaṃ hutvā, mamaṃ bhattena tosayī.</gatha>
    <hangnum nr="8"/>
    <gatha type="1"> Tadāhaṃ muducittena, cittaṃ tayi pasādayiṃ;</gatha>
    <gatha type="last">Tenāhaṃ puññakammena, dutiye attasambhave.</gatha>
    <hangnum nr="9"/>
    <gatha type="1"> Idha rājakule jātā, sabbakāmasamiddhinī;</gatha>
    <gatha type="last">Cittappasādamattena, lokanāthassa sāsane.</gatha>
    <hangnum nr="10"/>
    <gatha type="1"> Tadahupabbajitassāpi, īdisā honti sampadā;</gatha>
    <gatha type="last">Kīdisaṃ hoti sambuddhe, pasādena phalaṃ aho.</gatha>
    <hangnum nr="11"/>
    <gatha type="1"> Aññāni pana kiccāni, pahāyāttahite rato;</gatha>
    <gatha type="last">Atandito divārattiṃ, sarātu ratanattayaṃti.</gatha>
    <paragraph>Evaṃ sāmaṇerena katūpakāraṃ sārāpetvā bhante tava dāsiyā anuggahaṃ paṭicca idheva vasathāti nimantitvā tena sampaṭicchite mahantaṃ vihāraṃ kārāpetvā sāmaṇeraṃ ādiṃ katvā anekabhikkhusate nimantetvā vihāre vasāpetvā sulabhaṃ katvā catupaccayehi upaṭṭhāsi. Sāmaṇeropi sunakhiyā dinnadānaṃ anussaritvā tuṭṭho buddhānussatiṃ manasikaronto na cirenava arahattaṃ patvā tasmiṃyeva vihāre vasanto āyupariyosāne tattheva parinibbāyīti.</paragraph>
    <hangnum nr="12"/>
    <gatha type="1"> Tiyaddhesu tilokasmiṃ, natthi vatthuttayaṃ vinā;</gatha>
    <gatha type="last">Sattāna mañña micchattha, dāyakaṃ surapādapaṃ.</gatha>
    <centered>Kuṇḍaliyā vatthuṃ dasamaṃ.</centered>
    <centered>Mahāsenavaggo catuttho.</centered>
    <centered>Ettāvatā jambudīpuppattikathā samattā.</centered>
  </text>
</tree>
