<?xml version='1.0' encoding='UTF-8'?>
<tree text="Yakkhava&#xF1;citavaggo" target="text">
  <text>
    <title>21. Yakkhavañcita vatthumhi ayamānupubbīkathā</title>
    <paragraph>Bhagavati  parinibbutamhi kosalarañño kira janapade tuṇḍagāmonāma ahosi. Tattheko buddhadāso nāma manusso ‘‘yāvajīvaṃ buddhaṃ saraṇaṃ gacchāmi. Buddho me saraṇaṃ tāṇaṃ leṇaṃ parāyaṇanti’’ evaṃ jīvitapariyantaṃ buddhaṃ saraṇaṃ gato paṭivasati, tasmiṃ samaye eko janapadavāsiko tattha tattha āhiṇḍanto taṃ tuṇḍagāmaṃ patvā tasseva ghare nivāsaṃ kappesi, tassa pana jānapadikassa sarīre eko yakkho āvisitvā pīḷeti, tadā tassa gāmassa pavisanakāle yakkho buddhadāso pāsakassa guṇatejena tassa gehaṃ pavisituṃ asakkonto taṃ muñcitvā bahigāme sattāhaṃ aṭṭhāsi tassāgamanaṃ olokento. Tato so jānapadiko sattadivasaṃ tattha vasitvā sattame divase sakaraṭṭhaṃ gantukāmo gāmā nikkhami. Atha taṃ tathā nikkhantaṃ disvā yakkho aggahesi, atha so taṃ ettakaṃ kālaṃ kuhiṃgatosīti pucchi. Yakkho bho tavatthāya ettha vasantassa me sattāhaṃ atikkantanti. Tato so ko te mayā attho, kiṃ te dammīti, atha yakkhena bho ahaṃ khudāya pīḷito bhattena me atthoti vutto so evaṃ sati kasmā maṃ antogehe vasantaṃ na gaṇhīti āha. Yakkhena bho tasmiṃ ghare buddhaṃ saraṇaṃ gato eko upasako atthi, tassa sīlatejena gehaṃ pavisitumasakkonto aṭṭhāsinti vutto jānapadiko saraṇaṃ nāma kinti ajānanto kinti vatvā so saraṇaṃ aggahesīti yakkhaṃ pucchi. Yakkho ‘‘buddhaṃ saraṇaṃ gacchāmī’’ti vatvā saraṇaṃ aggahesīti āha. Taṃ sutvā jānapadiko idāni imaṃ vañcessāmīti cintetvā tenahi yakkha ahampi buddhaṃ saraṇaṃ gacchāmīti āha. Evaṃ vuttamatteyeva yakkho mahāsaddaṃ karonto bha ye na bhamanto  palāyi, evaṃ sammāsambuddhassa saraṇaṃ idhaloke bhayo paddava nivāraṇatthaṃ hoti, paraloke saggamokkhāvahaṃ. Tathāhi.</paragraph>
    <hangnum nr="1"/>
    <gatha type="1"> Buddhoti vacanaṃ etaṃ, amanussānaṃ bhayāvahaṃ;</gatha>
    <gatha type="last">Buddhabhattikajantūnaṃ, sabbadā mudamāvahaṃ.</gatha>
    <hangnum nr="2"/>
    <gatha type="1"> Sabbopaddavanāsāya, paccakkhadibbamosadhaṃ;</gatha>
    <gatha type="last">Dibbamantaṃ mahātejaṃ, mahāyantaṃ mahabbhutaṃ.</gatha>
    <hangnum nr="3"/>
    <gatha type="1"> Tasmā so dāruṇo yakkho,</gatha>
    <gatha type="2">Disvā taṃ saraṇe ṭhithaṃ;</gatha>
    <gatha type="3">Ubbiggo ca bhayappatto,</gatha>
    <gatha type="last">Lomahaṭṭho ca chambhīto.</gatha>
    <hangnum nr="4"/>
    <gatha type="1"> Bhamanto dhāvitaṃ disvā, timirova suriyuggate,</gatha>
    <gatha type="last">Simbalitūlabhaṭṭhaṃva, caṇḍavātena khaṇḍitaṃ.</gatha>
    <hangnum nr="5"/>
    <gatha type="1"> Yaṃ dukkhaṃ rājacorāri, yakkhapetā disambhavaṃ;</gatha>
    <gatha type="last">Nicchantena manussena, gantabbaṃ saraṇattayaṃti.</gatha>
    <paragraph>Tato jānapadiko saraṇāgamane mahāguṇaṃ mahānisaṃsaṃ oloketvā buddhe sagāravo sappemo ‘‘jīvitapariyantaṃ buddhaṃ saraṇaṃ gacchāmī’’ti saraṇaṃ gantvā teneva saraṇāgamanānubhāvena jīvitapariyosāne suttappabuddhoviya devaloke nibbattīti.</paragraph>
    <hangnum nr="6"/>
    <gatha type="1"> Disvāna evaṃ saraṇaṃ gataṃ taṃ,</gatha>
    <gatha type="2">Apenti yakkhāpi mahabbhayena;</gatha>
    <gatha type="3">Pāletha sīlaṃ saraṇañca tasmā,</gatha>
    <gatha type="last">Jahātha duritaṃ sugatiṃ bhajavhoti.</gatha>
    <centered>Yakkhavañcitavatthuṃ pathamaṃ.</centered>
    <title>22. Micchadiṭṭhikassa vatthumhi ayamānupubbīkathā</title>
    <paragraph>Bhagavati  dharamāne rājagahanagare kira eko brahmabhattiko micchādiṭṭhiko paṭivasati, tattheva sammādiṭṭhikopi. Tesaṃ ubhinnampi dve puttā ahesuṃ. Te ekato kīḷantā vaḍḍhanti. Athāparabhāge guḷakīḷaṃkīḷantānaṃ sammādiṭṭhikassa putto ‘‘namo buddhayā’’ti vatvā guḷhaṃ khipanto divase divase jināti. Micchādiṭṭhikassa putto ‘‘namo brahmuno’’ti vatvā khipanto parājeti, tato micchādiṭṭhikassa putto niccaṃ jinantaṃ sammādiṭṭhikaṃ kumāraṃ disvā samma tvaṃ niccameva jināsi, kiṃ vatvā guḷaṃ khipasīti pucchi. Sohaṃ samma ‘‘namo buddhāyā’’ti vatvā khipāmīti āha. Sopi tato paṭṭhāya ‘‘namo buddhāyā’’ti vatvā khipati, atha te yebhuyyena dūte samasamāva honti. Aparabhāge micchādiṭṭhikassa putto pitarā saddhiṃ dārūnamatthāya vanaṃ gantvā sakaṭena dāruṃ gahetvā āgacchanto nagaradvārasamīpe sakaṭaṃ vissajjetvā tiṇe khādanatthāya goṇe vissajjesi, goṇā tiṇaṃ khādanto aññehi gorūpehi saddhiṃ antonagaraṃ pavisiṃsu. Athassa pitā goṇe pariyesanto sakaṭaṃ olokehīti puttaṃ nivattetvā nagaraṃ paviṭṭho ahosi, atha sāyaṇhe jāte manussā nagaradvāraṃ pidahiṃsu, tato kumāro bahinagare dārusakaṭassa heṭṭhā sayanto niddūpagato ahosi. Atha tassā rattiyā sammādiṭṭhiko ca micchādiṭṭhiko cāti dve yakkhā gocaraṃ pariyesamānā sakaṭassa heṭṭhā nipannaṃ kumāraṃ addasaṃsu, tesu micchādiṭṭhiko imaṃ khādāmīti āha. Athāparo mā eva makāsi, ‘‘namo buddhāyā’’ti vācako esoti, khādāmevetanti vatvā itarena yāvatatiyaṃ vāriyamānopi gantvā tassa pāde gahetvā ākaḍḍhi. Tasmiṃ khaṇe dārako pubbaparicayena ‘‘namo buddhāyā’’ti āha taṃ sutvā yakkho bhayappatto lomahaṭṭho  hatthaṃ vissajjetvā paṭikkamma aṭṭhāsi. Aho acchariyaṃ buddhānubhāvaṃ abbhutaṃ, evaṃ attaṃ anīyyātetvā paricayena ‘‘namo buddhāyā’’ti vuttassapi bhayaṃ chambhitattaṃ upaddavaṃ vā na hoti. Pageva attaṃ nīyyātetvā yāvajīvaṃ buddhaṃ saraṇaṃ gatassāti. Vuttañhi.</paragraph>
    <hangnum nr="1"/>
    <gatha type="1"> Yathāpi sikhino nādaṃ, bhujaṅgānaṃ bhayāvahaṃ;</gatha>
    <gatha type="last">Evaṃ buddhoti vacanaṃ, amanussānaṃ bhayāvahaṃ.</gatha>
    <hangnum nr="2"/>
    <gatha type="1"> Yathā mantassa jappena, vilayaṃ yāti kibbisaṃ;</gatha>
    <gatha type="last">Evaṃ buddhoti vacanena, apayanti <note>[pahāyanti itisabbattha]</note> pisācakā.</gatha>
    <hangnum nr="3"/>
    <gatha type="1"> Aggiṃ disvā yathā sitthaṃ, dūratova vilīyati;</gatha>
    <gatha type="last">Disvānevaṃ saraṇagataṃ, petā pentiva <note>[petāpentāva itikatthaci]</note> dūrato.</gatha>
    <hangnum nr="4"/>
    <gatha type="1"> Pavaraṃ buddhaicceta, makkharadvayamabbhutaṃ;</gatha>
    <gatha type="last">Sabbo paddavanāsāya, thirapākāra muggataṃ.</gatha>
    <hangnum nr="5"/>
    <gatha type="1"> Sattaratanapāsādaṃ, tameva vajiraṃ guhaṃ;</gatha>
    <gatha type="last">Tameva nāvaṃ dīpaṃ taṃ, tameva kavacaṃ subhaṃ.</gatha>
    <hangnum nr="6"/>
    <gatha type="1"> Tameva sirasi bhāsantaṃ, kirīṭaṃ ratanāmayaṃ;</gatha>
    <gatha type="last">Lalāṭe tilakaṃ rammaṃ, kappūraṃ nayanadvaye.</gatha>
    <hangnum nr="7"/>
    <gatha type="1"> Tāḍaṅkaṃ kaṇṇayugale, soṇṇamālā gale subhā;</gatha>
    <gatha type="last">Ekāvaḷi tārahāra, bhārā jattusu laṅkatā.</gatha>
    <hangnum nr="8"/>
    <gatha type="1"> Aṅgadaṃ bāhumūlassa, karagge valayaṃ tathā;</gatha>
    <gatha type="last">Aṅgulisvaṅguliyañca, khaggaṃ maṅgalasammataṃ.</gatha>
    <hangnum nr="9"/>
    <gatha type="1"> Soṇṇā tapatta muṇhīsaṃ, sabāṇaṃva sarāsanaṃ;</gatha>
    <gatha type="last">Tameva sabbālaṅkāraṃ, tameva duritāpahaṃ.</gatha>
    <hangnum nr="10"/>
    <gatha type="1"> Tasmā  hi paṇḍito poso,</gatha>
    <gatha type="2">Lokalocanasatthuno;</gatha>
    <gatha type="3">Saraṇaṃ tassa ganteva,</gatha>
    <gatha type="last">Guṇanāmaṃ ehipassikaṃ.</gatha>
    <hangnum nr="11"/>
    <gatha type="1"> Namoti vacanaṃ pubbaṃ, buddhāyeti giraṃ tadā;</gatha>
    <gatha type="last">Supantena kumārena, micchādiṭṭhikasūnunā.</gatha>
    <hangnum nr="12"/>
    <gatha type="1"> Sutvā vuttaṃ pisā cāpi, manussakuṇape ratā;</gatha>
    <gatha type="last">Na hiṃsanti aho buddha, guṇasāramahantatāti.</gatha>
    <paragraph>Atha sammādiṭṭhikayakkho micchādiṭṭhikassa yakkhassa evamāha, ayuttaṃ bho tayā kataṃ. Buddhaguṇe pahāro dinno, daṇḍakammaṃ tayā kātabbaṃti, tena kiṃmayā samma kātabbanti vutte bubhukkhitassa āhāraṃ dehīti āha. Tato so sādhūti vatvā yāvāhaṃ āgacchāmi, tvaṃ tāvettha vacchāhīti vatvā bimbisārarañño kañcanataṭṭake vaḍḍhitaṃ rasabhojanaṃ āharitvā kumārassa pituvaṇṇena dārakaṃ bhojetvā puna kumārena vuttabuddhavacanañca attanā katavāyāmaṃ cāti sabbaṃ taṭṭake likhitvā idaṃ raññoyeva paññāyatūti adhiṭṭhāya agamaṃsu, atha pabhātāya rattiyā rañño bhojanakāle rājapurisā tattha taṭṭakaṃ adisvā nagaraṃ upaparikkhantā sakaṭe dārakañca taṭṭakañca disvā taṭṭakena saddhiṃ taṃ gahetvā rañño dassesuṃ. Rājā taṭṭake akkharādīni disvā vācetvā tassa guṇe pasanno mahantena yasena saddhiṃ seṭṭhiṭṭhānamadāsi.</paragraph>
    <hangnum nr="13"/>
    <gatha type="1"> Jinassa nāmaṃ supinena pevaṃ,</gatha>
    <gatha type="2">Na hoti bhītiṃ lapanena yasmā;</gatha>
    <gatha type="3">Tasmā munindaṃ satataṃ sarātha,</gatha>
    <gatha type="last">Guṇe sarantā saraṇañca yāthāti.</gatha>
    <centered>Micchādiṭṭhikassa vatthuṃ dutiyaṃ.</centered>
    <title>23. Pādapīṭhikāya vatthumhi ayamānupubbīkathā</title>
    <paragraph>Jambudīpe  mahābodhito kira dakkhiṇapasse etaṃ paccantanagaraṃ ahosi. Tattha saddhāsampanno ratanattayamāmako eko upāsako paṭivasati. Tadā eko khīṇāsavo bhagavatā paribhuttaṃ pādapīṭhaṃ thavikāya pakkhipitvā gatagataṭṭhāne pūjento anukkamena taṃ nagaraṃ sampāpuṇitvā sunivattho supāruto pattaṃ gahetvā antaravīthiṃ paṭipajji yugamattadaso pabbajjālīlāya janaṃ paritosento. Atha so upāsako tathā gacchantaṃ theraṃ disvā pasannamānaso upagantvā pañcapatiṭṭhitena vanditvā pattaṃ gahetvā bhojetvā nibaddhaṃ mama gehaṃ āgamanamicchāmi, mamānukampāya ettheva vasatha sāmīti yācitvā nagarāsanne ramaṇīye vanasaṇḍe nadīkūle paṇṇasālaṃ katvā therassa taṃ nīyyātetvā catupaccayehi paṭijagganto mānento pūjento vasati. Theropi tattha phāsukaṭṭhāne bhagavatā paribhuttapādapīṭhadhātuṃ nidhāya vālukāhi thūpaṃ katvā niccaṃ gandhadhūpadīpapupphapūjādīhi pūjayamāno vāsaṃ kappeti. Tasmiṃ samaye tasso pāsakassa anantaragehavāsiko eko issarabhattiko attano devataṃ nibaddhaṃ namassati. Taṃ disvāssa upāsako buddhaguṇe vatvā akhette samma mā viriyaṃ karohi. Pajahetaṃ diṭṭhiṃti āha. Tato so kerāṭiko issarabhattiko ko te satthu guṇānubhāvo, amhākaṃ issarassa guṇova mahantoti vatvā tassa aguṇaṃ guṇanti kathento āha.</paragraph>
    <hangnum nr="1"/>
    <gatha type="1"> Tipuraṃ so vināsesi, lalāṭanayanagginā;</gatha>
    <gatha type="last">Asureca vināsesi, tisūlena mahissaro.</gatha>
    <hangnum nr="2"/>
    <gatha type="1"> Jaṭākalāpamāvattaṃ, naccatī dinasandhiyaṃ;</gatha>
    <gatha type="last">Vādeti bherivīṇādiṃ, gītaṃcāpi sa gāyati.</gatha>
    <hangnum nr="3"/>
    <gatha type="1"> Bhariyāyo  tassa tisso, jaṭāyekaṃ samubbahe;</gatha>
    <gatha type="last">Ekamekena passena, passamāno carekakaṃ.</gatha>
    <hangnum nr="4"/>
    <gatha type="1"> Hatthicammambaradharo, teneva vāritā tapo;</gatha>
    <gatha type="last">Asādisehi puttehi, rūpena ca supākaṭo.</gatha>
    <hangnum nr="5"/>
    <gatha type="1"> Ratiyā ca madhupāne ca, byāvaṭo sabbadā ca so;</gatha>
    <gatha type="last">Manussaṭṭhidharo sīsa, kapālenesa bhuñjaki.</gatha>
    <hangnum nr="6"/>
    <gatha type="1"> Na jāto na bhayaṃ tassa, maraṇaṃ natthi sassato;</gatha>
    <gatha type="last">Īdiso me mahādevo, natthaññassīdiso guṇoti.</gatha>
    <paragraph>Taṃ sutvā upāsako samma tuyhaṃ issarassa ete guṇā nāma tāva hontu. Aguṇā nāma kittakā hontīti vatvā bhagavato sakalaguṇe saṃharitvā kathento āha.</paragraph>
    <hangnum nr="7"/>
    <gatha type="1"> Loke sabbasavantīnaṃ, ādhāro sāgaro yathā;</gatha>
    <gatha type="last">Sabbesaṃ guṇarāsīnaṃ, ādhārova tathāgato.</gatha>
    <hangnum nr="8"/>
    <gatha type="1"> Carācarānaṃ sabbesaṃ, ādhārāva dharā ayaṃ;</gatha>
    <gatha type="last">Tathā guṇānaṃ sabbesaṃ, ādhārova tathāgato.</gatha>
    <hangnum nr="9"/>
    <gatha type="1"> Evaṃ santo viyattoca <note>[viyanto itikatthaci]</note>, evaṃ so karuṇāparo;</gatha>
    <gatha type="last">Eva middhividhā tassa, evamevaṃ guṇā iti.</gatha>
    <hangnum nr="10"/>
    <gatha type="1"> Buddhopi sakkoti na yassa vaṇṇe,</gatha>
    <gatha type="2">Kappampi vatvā khayataṃ gametuṃ;</gatha>
    <gatha type="3">Pageva ca brahmasurā surehi,</gatha>
    <gatha type="last">Vattuṃ na hānantaguṇassa vaṇṇanti.</gatha>
    <paragraph>Evaṃ vadantā pana te ubhopi amhākaṃ devo uttamo amhākaṃ devo uttamoti kalahaṃ vaḍḍhetvā rañño santikamagamaṃsu, rājā  tesaṃ kathaṃ sutvā tenahi tumhākaṃ devatānaṃ mahantabhāvaṃ iddhipāṭihāriyena jānissāma. Dassetha tehi no iddhiṃti nagare bheriṃ carāpesi. Ito kira sattāhaccayena imesaṃ dvinnaṃ satthārānaṃ pāṭihāriyāni bhavissanti. Sabbe sannipatantūti taṃ sutvā nānādisāsu bahū manussā samāgamiṃsu, atha micchādiṭṭhikā ajja amhākaṃ devassa ānubhāvaṃ passāmāti mahantaṃ pūjaṃ karonto tattha sāraṃ nāddasaṃsu, sammādiṭṭhikāpi ajja amhākaṃ bhagavato ānubhāvaṃ passissāmāti vāḷukāthūpaṃ gantvā gandhamālādīhi pūjetvā padakkhiṇaṃ katvā añjalimpaggayha aṭṭhaṃsu. Atha rājāpi balavāhanaparivuto ekamante aṭṭhāsi. Nānāsamayavādinopi ajja tesaṃ pāṭihāriyaṃ passissāmāti mañcātimañcaṃ katvā aṭṭhaṃsu. Tesaṃ samāgame sammādiṭṭhikā vāḷukāthūpa mabhimukhaṃ katvā añjalimpaggayha sāmi amhākaṃ bhagavā sabbabuddhakiccāni niṭṭhāpetvā anupādisesāya nibbāṇadhātuyā parinibbāyi. Sāriputtamahāmoggallānādayo asītimahāsāvakāpi parinibbāyiṃsu, natthettha amhākaṃ aññaṃ paṭisaraṇanti vatvā saccakiriyaṃ karontā āhaṃsu.</paragraph>
    <hangnum nr="11"/>
    <gatha type="1"> Āpāṇakoṭiṃ buddhassa, saraṇaṃ no gatā yadi;</gatha>
    <gatha type="last">Tena saccena yaṃ dhātu, dassetu pāṭihāriyaṃ.</gatha>
    <hangnum nr="12"/>
    <gatha type="1"> Āpāṇakoṭiṃ dhammassa, saraṇaṃ no gatā yadi;</gatha>
    <gatha type="last">Tena saccena yaṃ dhātu, dassetu pāṭihāriyaṃ.</gatha>
    <hangnum nr="13"/>
    <gatha type="1"> Āpāṇakoṭiṃ saṅghassa, saraṇaṃ no gatā yadi;</gatha>
    <gatha type="last">Tena saccena yaṃ dhātu, dassetu pāṭihāriyaṃ.</gatha>
    <hangnum nr="14"/>
    <gatha type="1"> Rāmakāle munindassa, pādukā cāsi abbhutā;</gatha>
    <gatha type="last">Tena saccena yaṃ dhātu, dassetu pāṭihāriyaṃ.</gatha>
    <hangnum nr="15"/>
    <gatha type="1"> Chaddantakāle  munino, dāṭhā charaṃsirañjitā;</gatha>
    <gatha type="last">Tena saccenayaṃ dhātu, nicchāretu cha raṃsiyo.</gatha>
    <hangnum nr="16"/>
    <gatha type="1"> Jātamatto tadā buddho, ṭhito paṅkajamuddhani;</gatha>
    <gatha type="2">Nicchāresāsabhiṃvācaṃ, aggo seṭṭhotiādinā;</gatha>
    <gatha type="last">Tena saccenayaṃ dhātu, dassetu pāṭihāriyaṃ.</gatha>
    <hangnum nr="17"/>
    <gatha type="1"> Nimitte caturo disvā, nikkhanto abhinikkhamaṃ;</gatha>
    <gatha type="last">Tena saccena yaṃ dhātu, dassetu pāṭihāriyaṃ.</gatha>
    <hangnum nr="18"/>
    <gatha type="1"> Mārasenaṃ palāpetvā, nisinno bujjhi bodhiyaṃ;</gatha>
    <gatha type="last">Tena saccena yaṃ dhātu dassetu pāṭihāriyaṃ.</gatha>
    <hangnum nr="19"/>
    <gatha type="1"> Dhammacakkaṃ pavattesi, jino sipatane tadā;</gatha>
    <gatha type="last">Tena saccena yaṃ dhātu, dassetu pāṭihāriyaṃ.</gatha>
    <hangnum nr="20"/>
    <gatha type="1"> Nandopanandabhogindaṃ, nāgaṃ nālāgirivhayaṃ;</gatha>
    <gatha type="last">Āḷavakā dayo yakkhe, brahmāno ca bakā dayo.</gatha>
    <hangnum nr="21"/>
    <gatha type="1"> Saccakādinigaṇṭheca, kūṭadantā dayo dvije;</gatha>
    <gatha type="last">Damesi tena saccena, dassetu pāṭihāriyaṃti.</gatha>
    <paragraph>Evañca pana vatvā upāsakā amhākaṃ anukammaṃ paṭicca mahājanassa micchādiṭṭhibhedanattaṃ pāṭihāriyaṃ dassetha sāmīti ārādhesuṃ. Atha buddhānubhāvañca therānubhāvañca upāsakānaṃ saccakiriyānubhāvañca paṭicca vāḷukāthūpaṃ dvidhā bhinditvā pādapīṭhadhātu ākāsa mabbhuggantvā chabbaṇṇaraṃsiyo vissajjentī vilāsamānā aṭṭhāsi. Atha mahājanā celukkhepasahassāni pavattentā sādhukīḷhaṃ kīḷantā mahānādaṃ pavattentā mahantaṃ pūjamakaṃsu. Micchādiṭṭhikāpi imaṃ acchariyaṃ disvā vimhitamānasā micchādiṭṭhiṃ bhinditvā ratanattayaparāyaṇā saraṇa magamaṃsūti.</paragraph>
    <hangnum nr="22"/>
    <gatha type="1"> Phuṭṭhopi  pādena jinassa evaṃ,</gatha>
    <gatha type="2">Kaliṅgaro pā si mahānubhāvo;</gatha>
    <gatha type="3">Lokekanāthassa anāsavassa,</gatha>
    <gatha type="last">Mahānubhāvo hi acintanīyoti.</gatha>
    <centered>Pādapīṭhikāya vatthuṃ tatiyaṃ.</centered>
    <title>24. Uttarasāmaṇerassa vatthumhi ayamānupubbīkathā</title>
    <paragraph>So kira purimabuddhesu <note>[purimabuddhe itisabbattha]</note> katādhikāro tattha tattha bhave vivaṭṭūpanissayaṃ puññaṃ upacinanto sumedhassa bhagavato kāle vijjādharo hutvā himavati paṭivasati. Tadā sumedho nāma sammāsambuddho viveka manubrūhanto himavantaṃ gantvā ramaṇīye padese pallaṅkaṃ ābhujitvā nisīdi. Tadā vijjādharo ākāsena gacchanto chabbaṇṇaraṃsīhi virājamānaṃ bhagavantaṃ disvā tīhi kaṇikārapupphehi pūjesi, pupphāni buddhānubhāvena satthu upari chattākārena aṭṭhaṃsu, so tena bhīyyoso mattāya pasannacitto hutvā aparabhāge kālaṃkatvā tāvatiṃsabhavane nibbattitvā uḷāraṃ dibbasampattimanubhavanto yāvatāyukaṃ tattha ṭhatvā tato cuto devamanussesu saṃsaranto imasmiṃ buddhuppāde rājagahanagare brāhmaṇamahāsālassa putto hutvā nibbatti. Uttarotissa nāmaṃ ahosi. So uttamarūpadharo viññutaṃ patto brāhmaṇavijjāsu nipphattiṃ patvā jātiyā rūpena vijjāya sīlācārena ca lokassa mahanīyo jāto, tassa taṃ paññāsampattiṃdisvā vassakāro magadhamahāmatto attano dhītaraṃ dātukāmo hutvā attano adhippāyaṃ pavedesi. So nissaraṇajjhāsayatāya taṃ paṭikkhipitvā kālenakālaṃ dhammasenāpatiṃ payirupāsanto tassa  santike dhammaṃ sutvā paṭiladdhasaddho pabbajitvā vattasampanno hutvā theraṃ upaṭṭhahati. Tena ca samayena therassa aññataro ābādho uppanno hoti, tassa bhesajjatthāya uttarasāmaṇero pātova pattacīvara mādāya vihārato nikkhamma antarāmagge taḷākassa tīre pattaṃ ṭhapetvā udakasamīpaṃ gantvā mukhaṃ dhovati, tadā aññataro ummaggacoro katakammo ārakkhapurisehi anubaddho aggadvāreneva nagarato nikkhamitvā palāyanto attanā gahitaṃ ratanabhaṇḍikaṃ sāmaṇerassa patte pakkhipitvā palāyi. So sāmaṇeropi pattasamīpaṃ <note>[sattusamīpaṃ itipi katthaci]</note> upagato hoti, coraṃ anubandhantā rājapurisā sāmaṇerassa patte bhaṇḍikaṃ disvā ayaṃ coro, iminā coriyaṃ katanti sāmaṇeraṃ pacchābāhaṃ bandhitvā vassakārassa brāhmaṇassa dassesuṃ. Vassakāro ca tadā rañño vinicchaye niyutto hutvā chejjabhejjaṃ anusāsati. So eso pubbe mama vacanaṃ nādiyi. Suddhapāsaṇḍiyesu pabbajīti ca baddhāghātattā taṃ kammaṃ asodhetvāva jīvantamevetaṃ sūle uttāsethāti āṇā pesi, rājapurisā taṃ nimbasūle uttāsesuṃ. Sāmaṇero sūlagge nisinno upajjhāyassa me ko bhesajjaṃ āharissatīti sāriputtattheraṃ sari. Tato thero taṃ pavattiṃ ñatvā sammāsambuddhassa kathesi, bhagavāpi mahāsāvakaparivuto tassa ñāṇaparipākaṃ oloketvā taṃ ṭhānamagamāsi. Tato bhagavato nikkhantabhāvā sakalanagare kolāhalaṃ ahosi, mahājanakāyo sannipati. Atha bhagavā vipphurantahatthatale nakhamaṇimayūkhasambhinnapītābhāsatāya paggharantajātihiṅgulakasuvaṇṇarasadhārāviya jālāvaguṇṭhitamudutalunaṅgulaṃ hatthaṃ uttarassa sīse ṭhapetvā uttara idaṃ te pubbe katapāpakammassa phalaṃ uppannaṃ, tattha tayā paccavekkhaṇabalena adhivāsanā kātabbāti āha. Teneva āha.</paragraph>
    <hangnum nr="1"/>
    <gatha type="1"> Atīte  kira ekasmiṃ, gāme tva masi dārako;</gatha>
    <gatha type="last">Dārekehi samāgamma, kīḷanto keḷimaṇḍale.</gatha>
    <hangnum nr="2"/>
    <gatha type="1"> Gahetvā sukhumaṃ sūkaṃ, tadā tvaṃ nimbajalliyā;</gatha>
    <gatha type="last">Uttāsesi tattha sūle, jīvamānakamakkhikaṃ.</gatha>
    <hangnum nr="3"/>
    <gatha type="1"> Aparampi te pāpakammaṃ, pavakkhāmi suṇohi me;</gatha>
    <gatha type="last">Ovadantiṃ hitena tvaṃ, atīte sakamātaraṃ.</gatha>
    <hangnum nr="4"/>
    <gatha type="1"> Jīvasūle nisīdāti, kopenābhisapī tuvaṃ;</gatha>
    <gatha type="last">Imehi dvīhi pāpehi, saraṃ saṃsārasāgare.</gatha>
    <hangnum nr="5"/>
    <gatha type="1"> Pañcajātisate acchi, jīvasūlamhi nimbaje;</gatha>
    <gatha type="last">Ayaṃ te carimā jāti, etthāpica vipacci soti.</gatha>
    <paragraph>Evamādinā nayena tassa ajjhāsayānurūpena dhammaṃ desesi, uttaro amatābhisekasadisena satthuno hatthasamphassasañjātapasādasomanassatāya uḷāraṃ pītipāmojjaṃ paṭilabhitvā yathāparicitaṃ vipassanāmaggaṃ samārūḷho ñāṇassa paripākaṃ gatattā satthu desanāvilāsena maggapaṭipāṭiyā sabbakilese khepetvā chaḷabhiñño ahosi. Dhammaṃ sutvā tattha samāgatānaṃ devamanussānaṃ caturāsītipāṇasahassānaṃ dhammābhisamayo ahosīti vadanti. Uttaro pana chaḷabhiñño hutvā sūlato uṭṭhahitvā ākāse ṭhatvā pāṭihāriyaṃ dassesi. Mahājanā acchariyabbhutacittā jātā ahesuṃ. Tāvadevassa vaṇorundhi, so bhikkhūhi āvuso tādisaṃ dukkhaṃ anubhavanto kathaṃ tvaṃ vipassanaṃ anuyuñjituṃ sakkhīti puṭṭho pageva me āvuso saṃsāre ādīnavo saṅkhārānañca sabhāvo sudiṭṭho. Tasmāhaṃ tādisaṃ dukkhaṃ anubhavantopi asakkhiṃ vipassanaṃ vaḍḍhetvā visesaṃ adhigantuṃti āha. Athāparabhāge so bhikkhusaṅghamajjhe attano pubbacaritā padānaṃ pakāsento imā gāthā abhāsi.</paragraph>
    <hangnum nr="6"/>
    <gatha type="1"> Sumedho  nāma sambuddho, dvattiṃsavaralakkhaṇo;</gatha>
    <gatha type="last">Vivekakāmo sambuddho, himavanta mupāgami.</gatha>
    <hangnum nr="7"/>
    <gatha type="1"> Ajjhogahetvā himavantaṃ, aggo kāruṇiko muni;</gatha>
    <gatha type="last">Pallaṅkaṃ ābhujitvāna, nisīdi purisuttamo.</gatha>
    <hangnum nr="8"/>
    <gatha type="1"> Vijjādharo tadā āsiṃ, antalikkhacaro ahaṃ;</gatha>
    <gatha type="last">Tisūlaṃ sukataṃ gayha, gacchāmi ambare tadā.</gatha>
    <hangnum nr="9"/>
    <gatha type="1"> Pabbatagge yathā aggi, puṇṇamāseva candimā;</gatha>
    <gatha type="last">Vanaṃ obhāsate buddho, sālarājāva phullito.</gatha>
    <hangnum nr="10"/>
    <gatha type="1"> Vanaggā nikkhamitvāna, buddharaṃsī vidhāvare;</gatha>
    <gatha type="last">Nalaggivaṇṇasaṅkāsā, disvā cittaṃ pasādayiṃ.</gatha>
    <hangnum nr="11"/>
    <gatha type="1"> Vicinaṃ addasaṃ pupphaṃ, kaṇikāraṃ devagandhikaṃ;</gatha>
    <gatha type="last">Tīṇi pupphāni ādāya, buddhaseṭṭhaṃ apūjayiṃ.</gatha>
    <hangnum nr="12"/>
    <gatha type="1"> Buddhassa ānubhāvena, tīṇi pupphāni me tadā;</gatha>
    <gatha type="last">Uddhavaṇṭā adhopattā, chāyaṃ kubbanti satthuno.</gatha>
    <hangnum nr="13"/>
    <gatha type="1"> Tena kammena sukatena, cetanāpaṇidhīhica;</gatha>
    <gatha type="last">Jahitvā mānusaṃ dehaṃ, tāvatiṃsamagañchahaṃ.</gatha>
    <hangnum nr="14"/>
    <gatha type="1"> Tattha me sukataṃ byamhaṃ, kaṇikārīti ñāyati;</gatha>
    <gatha type="last">Saṭṭhiyojana mubbedhaṃ, tiṃsayojanavitthataṃ.</gatha>
    <hangnum nr="15"/>
    <gatha type="1"> Sahassakhaṇḍaṃ satabheṇḍu, dhajālu haritāmayaṃ;</gatha>
    <gatha type="last">Satasahassāni byūhāni, byamhe pāturahaṃsu me.</gatha>
    <hangnum nr="16"/>
    <gatha type="1"> Soṇṇamayā maṇimayā, lohitaṅkamayā pica;</gatha>
    <gatha type="last">Phalikā pica pallaṅkā, yadicchaka yadicchakā.</gatha>
    <hangnum nr="17"/>
    <gatha type="1"> Mahārahañca sayanaṃ, tūlikaṃ vikatīyakaṃ;</gatha>
    <gatha type="last">Uddalomikaekantaṃ, bimbohanasamāyutaṃ.</gatha>
    <hangnum nr="18"/>
    <gatha type="1"> Bhavanā  nikkhamitvāna, caranto devacārikaṃ;</gatha>
    <gatha type="last">Yadā icchāmi gamanaṃ, devasaṃghapurakkhato.</gatha>
    <hangnum nr="19"/>
    <gatha type="1"> Pupphassa heṭṭhā tiṭṭhāmi, uparicchadanaṃ mama;</gatha>
    <gatha type="last">Samantā yojanasataṃ, kaṇikārehi chāditaṃ.</gatha>
    <hangnum nr="20"/>
    <gatha type="1"> Saṭṭhituriyasahassāni, sāyaṃ pātaṃ upaṭṭhahuṃ;</gatha>
    <gatha type="last">Parivārenti maṃ niccaṃ, rattindivamatanditā.</gatha>
    <hangnum nr="21"/>
    <gatha type="1"> Tattha naccehi gītehi, tālehi vāditehi ca;</gatha>
    <gatha type="last">Ramāmi khiḍḍāratiyā, modāmi kāmakāmahaṃ.</gatha>
    <hangnum nr="22"/>
    <gatha type="1"> Tattha bhutvā ca pitvā ca, modāmi tidase tadā;</gatha>
    <gatha type="last">Nārīgaṇehi sahito, modāmi byamhamuttame.</gatha>
    <hangnum nr="23"/>
    <gatha type="1"> Satānaṃ pañcakkhattuñca, devarajja makārayiṃ;</gatha>
    <gatha type="2">Satānaṃ tīṇikkhattuṃca, cakkavattī ahosahaṃ;</gatha>
    <gatha type="last">Padesarajjaṃ vipulaṃ, gaṇanāto asaṃkhiyaṃ.</gatha>
    <hangnum nr="24"/>
    <gatha type="1"> Bhavābhave saṃsaranto, mahābhogaṃ labhāmahaṃ;</gatha>
    <gatha type="last">Bhoge me ūnatā natthi, buddhapūjāyi daṃ phalaṃ.</gatha>
    <hangnum nr="25"/>
    <gatha type="1"> Dve me bhave saṃsarāmi, devatte atha mānuse;</gatha>
    <gatha type="last">Aññaṃ gatiṃ na jānāmi, buddhapūjāyidaṃ phalaṃ.</gatha>
    <hangnum nr="26"/>
    <gatha type="1"> Dve me kule pajānāmi, khattiye cāpi brāhmaṇe;</gatha>
    <gatha type="last">Nīce kule na jānāmi, buddhapūjāyidaṃ phalaṃ.</gatha>
    <hangnum nr="27"/>
    <gatha type="1"> Hatthiyānaṃ assayānaṃ, sivikaṃ sandamānikaṃ;</gatha>
    <gatha type="last">Labhāmi sabbameve taṃ, buddhapūjāyidaṃ phalaṃ.</gatha>
    <hangnum nr="28"/>
    <gatha type="1"> Dāsīgaṇaṃ dāsagaṇaṃ, nāriyo ca alaṅkatā;</gatha>
    <gatha type="last">Labhāmi sabba meve taṃ, buddhapūjāyidaṃ phalaṃ.</gatha>
    <hangnum nr="29"/>
    <gatha type="1"> Koseyyakambaliyāni, khomakappāsikānica;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="30"/>
    <gatha type="1"> Navavatthaṃ  navaphalaṃ, navaggarasabhojanaṃ;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="31"/>
    <gatha type="1"> Imaṃ khāda imaṃ bhuñja, imamhi sayane saya;</gatha>
    <gatha type="last">Labhāmi sabbamevetaṃ, buddhapūjāyidaṃ phalaṃ.</gatha>
    <hangnum nr="32"/>
    <gatha type="1"> Sabbattha pūjito homi, yaso accuggato mama;</gatha>
    <gatha type="2">Mahesakkho ghadā homi, abhejjapariso sadā;</gatha>
    <gatha type="last">Ñātīnaṃ uttamo homi, buddhapūjāyidaṃ phalaṃ.</gatha>
    <hangnum nr="33"/>
    <gatha type="1"> Sītaṃ uṇhaṃ na jānāmi, pariḷāho na vijjati;</gatha>
    <gatha type="last">Atho cetasikaṃ dukkhaṃ, hadaye me na vijjati.</gatha>
    <hangnum nr="34"/>
    <gatha type="1"> Suvaṇṇavaṇṇo hutvāna, saṃsarāmi bhavābhave;</gatha>
    <gatha type="last">Vevaṇṇiyaṃ na jānāmi, buddhapūjāyidaṃ phalaṃ.</gatha>
    <hangnum nr="35"/>
    <gatha type="1"> Devalokā cavitvāna, sukkamūlena codito;</gatha>
    <gatha type="last">Sāvatthiyaṃ pure jāto, mahāsāle suaḍḍhake.</gatha>
    <hangnum nr="36"/>
    <gatha type="1"> Pañcakāmaguṇe hitvā, pabbajiṃanagāriyaṃ;</gatha>
    <gatha type="last">Jātiyā sattavassohaṃ, arahattamapāpuṇiṃ.</gatha>
    <hangnum nr="37"/>
    <gatha type="1"> Upasampādayī buddho, guṇamaññāya cakkhumā;</gatha>
    <gatha type="last">Taruṇova pūjanīyo haṃ, buddhapūjāyidaṃ phalaṃ.</gatha>
    <hangnum nr="38"/>
    <gatha type="1"> Dibbacakkhuṃ visuddhaṃ me, samādhikusalo ahaṃ;</gatha>
    <gatha type="last">Abhiññāpāramippatto, buddhapūjāyidaṃ phalaṃ.</gatha>
    <hangnum nr="39"/>
    <gatha type="1"> Paṭisambhidā anuppatto, iddhipādesu kovido;</gatha>
    <gatha type="last">Saddhamme pāramippatto, buddhapūjāyidaṃ phalaṃ.</gatha>
    <hangnum nr="40"/>
    <gatha type="1"> Tiṃsakappasahassamhi, yaṃ buddhamabhipūjayiṃ;</gatha>
    <gatha type="last">Duggatiṃ nābhijānāmi, buddhapūjāyidaṃ phalaṃ.</gatha>
    <hangnum nr="41"/>
    <gatha type="1"> Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="42"/>
    <gatha type="1"> Svāgataṃ  vata me āsi, buddhaseṭṭhassa santikaṃ;</gatha>
    <gatha type="last">Tisso vijjā anuppatto, kataṃ buddhassa sāsanaṃ.</gatha>
    <hangnum nr="43"/>
    <gatha type="1"> Paṭisambhidā catasso ca, vimekkhā pica aṭṭhime;</gatha>
    <gatha type="2">Chaḷabhiññā sacchikatā, kataṃ buddhassa sāsanaṃti;</gatha>
    <gatha type="last">Taṃ sutvā bahū kusalakammaparāyaṇā ahesuṃ.</gatha>
    <hangnum nr="44"/>
    <gatha type="1"> Sahetukā pacchimikāpi sattā,</gatha>
    <gatha type="2">Pāpaṃ na sakkonti jahātumevaṃ;</gatha>
    <gatha type="3">Anicchamānehi janehi dukkhaṃ,</gatha>
    <gatha type="last">Ārāva pāpaṃ parivajjanīyaṃti.</gatha>
    <centered>Uttarasāmaṇerassa vatthuṃ catutthaṃ.</centered>
    <title>25. Kavīrapaṭṭana vatthumhi ayamānupubbīkathā</title>
    <paragraph>Jambudīpe kira coḷaraṭṭhe kāvīrapaṭṭanaṃ nāma ahosi. Tattha māhissarikā bahū micchādiṭṭhikā vasanti. Tatthekasmiṃ devālaye cittakammaṃ karontā ekasmiṃ phalake issarassa onamitvā vandanākāraṃ bhagavato rūpaṃ akaṃsu. Tasmiṃ samaye tattha bahū upāsakā taṃ devakulaṃ gantvā tattha tattha cittakammāni olokentā tasmiṃ phalake taṃ cittakammaṃ addasaṃsu. Disvāna te aho amhehi apassitabbaṃ passitaṃ. Sadevake loke samārake sabrahmake sassamaṇabrāhmaṇiyāsadevamanussāya pajāya ca aparimāṇesu cakkavāḷesu bhagavato uttaritaraṃ ṭhapetvā samasamopi natthi. Sakalehi sattanikāyehi vandanīyo pūjanīyo bhagavā. Ananurūpaṃ tassa etehi kataṃti rodantā paridevantā rājadvāraṃ gantvā ugghosesuṃ, taṃ sutvā rājā te pakkosāpetvā kasmā tumhe  ugghosethāti pucchi, te eva māhaṃsu. Deva amhākaṃ bhagavā devātidevo sakkātisakko brahmātibrahmā meruva acalo sāgaro gambhīro ākāsova ananto pathavīva patthaṭotiādīhi bhagavato guṇaṃ vaṇṇesuṃ. Tena vuttaṃ apadāne.</paragraph>
    <hangnum nr="1"/>
    <gatha type="1"> Battiṃsalakkhaṇadharo, sunakkhattova candimā;</gatha>
    <gatha type="last">Anubyañjanasampanno, sālarājāva phullito.</gatha>
    <hangnum nr="2"/>
    <gatha type="1"> Raṃsijālaparikkhitto, dittova kanakācalo;</gatha>
    <gatha type="last">Byāmappabhāparivuto, sataraṃsi divākaro.</gatha>
    <hangnum nr="3"/>
    <gatha type="1"> Soṇṇā nano jinavaro, samaṇīva siluccayo;</gatha>
    <gatha type="last">Karuṇāpuṇṇahadayo, vivaṭṭo viya sāgaro.</gatha>
    <hangnum nr="4"/>
    <gatha type="1"> Lokavissutakittīva, sineruva naguttamo;</gatha>
    <gatha type="last">Yasasā vitato dhīro, ākāsasadiso muni.</gatha>
    <hangnum nr="5"/>
    <gatha type="1"> Asaṅgacitto sabbattha, anilo viya nāyako;</gatha>
    <gatha type="last">Patiṭṭhā sabbabhūtānaṃ, mahīva munisuttamo.</gatha>
    <hangnum nr="6"/>
    <gatha type="1"> Anūpalitto lokena, toyena padumaṃ yathā;</gatha>
    <gatha type="last">Kuvādagacchadahano, aggikkhandhova sobhati.</gatha>
    <hangnum nr="7"/>
    <gatha type="1"> Agado viya sabbattha, kilesavisanāsako;</gatha>
    <gatha type="last">Gandhamādanaselova, guṇagandhavibhūsito.</gatha>
    <hangnum nr="8"/>
    <gatha type="1"> Guṇānaṃ ākaro dhīro, ratanānaṃva sāgaro;</gatha>
    <gatha type="last">Sindhūva vanarājīnaṃ, kilesamalahārako.</gatha>
    <hangnum nr="9"/>
    <gatha type="1"> Vijayīva mahāyodho, mārasenappamaddano;</gatha>
    <gatha type="last">Cakkavattīva so rājā, bojjhaṅgaratanissaro.</gatha>
    <hangnum nr="10"/>
    <gatha type="1"> Mahābhisakkasaṅkāso, dosabyādhitikicchako;</gatha>
    <gatha type="last">Sallakatto yathā vejjā, diṭṭhigaṇḍaviphālako.</gatha>
    <hangnum nr="11"/>
    <gatha type="1"> Satthā  no bhagavā deva, mahābrahmehi vandito;</gatha>
    <gatha type="last">Devindasurasiddhehi, vandanīyo sadā darā.</gatha>
    <hangnum nr="12"/>
    <gatha type="1"> Sabbesu cakkavāḷesu, ye aggā ye ca pūjitā;</gatha>
    <gatha type="last">Tesamaggo mahārāja, bhagavā no patāpavāti.</gatha>
    <paragraph>Ayuttaṃ deva devakulehi kataṃti āhaṃsu. Taṃ sutvā rājā bho sabbepi manussā attano attano devatānaṃ mahantabhāvaṃ kathenti. Tumhākaṃ pana satthuno mahantabhāvaṃ kathaṃ amhākaṃ jānāpethāti, upāsakā na garu tvaṃ mahārāja phalakaṃ āharāpetvā suddhavatthena veṭhetvā taṃ attano muddikāya lañchitvā surakkhitasugopite ekasmiṃ devakule ṭhapetvā sattāhaccayena āharāpetvā taṃ oloketha, tadā no satthuno mahantānubhāvaṃ jānāthāti āhaṃsu, atha rājā tesaṃ vuttaniyāmeneva kārāpetvā antodevakule ṭhapetvā sabbadvārāni pidahitvā lañchetvā rakkheyyāthāti niyojesi. Tato te upāsakā sabbe sannipatitvā sattāhaṃ dānaṃ dentā sīlaṃ rakkhantā uposathakammaṃ karontā sabbasattesu mettiṃ bhāventā sabbasattānaṃ attanā katapuññesu pattiṃ dentā tiṇṇaṃ ratanānaṃ pūjaṃ karontā evaṃ ugghosesuṃ. Amhākaṃ katakusalanissandena loke mahiddhikā mahānubhāvā sabbe devā ca lokaṃ pālentā cattāro mahārājāno ca amhākaṃ satthuno upaṭṭhānāya <note>[upaṭṭhāya itisabbattha]</note> ṭhitabhāvaṃ dassentūti saccakiriyaṃ akaṃsu. Atha tesaṃ puññānubhāvena tasmiṃ khaṇe sakkassa devarañño paṇḍukambalasilāsanaṃ uṇhākāraṃ dassesi. Tato so manussalokaṃ olokento micchādiṭṭhīhi kataṃ taṃ vippakāraṃ disvā saṃviggo āgantvā issaraṃ bhagavato pāde vanditvā sayitākāraṃ  katvā taṃ pavattiṃ upāsakānaṃ kathetvā sakaṭṭhānameva agamāsi. Tato sattame divasepātova te sabbepi rañño santikaṃ gantvā vanditvā evamāhaṃsu. Deva issaro amhākaṃ bhagavato pāde sirasā vanditvā nipannoti. Atha rājā tesaṃ kathaṃ sutvā nagare bheriṃ carāpetvā mahājane sannipātetvā tehi parivuto devakulaṃ gantvā lañchaṃ bhindāpetvā dvāraṃ vivaritvā phalakaṃ āharāpetvā veṭhitasāṭake mocāpesi. Atha rājā ca mahājano ca taṃ mahantaṃ pāṭihāriyaṃ disvā micchādiṭṭhiṃ pahāya sabbe satthuno saraṇa magamaṃsu. Atha rājā taṃ devakulaṃ bhindāpetvā mahantaṃ ramaṇīyaṃ vihāraṃ kārāpetvā yāvajīvaṃ puññakammaṃ katvā devaloke nibbatti.</paragraph>
    <hangnum nr="13"/>
    <gatha type="1"> Anabbhutaṃ satthu dharīyamāne,</gatha>
    <gatha type="2">Karonti disvā kusalāni iddhiṃ;</gatha>
    <gatha type="3">Ye taṃ muninde parinibbutamhi,</gatha>
    <gatha type="last">Karonti puññāni mahabbhūtaṃ yeti.</gatha>
    <centered>Kāvīrapaṭṭanavatthuṃ pañcamaṃ.</centered>
    <title>26. Coraghātakavatthumhi ayamānupubbīkathā</title>
    <paragraph>Ekasmiṃ kira samaye amhākaṃ bhagavā sāvatthiyaṃ upanissāya jetavane viharati dhammadesanāya mahājanassa saggamokkhasampadaṃ dadamāno. Tasmiṃsamaye pañcasatā corā aṭavito nagaraṃ āgantvā rattibhāge corakammaṃ katvā tena puttadāre posenti. Athekadivasaṃ corā corakammatthāya nagaraṃ pavisantā nagaradvāre ekaṃ dukkhitaṃ janapadamanussaṃ passitvā hambho  kattha vasatīti pucchiṃsu, so attajanā janapadavāsibhāvaṃ pakāsesi. Athassa te kasmā bho iminā dukkhavāsena vasissasi, ehi amhehi saddhiṃ corakammaṃ karonto vatthālaṅkārasampanno puttadāraṃ posehi. Iminā kapaṇavāsena na vasāti āhaṃsu. So panime yuttaṃ kathentīti tesaṃ vacanaṃ sampaṭicchi. Atha te evaṃ sati amhehi saddhiṃ āgacchāhīti vatvā naṃ gahetvā antonagaraṃ paviṭṭhā tattha tattha vilumpantā corakammaṃ akaṃsu. Tadā jānapadiko laddhavibhavo imameva varataranti tehi saddhiṃ corakammaṃ karonto jīvikaṃ kappesi, athekadivasaṃ rājapurisā katakamme te sabbeva gahetvā pacchābāhaṃ gāḷhaṃ bandhitvā kosalarañño dassesuṃ, rājā te disvā evamāha, bhaṇe tumhākaṃ antare yo etesaṃ māretvā jīvitakkhayaṃ pāpessati, tassa jīvitadānaṃ dammīti, taṃ sutvā te corā sabbe aññamaññañātisuhadasambandhabhāvena taṃ na icchiṃsu. So pana janapadavāsī manusso ahamete sabbe māressāmīti rañño vatvā tenānuññāto te sabbe māresi. Taṃ disvā tuṭṭho rājā tassa coraghātakammaṃ adāsi. So core ca vajjhappatte ca mārento pañcavīsativassāni vasanto aparabhāge mahallako ahosi. Atha so mandabalattā katipayapahārenāpi coraṃ māretuṃ na sakkoti, rājā taṃ ñatvā aññassa coraghātakammaṃ adāsi. Atha so coraghātakammā <note>[coraghātakamma itipikatthaci]</note> parihīno attano gehe vasati. Tadā aññataro manusso mantaṃ parivattetvā nāsāvātena manussamāraṇakamantaṃ jānāti. Tathāhi hatthapādakaṇṇanāsasīsādīsu yaṃkiñci chejjabhejjaṃ kattukāmo mantaṃ parivattetvā nāsāvātaṃ vissajjeti. Taṃ taṃ ṭhānaṃ chijjati bhijjati, evaṃ mahānubhāvo so manto, atha so taṃ purisaṃ upaṭṭhahitvā mantaṃ labhitvā rañño sāsanaṃ pesesi . Ahaṃ ito pubbe mahallakattā corānaṃ hatthapādādayo dukkhena chejja bhejjaṃ karomi, māretabbepi dukkhena māremi. Idāni panāhaṃ tathā na karomi, mama mantānubhāvena chejjabhejjakammaṃ karissāmīti. Rājā taṃ sāsanaṃ sutvā sādhūti taṃ pakkosāpetvā ṭhānantaraṃ tasseva pākatika makāsi. So tato paṭṭhāya taṃ kammaṃ karonto puna pañcavassāni atikkāmesi. So mahallako khīṇāyuko dubbalo maraṇamañcaparāyaṇo hutvā maraṇavedanādukkhena mahantena bhayānakena saddena vissaraṃ viravanto nimīlitena cakkhunā bhayānakaṃ narakaggijālāpajjalantaayakūṭamuggaradhare nirayapāle ca passanto nipanno hoti, tato tassa paṭivissakagehe manussā tassa bhayānakasaddasavaṇena gehaṃ chaṭṭetvā palāyiṃsu. Tasmiṃ kira divase mahāsāriputtatthero dibbacakkhunā lokaṃ olokentā taṃ coraghātakaṃ tadaheva kālaṃkatvā niraye nibbattamānaṃ disvā mayi tattha gate panesa mayi pasādena sagge nibbattatīti ñatvā ajja mayā tassānuggahaṃ kātuṃ vaṭṭatīti pubbaṇhasamayaṃ nivāsetvā tassa gharadvāra magamāsi. Atha so theraṃ disvā kuddho kopena taṭataṭāyamānadeho ajja taṃ vijjhitvā phāletvā māressāmīti nipannova mantaṃ parivattetvā nāsāvātaṃ vissajjesi, thero tasmiṃ khaṇe nirodhasamāpanno nirodhā vuṭṭhāya suriyo viya virocamāno aṭṭhāsi, atha so therassa tayo vāre tatheva katvā kiñci kātuṃ asakkonto ativiya vimhitacitto there cittaṃ pasādetvā attano paṭiyattaṃ pāyasaṃ therassa dāpesi, thero maṅgalaṃ vaḍḍhetvā vihārameva agamāsi, coraghātako therassa dinnadānaṃ anussaranto tasmiṃ khaṇe kālaṃ katvā sagge nibbatti. Aho vītarāgānaṃ buddhaputtānaṃ ānubhāvo. Evaṃ narake nibbattamānopissa balena sagge nibbattoti. Tathāhi.</paragraph>
    <hangnum nr="1"/>
    <gatha type="1"> Dānaṃ  tāṇaṃ manussānaṃ, dānaṃ duggativāraṇaṃ;</gatha>
    <gatha type="last">Dānaṃ saggassa sopānaṃ, dānaṃ santikaraṃ paraṃ.</gatha>
    <hangnum nr="2"/>
    <gatha type="1"> Icchiticchitadānena, dānaṃ cintāmaṇī viya;</gatha>
    <gatha type="last">Kapparukkhova sattānaṃ, dānaṃ bhaddaghaṭoviya.</gatha>
    <hangnum nr="3"/>
    <gatha type="1"> Sīlavantassa dānena, cakkavattisirimpi ca;</gatha>
    <gatha type="last">Labhanti sakkasampattiṃ, tathā lokuttaraṃ sukhaṃ.</gatha>
    <hangnum nr="4"/>
    <gatha type="1"> Pāpakammesu nirato, ṭhitoyaṃ narakāyane <note>[narakāvane itipikatthaci]</note>;</gatha>
    <gatha type="last">Sāriputtassa therassa, piṇḍapātassa vāhasā.</gatha>
    <hangnum nr="5"/>
    <gatha type="1"> Apāyaṃ parivajjetvā, nekadukkhasamākulaṃ;</gatha>
    <gatha type="last">Devasaṅghaparibbūḷho, gato devapuraṃ varaṃ.</gatha>
    <hangnum nr="6"/>
    <gatha type="1"> Tasmā sukhette saddhāya, detha dānāni kāmadaṃ;</gatha>
    <gatha type="last">Dānaṃ dentehi sīlampi, pālanīyaṃtisundaranti <note>[pālanaṃcātisundaraṃ itipikatthaci]</note>.</gatha>
    <paragraph>Atha bhikkhū dhammasabhāyaṃ sannipatitvā nisinnā bhagavantaṃ pucchiṃsu, kiṃbhante so pāpo catūsu apāyesu katarasmiṃ nibbattoti. Atha satthā ajjesa bhikkhave sāriputtassa dinnadānānubhāvena devaloke nibbatto, tasseva nissandena anāgate paccekabuddho bhavissatīti byākāsīti.</paragraph>
    <hangnum nr="7"/>
    <gatha type="1"> Bho sāriputte nihitappadānaṃ,</gatha>
    <gatha type="2">Khaṇena pāpeti hi saggamaggaṃ;</gatha>
    <gatha type="3">Tasmā sukhettesu dadātha dānaṃ,</gatha>
    <gatha type="last">Kāmattha ce saggamokkhaṃ parattha.</gatha>
    <centered>Coraghātakavatthuṃ chaṭṭhamaṃ.</centered>
    <title>27. Saddhopāsakassa vatthumhi ayamānupubbīkathā</title>
    <paragraph>Atīte  kira kassapadasabalassa kāle eko puriso saddho ratanattayesu pasanno ucchuyantakammena jīvikaṃ kappento paṭivasati. Atha so ekaṃ gilānabhikkhuṃ disvā tassa uḷuṅkamattaṃ sappiṃ adāsi, tathevekassa bhikkhussa ekaṃ guḷapiṇḍaṃ adāsi, athāparasmiṃdivase ekaṃ chātajjhattaṃ sunakhaṃ disvā tassa bhattapiṇḍena saṅgaha makāsi, athekassa iṇaṭṭhakassa ekaṃ kahāpaṇaṃ adāsi, athekadivasaṃ dhammaṃ suṇamāno dhammadesakassa bhikkhussa sāṭakaṃ pūjesi, so ettakaṃ puññakammaṃ katvā bhavesu caramānohaṃ samuddapabbatādīsupi yaṃ yaṃ icchāmi. Taṃ taṃ samijjhatūti patthanaṃ akāsi, so aparabhāge kālaṃ katvā teheva kusalamūlehi suttappabuddho viya devaloke nibbattitvā tattha mahantaṃ dibbasampattiṃ anubhavitvā tato cuto amhākaṃ bhagavato kāle sāvatthiyaṃ mahaddhane mahāsālakule nibbattitvā tato so viññutaṃ patto kālena kālaṃ dhammaṃ suṇanto gharāvāse ādīnavaṃ pabbajjāya ca ānisaṃsaṃ sutvā pabbajito na cireneva arahattaṃ pāpuṇi. So aparabhāge satthāraṃ vanditvā pañcasatabhikkhuparivāro ugganagaraṃ agamāsi, tattha seṭṭhino bhariyā saddhā ahosi pasannā. Sā theraṃ pañcahi bhikkhusatehi saddhiṃ bhikkhāya carantaṃ disvā turitaturitā gantvā therassa pattaṃ gahetvā saddhiṃ pañcasatehi bhikkhūhi bhojetvā theraṃ tattha nibaddhavāsatthaṃ yācitvā pañcasatakūṭāgārāni kārāpetvā alaṅkaritvā pañcasatabhikkhū tattha vāsentī nibaddhaṃ catupaccayehi upaṭṭhānamakāsi. Tato thero taṃ pañcasu sīlesu patiṭṭhāpetvā tattha yathābhirantaṃ viharitvā aññatta gantukāmo anupubbena paṭṭanagāmaṃ agamāsi, tattha vasitvā tato nāvaṃ abhiruyha pañcasatabhikkhūhi parivuto samuddapiṭṭhena gacchati, samuddaṃ tarantassa  tassa sāgaramajjhe udaravāto samuṭṭhahitvā pīḷeti, taṃ disvā bhikkhū bhante idaṃ pubbe kena vūpasamessatīti pucchiṃsu, thero pubbe me āvuso uluṅkamatte sappipīte rogo vūpasammatīti āha, bhikkhū bhante samuddapiṭṭhe kathaṃ sappiṃ labhissāma, adhivāsethāti āhaṃsu, taṃ sutvā therena <note>[theronanoāyasmantā itisabbattha]</note> na no āyasmantā sappi dullabhā, mama pattaṃ gahetvā samuddodakaṃ uddharitvā ānethāti vutte bhikkhū tathā akaṃsu. Uddhaṭamattameva taṃudakaṃ parivattetvā sappi ahosi, atha bhikkhū taṃ disvā acchariyabbhutacittā jātā therassa sappiṃ upanāmesuṃ, therena sappino <note>[sappinā itisabbattha]</note> pītamatte so ābādho vūpasami, athassa bhikkhūhi ki metaṃ bhante acchariyaṃ, na no ito pubbe evarūpaṃ diṭṭhapubbaṃti vutte thero tenahi katapuññānaṃ puññavipākaṃ passissathāti vatvā samuddaṃ olokesi idaṃ sappi hotūti. Athassa cakkhupathe samudde sabbodakaṃ parivattetvā sappi ahosi. Athassa bhikkhū abbhutacittā aññampi īdisaṃ puññaṃ atthi bhanteti pucchiṃsu, tato thero tenahi passathāyasmantā mama puññanti vatvā samantā tattha tattha ghanaselapabbate olokesi, sabbāni tāni guḷapiṇḍāni ahesuṃ, tato cakkhupathe samantā bhattabhājanāni dassesi sabyañjanaṃ sopakaraṇaṃ. Tato himavantaṃ olokesi, sabbaṃ taṃ suvaṇṇamayaṃ ahosi. Athābhimukhaṭṭhāne mahantaṃ vanasaṇḍaṃ olokesi, sakalavanasaṇḍaṃnānāvirāgavatthehi sañchannaṃ ahosi, bhikkhū taṃ taṃ pāṭihāriyaṃ disvā atīva vimhitā bhante kena te puññakammena etādisāni pāṭihāriyāni bhavissantīti pucchiṃsu, thero kassapadasabalassa kāle attanā kataṃ sabbaṃ taṃ kusalaṃ pakāsesi. Tenettha.</paragraph>
    <hangnum nr="1"/>
    <gatha type="1"> Imasmiṃ  bhaddake kappe, kassapo nāma nāyako;</gatha>
    <gatha type="last">Sabbalokahitatthāya, loke uppajji cakkhumā.</gatha>
    <hangnum nr="2"/>
    <gatha type="1"> Tadāhaṃ ucchuyantamhi, niyutto guḷakārako;</gatha>
    <gatha type="last">Tena kammena jīvāmi, posento puttadārake.</gatha>
    <hangnum nr="3"/>
    <gatha type="1"> Kilantindriyamaddakkhiṃ, bhikkhuṃ rogāturaṃ tadā;</gatha>
    <gatha type="last">Bhikkhācārakavattena, ghatatthaṃ <note>[ghatamattamupāgataṃ itisabbattha]</note> samupāgataṃ.</gatha>
    <hangnum nr="4"/>
    <gatha type="1"> Uluṅkamattaṃ sappissa, adadaṃ tassa bhikkhuno;</gatha>
    <gatha type="last">Saddahanto dānaphalaṃ, dayāyu daggamānaso.</gatha>
    <hangnum>5</hangnum>
    <gatha type="1"> Tena kammena saṃsāre, saṃsaranto bhavābhave;</gatha>
    <gatha type="last">Yatthicchāmi ghataṃ tattha, uppajjati anappakaṃ.</gatha>
    <hangnum nr="6"/>
    <gatha type="1"> Icchāmahaṃ samuddasmiṃ, phalampi ghatamattano;</gatha>
    <gatha type="last">Taṃ taṃ sabbaṃ ghataṃ hoti, ghatadānassidaṃ phalaṃ.</gatha>
    <hangnum nr="7"/>
    <gatha type="1"> Suṇātha mayhaṃ aññampi, puññakammaṃ manoramaṃ;</gatha>
    <gatha type="last">Tadā disvānahaṃ bhikkhuṃ, rogena paripīḷitaṃ.</gatha>
    <hangnum nr="8"/>
    <gatha type="1"> Guḷapiṇḍaṃ gahetvāna, patte tassa samākiriṃ;</gatha>
    <gatha type="last">Tena so sukhito āsi, rogaṃ byapagataṃ tadā.</gatha>
    <hangnum nr="9"/>
    <gatha type="1"> Tena me guḷadānena, saṃsaraṃ devamānuse;</gatha>
    <gatha type="last">Yatthatthosmi guḷenāhaṃ, tattha taṃ sulabhaṃ mama.</gatha>
    <hangnum nr="10"/>
    <gatha type="1"> Selāca vipulā mayhaṃ, honti cittānuvattakā;</gatha>
    <gatha type="last">Mahantaguḷapiṇḍāva, guḷadāne idaṃ phalaṃ.</gatha>
    <hangnum nr="11"/>
    <gatha type="1"> Athāpi me kataṃ puññaṃ, suṇātha sādhu bhikkhavo;</gatha>
    <gatha type="last">Chātajjhattaṃ phandamānaṃ, disvāna sunakhaṃ tadā.</gatha>
    <hangnum nr="12"/>
    <gatha type="1"> Bhattapīṇḍena  saṅgaṇhiṃ, tampi dānaṃ phalāvahaṃ;</gatha>
    <gatha type="last">Tato paṭṭhāya nāhosi, annapānena ūnatā.</gatha>
    <hangnum nr="13"/>
    <gatha type="1"> Sulabhannapāno sukhito, ahosiṃjātijātiyaṃ;</gatha>
    <gatha type="last">Ajjāpi yadi icchāmi, bhojanena payojanaṃ.</gatha>
    <hangnum nr="14"/>
    <gatha type="1"> Cakkhupathe samantā me, jāyantukkhaliyo bahū;</gatha>
    <gatha type="last">Athāparampi kusalaṃ, akāsiṃtaṃ saṇātha me.</gatha>
    <hangnum nr="15"/>
    <gatha type="1"> Iṇaṭṭhakassa posassa, adāsekaṃ kahāpaṇaṃ;</gatha>
    <gatha type="last">Tena me puññakammena, anomabhavasampadaṃ.</gatha>
    <hangnum nr="16"/>
    <gatha type="1"> Pacuraṃ jātarūpañca, labhāmi jātijātiyaṃ;</gatha>
    <gatha type="2">Sacajja dhanakāmohaṃ, ghanaselopi pabbato;</gatha>
    <gatha type="last">Hoti hemamayaṃ sabbaṃ, iṇato mocane phalaṃ.</gatha>
    <hangnum nr="17"/>
    <gatha type="1"> Aññampi mama puññaṃ bho, suṇātha sutisobhanaṃ;</gatha>
    <gatha type="last">Kassapassa bhagavato, sāsanekaṃ bahussutaṃ.</gatha>
    <hangnum nr="18"/>
    <gatha type="1"> Desentaṃ munino dhammaṃ, sutvā pīṇitamānaso;</gatha>
    <gatha type="last">Pūjesiṃsāṭakaṃ mayhaṃ, dhammassa dhammasāmino.</gatha>
    <hangnum nr="19"/>
    <gatha type="1"> Tenāhaṃ puññakammena, saṃsaraṃ devamānuse;</gatha>
    <gatha type="last">Labhāmi pacuraṃ vatthaṃ, yaṃ lokasmiṃ varaṃ paraṃ.</gatha>
    <hangnum nr="20"/>
    <gatha type="1"> Icchamāno sace ajja <note>[jānamānopahaṃajja; jānadhānocahaṃajja itikatthaci]</note>, himavantampi pabbataṃ;</gatha>
    <gatha type="last">Nānāvirāgavatthehi, chādayissaṃ samantato.</gatha>
    <hangnum nr="21"/>
    <gatha type="1"> Sace icchāmi ajjeva, vatthenacchādayā mite;</gatha>
    <gatha type="last">Jantavo catudīpasmiṃ, vatthadānassidaṃ phalaṃ.</gatha>
    <hangnum nr="22"/>
    <gatha type="1"> Etesaṃ puññakammānaṃ, vāhasā kāmabhūmiyaṃ;</gatha>
    <gatha type="last">Sampatti manubhutvāna, sāvatthipura muttame.</gatha>
    <hangnum nr="23"/>
    <gatha type="1"> Jāto kule mahābhoge,</gatha>
    <gatha type="2">Vuddhippatto sukhedhito;</gatha>
    <gatha type="3">Tassa dhammaṃ suṇitvāna,</gatha>
    <gatha type="last">Pabbajitvāna sāsane.</gatha>
    <hangnum nr="24"/>
    <gatha type="1"> Lokuttaraṃ aggarasaṃ, bhuñcanto munivāhasā;</gatha>
    <gatha type="last">Kilese pajahitvāna, arahattamapāpuṇiṃ.</gatha>
    <hangnum nr="25"/>
    <gatha type="1"> Kusalaṃ nā vamantabbaṃ, khuddakanti kadācipi;</gatha>
    <gatha type="last">Anantaphaladaṃ hoti, nibbāṇampi dadāti taṃ.</gatha>
    <paragraph>Athassa dhammadesanaṃ sutvā bhikkhū ca mahājano ca dānādikusalakammaṃ katvā yebhuyyena saggaparāyaṇā ahesuṃti.</paragraph>
    <hangnum nr="26"/>
    <gatha type="1"> Manopasādenapi appapuññaṃ,</gatha>
    <gatha type="2">Evaṃ mahantaṃ bhavatīti ñatvā;</gatha>
    <gatha type="3">Mā appapuññanti pamajjathambho;</gatha>
    <gatha type="last">Sarātha deviṃ idha lājadāyiṃ.</gatha>
    <centered>Saddhopāsakassa vatthuṃ sattamaṃ.</centered>
    <title>28. Kapaṇassa vatthumhi ayamānupubbīkathā</title>
    <paragraph>Amhākaṃ bhagavati parinibbute bārāṇasīnagaravāsī eko duggatapuriso paragehe bhatiṃkatvā jīvikaṃ kappeti, tasmiṃ samaye nagaravāsino yebhuyyena tasmiṃ tasmiṃ ṭhāne maṇḍapādayo kārāpetvā mahādānaṃ denti, taṃ disvā duggato evaṃ cintesi, ahaṃ pubbe akatapuññattā paragehe bhatiṃ katvā kicchena kasirena jīvāmi. Nivāsanapārupanampi vāsaṭṭhānamattammi dukkhato labhāmi. Idāni buddhuppādo vattati bhikkhusaṅghopi.</paragraph>
    <paragraph>Sabbe  ime dānaṃ datvā saggamaggaṃ sodhenti. Mayāpi dānaṃ dātuṃ vaṭṭati. Tamme dīgharattaṃ hitāya sukhāya bhavissati. Api ca mayhaṃ taṇḍulanālimattampi natthi, akatavīriyena taṃ matthakaṃ pāpetuṃ na sakkā, etadatthāyāhaṃ uyyogaṃ katvā dānaṃ dassāmīti cintetvā tato paṭṭhāya bhatiṃ pariyesamāno gantvā tattha tattha bhatiṃ katvā laddhanivāpe ca bhikkhācariyāya laddhatilataṇḍulādayo ca ekattha saṃharitvā manusse samādāpetvā tasmiṃ maṇḍapaṃ kārāpetvā vanakusamādīhi taṃ alaṅkaritvā bhikkhū nimantetvā maṇḍape nisīdāpetvā sabbesaṃ pāyasaṃ <note>[pāyāsaṃ itisabbattha]</note> paṭiyādetvā bhojesi. Atha so maraṇakāle attanā kataṃ taṃ dānavaraṃ anussari. So tena kusalakammena suttappabuddho viya devaloke nibbatti. Tasmiṃ tena katapuññānurūpaṃ mahantaṃ kanakavimānaṃ nibbatti. Samantā tigāvutaṭṭhāne devatā nānā vidhāni turiyāni gahetvā upahāraṃ karonti. Niccaṃ devaccharāsahassāni <note>[devaccharāsahassaṃ itisabbattha]</note> taṃ parivāretvā tiṭṭhanti. Evaṃ so mahantaṃ sampattiṃ anubhavati. Athekadivasaṃ suvaṇṇaselavihāravāsī mahāsaṅgharakkhitatthero pattapaṭisambhido devacārikaṃ caramāno taṃ devaputtaṃ anupamāya devasampattiyā virocamānaṃ disvā upasaṅkamma ṭhito tena katakammaṃ pucchi. Sopissa yathābhūtaṃ byākāsi, tenattha.</paragraph>
    <hangnum nr="1"/>
    <gatha type="1"> Sabbasovaṇṇayo āsi, pāsādo ratanāmayo;</gatha>
    <gatha type="last">Soṇṇasiṅgasatākiṇṇo, duddikkho ca pabhassaro.</gatha>
    <hangnum nr="2"/>
    <gatha type="1"> Kūṭāgāra satākiṇṇo, soṇṇamālāsamākulo;</gatha>
    <gatha type="last">Muttākalāpālambanti, tattha tattha manoramā.</gatha>
    <hangnum nr="3"/>
    <gatha type="1"> Nekagabbhasatākiṇṇo, sayanāsanamaṇḍito;</gatha>
    <gatha type="last">Vibhatto bhabbabhāgehi, puññavaḍḍhakinā kato.</gatha>
    <hangnum nr="4"/>
    <gatha type="1"> Naccanti  pamadā tattha, bherimaṇḍalamajjhagā;</gatha>
    <gatha type="last">Gāyanti kāci kīḷanti, vādenti kāci tantiyo.</gatha>
    <hangnum nr="5"/>
    <gatha type="1"> Tato tigāvute ṭhāne, pāsādassa samantato;</gatha>
    <gatha type="last">Sahaccharā devaputtā, gahetvā ātatādayo.</gatha>
    <hangnum nr="6"/>
    <gatha type="1"> Modanti parivāretvā, naccagītādinā sadā;</gatha>
    <gatha type="last">Ullaṅghantica selenti, silāghanti samantato.</gatha>
    <hangnum nr="7"/>
    <gatha type="1"> Evaṃ mahiddhiko dāni, tuvaṃ vandova bhāsati;</gatha>
    <gatha type="last">Pucchāmi taṃ devaputta, kiṃ kammamakarī purā.</gatha>
    <centered>Devaputto āha.</centered>
    <hangnum nr="8"/>
    <gatha type="1"> Ahosiṃ duggato pubbe, bārāṇasīpuruttame;</gatha>
    <gatha type="last">Dānaṃ denti narā tattha, nimantetvāna bhikkhavo.</gatha>
    <hangnum nr="9"/>
    <gatha type="1"> Jīvanto bhatiyā sohaṃ, dānaṃ dente mahājane;</gatha>
    <gatha type="last">Tuṭṭhahaṭṭhe pamudite, evaṃ cintesahaṃ tadā.</gatha>
    <hangnum nr="10"/>
    <gatha type="1"> Sampannavatthālaṅkārā, dānaṃ denti ime janā;</gatha>
    <gatha type="last">Paratthapi pahaṭṭhāva, sampattimanubhonti te.</gatha>
    <hangnum nr="11"/>
    <gatha type="1"> Buddhuppādo ayaṃ dāni, dhammo loke pavattati;</gatha>
    <gatha type="last">Susīlā dāni vattanti, dakkhiṇeyyā jinorasā.</gatha>
    <hangnum nr="12"/>
    <gatha type="1"> Anāvaṭṭhito <note>[avaṭṭhitoca; andhaṭṭhitoca itipikattaci]</note> saṃsāro, apāyā khalu pūritā;</gatha>
    <gatha type="last">Kalyāṇavimukhā sattā, kāmaṃ gacchanti duggatiṃ.</gatha>
    <hangnum nr="13"/>
    <gatha type="1"> Idāni dukkhito hutvā, jīvāmi kasirenahaṃ;</gatha>
    <gatha type="last">Daliddo kapaṇo dīno, appabhogo anālayo.</gatha>
    <hangnum nr="14"/>
    <gatha type="1"> Idāni bījaṃ ropemi, sukhette sādhusammate;</gatha>
    <gatha type="last">Appevanāma tenāhaṃ, parattha sukhito siyā.</gatha>
    <hangnum nr="15"/>
    <gatha type="1"> Iti cintiya bhikkhitvā, bhatiṃ katvāna nekadhā;</gatha>
    <gatha type="last">Maṇḍapaṃ tattha kāretvā, nimantetvāna bhikkhavo.</gatha>
    <hangnum nr="16"/>
    <gatha type="1"> Āyāsena  adāsāhaṃ, pāyasaṃ amatāya so;</gatha>
    <gatha type="last">Tena kammavipākena, devaloke manorame.</gatha>
    <hangnum nr="17"/>
    <gatha type="1"> Jātomhi dibbakāmehi, modamāno anekadhā;</gatha>
    <gatha type="last">Dīghāyuko vaṇṇavanto, tejassīca ahosahanti.</gatha>
    <paragraph>Evaṃ devaputto attanā katapuññakammaṃ vittārena kathesi, theropi manussalokaṃ āgantvā manussānaṃ attanā paccakkhato diṭṭhadibbasampattiṃ pakāsesi. Taṃ sutvā mahājano kusalakammaṃ katvā yebhuyyena sagge nibbattoti.</paragraph>
    <hangnum nr="18"/>
    <gatha type="1"> Anālayo duggatadīnakopi,</gatha>
    <gatha type="2">Dānaṃ dadanto dhigato visesaṃ;</gatha>
    <gatha type="3">Saggā pavaggaṃ yadi patthayavho,</gatha>
    <gatha type="last">Hantvāna maccheramalaṃ dadāthāti.</gatha>
    <centered>Kapaṇassa vatthuṃ aṭṭhamaṃ.</centered>
    <title>29. Devaputtassa vatthumhi ayamānupubbīkathā</title>
    <paragraph>Ito pubbe nāradassa kira sammāsambuddhassa kāle ayaṃ dīpo aññatarena nāmena pākaṭo ahosi, so panekasmiṃ kāle dubbhikkho ahosi dussasso, mahāchātakabhayaṃ satte pīḷeti. Tasmiṃ samaye nāradassa bhagavato eko sāsaniko sāvako aññatarasmiṃ gāme piṇḍāya caritvā yathā dhotapattova nikkhami. Athaññatarasmiṃ gehe manussā ekaṃ taṇḍulanāḷiṃpoṭalikāya bandhitvā udake pakkhipitvā pacitvā udakaṃ gahetvā pivanto jīvanti, tadā theraṃ disvā vanditvā pattaṃ gahetvā tena taṇḍulena bhattaṃ pacitvā patte pakkhipitvā therassa adaṃsu. Atha  tesaṃ saddhābalena sā ukkhali bhattena paripuṇṇā ahosi, te taṃ abbhutaṃ disvā ayyassa dinnadāne vipāko ajjeva no diṭṭhoti somanassajātā mahājanaṃ sannipātetvā te bhattaṃ bhojetvā pacchā sayaṃ bhuñjiṃsu. Bhattassa gahitagahitaṭṭhānaṃ pūrateva. Tato paṭṭhāya te sampattamahājanassa dānaṃ dadantā āyupariyosāne devaloke nibbattiṃsu, atha so thero bhattaṃ ādāya gantvā aññatarasmiṃ rukkhamūle nisīditvā bhuñjitumārati. Tasmiṃ kira rukkhe nibbatto eko devaputto āhārena kilanto bhuñjamānaṃ theraṃ disvā attabhāvaṃ vijahitvā mahallakavesena tassa samīpe aṭṭhāsi. Thero anāvajjitvāva bhuñjati. Devaputto carimālopaṃ ṭhapetvā bhuttakāle ukkāsitvā attānaṃ ṭhitabhāvaṃ jānāpesi. Thero taṃ disvā vippaṭisāri hutvā carimaṃ bhatthapiṇḍaṃ tassa hatthe ṭhapesi, tato so bhattapiṇḍaṃ gahetvā ṭhito cintesi. Ito kira mayā pubbe samaṇabrāhmaṇānaṃ vā kapaṇaddhikānaṃ vā antamaso kākasunakhā dīnampi āhāraṃ adinnapubbaṃ bhavissati, tenavāhaṃ devo hutvāpi bhattaṃ na labhāmi. Handāhaṃ imaṃ bhattapiṇḍaṃ therasseva dassāmi, taṃ me bhavissati dīgharattaṃ hitāya sukhāya cāti. Evañca pana cintetvā bhattapiṇḍe āsaṃ pahāya theraṃ upasaṅkamma sāmi dāsassa vo alaṃ idha lokena saṅgahaṃ. Paralokena me saṅgahaṃ karothāti vatvā tassa patte okiri. Athassa bhatthapiṇḍaṃ <note>[bhatthapiṇḍaṃ itisabbattha]</note> patte patitamatteyeva tigāvutaṭṭhāne dibbamayāni bhattabhājanānipaññāyiṃsu. Devaputto theraṃ pañcapatiṭṭhitena vanditvā tato dibbabhojanaṃ gahetvā pathamaṃ dānaṃ datvā pacchā sayaṃ bhuñci. Tato deputto dutiyadivasato paṭṭhāya therassa ca sampattamahājanassa ca mahādānaṃ dento āyupariyosāne 0 devaloke nibbattitvā chasu kāmasaggesu aparāparaṃ dibbasampatti manubhavamāno padumuttarassa bhagavato kāle tato cuto bārāṇasiyaṃ anekavibhavassa micchādiṭṭhikassa kuṭumbikassa gehe nibbatti. Devotissa nāmaṃ akaṃsu. Aparabhāge viññutaṃ pattassa tassa mātāpitaro kālamakaṃsu. Sovaṇṇamaṇimuttādipūritakoṭṭhāgārādayo oloketvā mama mātāpitaro micchādiṭṭhikattā ito dānādikiñcikammaṃ akaritvā paralokaṃ gacchantā kākaṇikamattampi agahetvā gatā, ahaṃ pana taṃ gahetvāva gamissāmīti sanniṭṭhānaṃ katvā bheriṃ carāpetvā kapaṇaddhikavanibbake sannipātetvā sattāhabbhantare sabbaṃ sāpateyyaṃ dānamukhena datvā araññaṃ pavisitvā isippabbajjaṃ pabbajitvā kasiṇaparikammaṃ katvā pañca bhiññā aṭṭha samāpattiyo nibbattetvā ākāsacārī ahosi. Atha tasmiṃsamaye padumuttaro nāma bhagavā haṃsavatīnagare paṭivasanto devabrahmādiparivuto catusaccapaṭisaṃyuttaṃ dhammaṃ desento nisinno hoti, tadā so tāpaso ākāsena gacchanto mahājanasamāgamañca bhagavato sarīrato nikkhantachabbaṇṇaraṃsiyo ca disvā kimetaṃti vimhito ākāsā otaritvā mahatiyā buddhalīḷāya nisīditvā dhammaṃ desentaṃ bhagavantaṃ disvā pasannamānaso parisantare nisinno dhammaṃ sutvā bhagavantaṃ vanditvā attano assamameva agamāsi. Atha so tattha yāvatāyukaṃ ṭhatvā āyupariyosāne tāvatiṃsabhavane nibbatto tiṃsakappe dibbasampattimanubhavanto chasu kāmasaggesu aparāpariyavasena saṃsari. Ekapaññāsaattabhāve sakko devarājā ahosi, ekakavīsatiattabhāve cakkavatti hutvā manussasampatti manubhavitvā imasmiṃbuddhuppāde bhagavati parinibbute sāvatthiyaṃ aññatarasmiṃ kulagehe nibbattitvā sattavassiko ekaṃ bhikkhuṃ dhammaṃ desentaṃ addasa. Disvā taṃ upasaṅkamitvā dhammaṃ sutvā aniccasaññaṃ  paṭilabhitvā tattha nisinnova arahattaṃ pāpuṇi, tato so pattapaṭisambhido attanā katapuññakammaṃ olokento taṃ pubbacariyaṃ bhikkhūnaṃ majjhe pakāsento āha. Tasmā.</paragraph>
    <hangnum nr="1"/>
    <gatha type="1"> Nārado kira sambuddho, pubbe āsi naruttamo;</gatha>
    <gatha type="last">Lokaṃ dukkhā pamocento, dadanto amataṃ padaṃ.</gatha>
    <hangnum nr="2"/>
    <gatha type="1"> Tasmiṃ tu samaye tassa, sāvako chinnabandhano;</gatha>
    <gatha type="last">Bhikkhitvā dīpake laddha, māhāraṃ paribhuñjituṃ.</gatha>
    <hangnum nr="3"/>
    <gatha type="1"> Rukkhamūla mupā gañchi, tatthāsiṃ rukkhadevatā;</gatha>
    <gatha type="last">Bubhukkhitā udikkhantī, aṭṭhāsiṃ tassa santike.</gatha>
    <hangnum nr="4"/>
    <gatha type="1"> Adāsi me bhattapiṇḍaṃ, karuṇāpūritantaro;</gatha>
    <gatha type="last">Gahetvāna ṭhito piṇḍaṃ, sahamāno khudaṃ tadā.</gatha>
    <hangnum nr="5"/>
    <gatha type="1"> Adinnattā mayā pubbe, kiñci dānaṃ supesale;</gatha>
    <gatha type="last">Jighacchāpīḷito homi, jātopi devayoniyaṃ.</gatha>
    <hangnum nr="6"/>
    <gatha type="1"> Ajja khettaṃ suladdhaṃme, deyyadhammopi vijjati;</gatha>
    <gatha type="last">Bījamettha ca ropemi, bhavato parimuttiyā.</gatha>
    <hangnum nr="7"/>
    <gatha type="1"> Iti cintiya vanditvā, dāsassa sāmi vo alaṃ;</gatha>
    <gatha type="last">Saṅgahaṃ idha lokasmiṃ, karotha pāralokikaṃ.</gatha>
    <hangnum nr="8"/>
    <gatha type="1"> Iti vatvā adāsāhaṃ, bhuñci sopi dayāparo;</gatha>
    <gatha type="last">Tenāhaṃ puññakammena, sudhannamalabhiṃ khaṇe.</gatha>
    <hangnum nr="9"/>
    <gatha type="1"> Tato cuto chadevesu, vindanto mahatiṃsiriṃ;</gatha>
    <gatha type="last">Cirakālaṃ vasiṃ tattha, deviddhīhi samaṅgitā.</gatha>
    <hangnum nr="10"/>
    <gatha type="1"> Satasahasse ito kappe, padumuttaranāmako;</gatha>
    <gatha type="last">Uppajji lokanāyako, dhammarājā tathāgato.</gatha>
    <hangnum nr="11"/>
    <gatha type="1"> Mahiddhiko  tadā āsiṃ, tāpaso kānane vane;</gatha>
    <gatha type="last">Sampattapañcā bhiññāṇo, ākāsena carāmahaṃ.</gatha>
    <hangnum nr="12"/>
    <gatha type="1"> Tadā kāsena gacchanto, ramme haṃsavatīpure;</gatha>
    <gatha type="last">Buddharaṃsiparikkhittaṃ, ketumālāvilāsitaṃ.</gatha>
    <hangnum nr="13"/>
    <gatha type="1"> Devasaṅghaparibbūḷhaṃ, desentaṃ addasaṃ jinaṃ;</gatha>
    <gatha type="last">So taṃ disvāna nabhasā, ṭhitohaṃ parisantare.</gatha>
    <hangnum nr="14"/>
    <gatha type="1"> Dhammaṃ sutvā udaggohaṃ, kālaṃ katvāna satthuno;</gatha>
    <gatha type="last">Tato cuto papannosmi, tāvatiṃse manorame.</gatha>
    <hangnum nr="15"/>
    <gatha type="1"> Tiṃsakappasahassāni, caranto devamānuse;</gatha>
    <gatha type="last">Duggatiṃ nābhijānāmi, labhāmi vipulaṃ sukhaṃ.</gatha>
    <hangnum nr="16"/>
    <gatha type="1"> Ekapaññāsatikkhattuṃ, devarajjamakārayiṃ;</gatha>
    <gatha type="last">Athekavīsatikkhattuṃ, cakkavattī ahosahaṃ.</gatha>
    <hangnum nr="17"/>
    <gatha type="1"> Padesarajjaṃ kāsāhaṃ, bahukkhattuṃ tahiṃ tahiṃ;</gatha>
    <gatha type="last">Imasmiṃ bhaddake kappe, nibbutetu <note>[nibbutesu itisabbattha]</note> tathāgate.</gatha>
    <hangnum nr="18"/>
    <gatha type="1"> Codito puññakammena, sāvatthipuramuttame;</gatha>
    <gatha type="last">Uppajjitvā kule seṭṭhe, jātiyā sattavassiko.</gatha>
    <hangnum nr="19"/>
    <gatha type="1"> Sutvā dhammaṃ kathentassa, bhikkhussaññatarassahaṃ;</gatha>
    <gatha type="last">Bhavassantaṃ karitvāna, arahattamapāpuṇiṃ.</gatha>
    <hangnum nr="20"/>
    <gatha type="1"> Sudinnaṃ me tadā dānaṃ, sussutaṃ dhammamuttamaṃ;</gatha>
    <gatha type="last">Dukkhassantaṃ akāsāhaṃ, tassa kammassa vāhasāti.</gatha>
    <paragraph>Evañca pana vatvā bahū jane kusalakamme niyojesīti.</paragraph>
    <hangnum nr="21"/>
    <gatha type="1"> Dānenapevaṃ  carimāya piṇḍiyā,</gatha>
    <gatha type="2">Savaṇāya dhammassa muhuttakena;</gatha>
    <gatha type="3">Labhanti sattā tividhampi sampadaṃ,</gatha>
    <gatha type="last">Phalaṃ vade ko bahudāyakassa bho.</gatha>
    <centered>Devaputtassa vatthuṃ navamaṃ.</centered>
    <title>30. Sīvalittherassa vatthumhi ayamānupubbīkathā</title>
    <paragraph>Ito kira kappasatasahassamatthake padumuttaro nāma satthā loke udapādi dhammadesanāya satte amatamahānibbāṇaṃ pāpento, tasmiṃ samaye bhagavā haṃsāvatiyaṃ sarājikāya parisāya majjhe ekaṃ bhikkhuṃ lābhīnaṃ aggaṭṭhāne ṭhapesi. Tadā rājā taṃ disvā taṃ ṭhānaṃ kāmayamāno buddhapamukhassa saṅghassa mahādānaṃ datvā bhagavato pādamūle sirasā nipajji, tadāssa bhagavā anāgate gotamassa bhagavato sāsane taṃ ṭhānaṃ labhissasīti vatvā byākāsi. Taṃ sutvā mudito rājā puññāni katvā devaloke nibbatti. Tato aparabhāge bārāṇasiyaṃ seṭṭhiputto hutvā paccekabuddhasahassaṃ catupaccayadānena yāvajīvaṃ paṭijaggitvā devaloke nibbatto mahantaṃ sampatti manubhavitvā tato cuto vipassissa bhagavato kāle bandhumatīnagare aññatarasmiṃ kulagehe nibbatti. So tasmiṃ samaye senaguttaṭṭhāne ṭhatvā rañño kammaṃ karoti, tadā nagaravāsino upāsakagaṇā vipassīsammāsambuddhaṃ upasaṅkamma vanditvā bhagavā bhante sasāvako amhākaṃ anuggahaṃ karotūti svātanāya nimantetvā mahādānaṃ datvā sabbe ekacchandā bhagavanta muddissa mahārahaṃ mahāpariveṇaṃ kārāpetvā pariveṇamahe mahādānaṃ dadantā dānagge asukaṃ nāma  natthīti na vattabbanti vatvā dānaṃ paṭiyādetvā dānaggaṃ olokentā navadadhiñca paṭalamadhuñca apassantā purise pakkositvā sahassaṃ datvā dadhimadhuṃ khippaṃ pariyesitvā ānethāti pesesuṃ, te sahassaṃ gahetvā dadhimadhuṃ upadhāretuṃ tattha tattha vicarantā dvārantare aṭṭhaṃsu, tadā ayaṃ senagutto rañño sabhattaṃ dadhimadhuṃ ādāya gacchanto mahādvāraṃ sampāpuṇi, atha te dadhimadhuṃ disvā bho kahāpaṇaṃ gahetvā imaṃ dehīti yāciṃsu. Tena <note>[tenadassāmi itipikattaci]</note> na dassāmīti vutte yāvasahassaṃ vaḍḍhetvā yāciṃsu. Tato senagutto imaṃ appagghaṃ sahassena yācatha, ki manena karothāti pucchi, tehi sambuddhatthāyāti vutte tenahi ahameva dassāmīti jīramaricādīhi sakkharamadhuphāṇitādayo yojetvā dānaggaṃ upanāmesi. Taṃ satthu ānubhāvena buddhapamukhassa aṭṭhasaṭṭhibhikkhusatasahassassa pahoṇakaṃ ahosi. Tato so tena puññakammena devamanussalokesu sampatti manubhavitvā aparabhāge amhākaṃ bhagavato kāle koliyanagare mahālilicchavirañño upanissāya suppiyāya nāma aggamahesiyā kucchismiṃ paṭisandhiṃ gaṇhi. So sattamāsasattasaṃvaccharāni mātukucchiyaṃ vasitvā sattadivasāni mūḷhagabbho dukkhamanubhavi. Mātukucchito nikkhamantassa tassa mātāpitaro sīvalīti nāma makaṃsu. Evaṃ mahāpuññassa ettakaṃ kālaṃ mātukucchimhi dukkhānubhavanaṃ attanāva katena pāpabalena ahosi, so kira atīte rājā hutvā attano sapattaraññā saddhiṃ saṅgāmento mātarā saddhiṃ mantesi. Sā nagaraṃ rundhitvā amitte gaṇhituṃ sakkāti upāya madāsi, sopi tassā vacanena nagaraṃ rundhitvā sattame divase aggahesi, tena pāpakammabalena mātāputtānaṃ evaṃ mahantaṃ dukkhaṃ ahosīti. Tato  sā puttaṃ vijāyanakāle sattame divase bhagavantaṃ anussaritvā sukhena bhāraṃ muñci. Tuṭṭhā sā sattame divase buddhapamukhassa bhikkhusaṅghassa mahādānaṃ adāsi, athassā putto sattavassikakāle gehā nikkhamma satthāraṃ disvā pabbajjaṃ yāci. Satthā sāriputtattherassa niyojesi, tato sāriputtattherena upajjhāyena moggallānamācariyaṃ katvā pabbaji, atha so khuraggeyeva arahattaṃ patvā buddhasāsanaṃ sobhesi, so pubbe katapuññānubhāvena mahāpuñño ahosi lābhīnañca aggo. Athekasmiṃ samaye bhagavā revatattheraṃ dassanāya khadiravanavihāraṃ gacchanto tiṃsabhikkhusahassehi saddhiṃ tiṃsayojanikaṃ chaṭṭitakantāraṃ sampāpuṇi nirūdakaṃ appabhakkhaṃ. Yebhuyyena devatā sīvalitthere pasannā. Tasmā bhagavā sīvalittheraṃ purato cārikaṃ katvā devatāhi kārāpite vihāre vasanto devatāhi sajjitadānaṃ paribhuñjanto revatattheraṃ saṃpāpuṇitvā gatakammaṃ niṭṭhāpetvā jetavanamāgamma lābhīnaṃ aggaṭṭhāne taṃ ṭhapesīti. Tena vuttaṃ apadāne.</paragraph>
    <hangnum nr="1"/>
    <gatha type="1"> Padumuttaro nāma jino, sabbadhammesu cakkhumā;</gatha>
    <gatha type="last">Ito satasahassamhi, kappe uppajji nāyako.</gatha>
    <hangnum nr="2"/>
    <gatha type="1"> Sīlaṃ tassa asaṅkhyeyyaṃ, samādhi vajirūpamo <note>[vajirūpamā itikatthaci]</note>;</gatha>
    <gatha type="last">Asaṃkhiyaṃ ñāṇavaraṃ, vimutti ca anopamā.</gatha>
    <hangnum nr="3"/>
    <gatha type="1"> Manujāmaranāgānaṃ, brahmānañca samāgame;</gatha>
    <gatha type="last">Samaṇabrāhmaṇākiṇṇe, dhammaṃ deseti nāyako.</gatha>
    <hangnum nr="4"/>
    <gatha type="1"> Sasāvakaṃ mahālābhiṃ, puññavantaṃ jutindharaṃ,</gatha>
    <gatha type="last">Ṭhapesi etadaggamhi, parisāsu visārado.</gatha>
    <hangnum nr="5"/>
    <gatha type="1"> Tadāhaṃ  khattiyo āsiṃ, pure haṃsavatīvhaye <note>[haṃsāvatavhaye itisabbattha]</note>;</gatha>
    <gatha type="last">Sutvā jinassa taṃ vākyaṃ, sāvakassa guṇaṃ bahuṃ.</gatha>
    <hangnum nr="6"/>
    <gatha type="1"> Nimantayitvā sattāhaṃ, bhojayitvā sasāvakaṃ;</gatha>
    <gatha type="last">Mahādānaṃ daditvāna, taṃ ṭhānamabhipatthayiṃ.</gatha>
    <hangnum nr="7"/>
    <gatha type="1"> Tadā maṃ vinataṃ pāde, disvāna purisāsabho;</gatha>
    <gatha type="last">So sarena mahāvīro, imaṃ vacanamabravī.</gatha>
    <hangnum nr="8"/>
    <gatha type="1"> Tato jinassa vacanaṃ, sotukāmā mahājanā;</gatha>
    <gatha type="last">Devadānavagandhabbā, brahmānoca mahiddhikā.</gatha>
    <hangnum nr="9"/>
    <gatha type="1"> Samaṇabrāhmaṇā cāpi, namassisuṃ katañjalī;</gatha>
    <gatha type="last">Namo te purisājañña, namo te purisuttama.</gatha>
    <hangnum nr="10"/>
    <gatha type="1"> Khattiyena mahādānaṃ, dinnaṃ sattāhakampi <note>[sattāhakaṃpito itipikatthaci]</note> no;</gatha>
    <gatha type="last">Sotukāmā phalaṃ tassa, byākarohi mahāmune.</gatha>
    <hangnum nr="11"/>
    <gatha type="1"> Tato avoca bhagavā, suṇotha mama bhāsitaṃ;</gatha>
    <gatha type="last">Appameyyamhi buddhasmiṃ, guṇamhi suppatiṭṭhitā.</gatha>
    <hangnum nr="12"/>
    <gatha type="1"> Dakkhiṇā dāyakaṃ patvā, appameyyaphalāvahā;</gatha>
    <gatha type="last">Api ce sa mahābhogo, ṭhānaṃ pattheti muttamaṃ.</gatha>
    <hangnum nr="13"/>
    <gatha type="1"> Lābhī vipulalābhīnaṃ, yathā bhikkhu sudassano;</gatha>
    <gatha type="last">Tathāhaṃpi bhaveyyanti, lacchate taṃ anāgate.</gatha>
    <hangnum nr="14"/>
    <gatha type="1"> Satasahassito kappe, okkākakulasambhavo;</gatha>
    <gatha type="last">Gotamonāma nāmena, satthā loke bhavissati.</gatha>
    <hangnum nr="15"/>
    <gatha type="1"> Tassa dhammesu dāyādo, oraso dhammanimmito;</gatha>
    <gatha type="last">Sīvali nāma nāmena, hessati satthusāvako.</gatha>
    <hangnum nr="16"/>
    <gatha type="1"> Tena  kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsūpago ahaṃ.</gatha>
    <hangnum nr="17"/>
    <gatha type="1"> Tatoparasmiṃsamaye, bārāṇasipuruttame;</gatha>
    <gatha type="last">Seṭṭhiputto ahaṃ āsiṃ, aḍḍhappatto mahādhano.</gatha>
    <hangnum nr="18"/>
    <gatha type="1"> Sahassamatte pacceka, nāyake ca nimantiya;</gatha>
    <gatha type="last">Madhurenannapānena, santappesiṃtadādaro.</gatha>
    <hangnum nr="19"/>
    <gatha type="1"> Tato cuto chakāmagge, anubhosiṃmahāyasaṃ;</gatha>
    <gatha type="last">Devaccharāparivuto, pāsāde ratanāmaye.</gatha>
    <hangnum nr="20"/>
    <gatha type="1"> Evaṃ acintiyā buddhā, buddhadhammā acintiyā;</gatha>
    <gatha type="last">Acintiye pasannānaṃ, vipākopi acintiyo.</gatha>
    <hangnum nr="21"/>
    <gatha type="1"> Ekanavutito kappe, vipassīnāma nāyako;</gatha>
    <gatha type="last">Uppajji cārunayano, sabbadhammavipassako.</gatha>
    <hangnum nr="22"/>
    <gatha type="1"> Tadāhaṃ bandhumatiyā, kulassaññatarassa ca;</gatha>
    <gatha type="last">Dayito patthito putto, āsiṃ kammantabyāvaṭo.</gatha>
    <hangnum nr="23"/>
    <gatha type="1"> Tadā aññataro pūgo, vipassissa mahesino;</gatha>
    <gatha type="last">Pariveṇaṃ akāresi, mahanta miti vissutaṃ.</gatha>
    <hangnum nr="24"/>
    <gatha type="1"> Niṭṭhite ca mahādānaṃ, dadaṃ khajjakasaṃyutaṃ;</gatha>
    <gatha type="last">Navaṃ dadhi madhuñceva, vicinaṃ na ca maddasa.</gatha>
    <hangnum nr="25"/>
    <gatha type="1"> Tadāhaṃ taṃ gahetvāna, navaṃ dadhi madhumpica,</gatha>
    <gatha type="last">Kammasāmigharaṃ gacchaṃ, tamenaṃ <note>[tamesaṃ itisabbattha]</note> dāna maddasaṃ.</gatha>
    <hangnum nr="26"/>
    <gatha type="1"> Sahassampi ca datvāna, na latiṃsu ca taṃ dvayaṃ;</gatha>
    <gatha type="last">Tato evaṃ vicintesiṃ, netaṃ hessati orakaṃ.</gatha>
    <hangnum nr="27"/>
    <gatha type="1"> Yathā  ime janā sabbe, sakkaronti tathāgataṃ;</gatha>
    <gatha type="last">Ahampi kāraṃ kassāmi, sasaṅghe lokanāyake.</gatha>
    <hangnum nr="28"/>
    <gatha type="1"> Tadāhamevaṃ cintetvā, dadhiṃmadhuñca ekato;</gatha>
    <gatha type="last">Yojetvā lokanāthassa, sasaṅghassa adāsahaṃ.</gatha>
    <hangnum nr="29"/>
    <gatha type="1"> Tena kammena sukatena, cetanāpaṇidhīhi ca;</gatha>
    <gatha type="last">Jahitvā mānusaṃ dehaṃ, tāvatiṃsa magañchahaṃ.</gatha>
    <hangnum nr="30"/>
    <gatha type="1"> Punāhaṃ bārāṇasiyaṃ, rājā hutvā mahāyaso;</gatha>
    <gatha type="last">Sattukassa tadā ruddho, dvārarodhaṃ akārayiṃ.</gatha>
    <hangnum nr="31"/>
    <gatha type="1"> Tato sapattino <note>[sampattino; sapattāno iticakatthaci]</note> ruddhā, ekāhaṃ rakkhitā ahuṃ;</gatha>
    <gatha type="last">Tato tassa vipākena, pāpuṇiṃ nirayaṃ bhusaṃ.</gatha>
    <hangnum nr="32"/>
    <gatha type="1"> Pacchime ca bhave dāni, jātohaṃ koliye pure;</gatha>
    <gatha type="last">Suppavāsā ca me mātā, mahāli licchavī pitā.</gatha>
    <hangnum nr="33"/>
    <gatha type="1"> Khattiye puññakammena, dvārarodhassa vāhasā;</gatha>
    <gatha type="last">Sattamāse sattavasse, vasiṃkucchimhi dukkhito.</gatha>
    <hangnum nr="34"/>
    <gatha type="1"> Sattāhaṃ dvāramūḷhohaṃ, mahādukkhasamappito;</gatha>
    <gatha type="last">Mātā me chandadānena, eva māsi sudukkhitā.</gatha>
    <hangnum nr="35"/>
    <gatha type="1"> Suvatthitohaṃ nikkhanto, buddhena anukampito;</gatha>
    <gatha type="last">Nikkhantadivaseyeva, pabbajiṃ anagāriyaṃ.</gatha>
    <hangnum nr="36"/>
    <gatha type="1"> Upajjhā sāriputto me, moggallāno mahiddhiko;</gatha>
    <gatha type="last">Kese oropayanto me, anusāsi mahāmati.</gatha>
    <hangnum nr="37"/>
    <gatha type="1"> Kesesu chijjamānesu <note>[channamanesu itipikatthaci]</note>, arahattamapāpuṇīṃ;</gatha>
    <gatha type="last">Devo nāgā manussā ca, paccayānu panenti me.</gatha>
    <hangnum nr="38"/>
    <gatha type="1"> Padumuttaranāmañca, vipassiṃca vināyakaṃ;</gatha>
    <gatha type="last">Saṃpūjayiṃ pamudito, paccayehi visesato.</gatha>
    <hangnum nr="39"/>
    <gatha type="1"> Tato  tesaṃ vipākena, kammānaṃ vipuluttamaṃ;</gatha>
    <gatha type="last">Lābhaṃ labhāmi sabbattha, vane gāme jale thale.</gatha>
    <hangnum nr="40"/>
    <gatha type="1"> Revataṃ dassanatthāya, yadā yāti vināyako;</gatha>
    <gatha type="last">Tiṃsabhikkhusahassehi, saha lokagganāyako.</gatha>
    <hangnum nr="41"/>
    <gatha type="1"> Tadā devo panītehi <note>[paṇītehi itisabbattha]</note>, mamatthāya mahāmati;</gatha>
    <gatha type="last">Paccayehi mahāvīro, sasaṅgho lokanāyako.</gatha>
    <hangnum nr="42"/>
    <gatha type="1"> Upaṭṭhito mayā buddho, gantvā revatamaddasa;</gatha>
    <gatha type="last">Tato jetavanaṃ gantvā, etadagge ṭhapesimaṃ.</gatha>
    <hangnum nr="43"/>
    <gatha type="1"> Lābhīnaṃ sīvali aggo, mama sissesu bhikkhavo;</gatha>
    <gatha type="last">Sabbelokahito satthā, kittayī parisāsumaṃ.</gatha>
    <hangnum nr="44"/>
    <gatha type="1"> Kilesā jhāpitā mayhaṃ, bhavā sabbe samūhatā;</gatha>
    <gatha type="last">Nāgova bandhanaṃ chetvā, viharāmi anāsavo.</gatha>
    <hangnum nr="45"/>
    <gatha type="1"> Svāgataṃ vata me āsi, buddhaseṭṭhassa santikaṃ;</gatha>
    <gatha type="last">Tisso vijjā anuppatto, kataṃ buddhassa sāsanaṃ.</gatha>
    <hangnum nr="46"/>
    <gatha type="1"> Paṭisambhidā catassopi, vimokkhā pica aṭṭhime;</gatha>
    <gatha type="last">Chaḷabhiññā sacchikatā, kataṃ buddhassa sāsananti.</gatha>
    <paragraph>Itthaṃ sudaṃ āyasmā sīvalitthero imā gāthāyo abhāsitthāti.</paragraph>
    <hangnum nr="47"/>
    <gatha type="1"> Sutvāna etaṃ caritaṃ mahabbhutaṃ,</gatha>
    <gatha type="2">Puññānubhāvañca siriṃ sirīmataṃ;</gatha>
    <gatha type="3">Hitvā kusītaṃ kusalaṃ karotha,</gatha>
    <gatha type="last">Kāmāttha kāmaṃ bhavabhoganibbutiṃ.</gatha>
    <centered>Sīvalittherassa vatthuṃ dasamaṃ.</centered>
    <centered>Yakkhavañcitavaggo tatiyo.</centered>
  </text>
</tree>
