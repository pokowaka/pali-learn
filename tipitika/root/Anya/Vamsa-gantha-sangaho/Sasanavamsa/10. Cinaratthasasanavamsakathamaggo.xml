<?xml version='1.0' encoding='UTF-8'?>
<tree text="10. Cinara&#x1E6D;&#x1E6D;has&#x101;sanava&#x1E43;sakath&#x101;maggo" target="text">
  <text>
    <paragraph nr="10"> Tato paraṃ pavakkhāmi cīnaraṭṭhasāsanavaṃsakathāmaggaṃ yathāṭṭhavitamātikāvasena.</paragraph>
    <paragraph>Tatiyasaṅgītāvasāne hi mahāmoggaliputtatissatthero majjhimattheraṃ cinaraṭṭhaṃ pesesi,-tvaṃ etaṃ raṭṭhaṃ gantvā ettha sāsanaṃ patiṭṭhāpehīti.</paragraph>
    <paragraph>Majjhimattheroca kassapagottarena aḷakarevattherena dundabhiyattherena mahārevattherenaca saddhiṃ himavantappadese pañcacīnaraṭṭhaṃ gantvā dhammacakkappavattanasuttantakathāyataṃ desaṃ pasādetvā asītipāṇakoṭiyo maggaphalaratanāni paṭilābhesi. Pañcapica te therā pañcaraṭṭhāni pasādesuṃ. Ekamekassa santike sahassamattā pabbajiṃsu. Evaṃ te tattha sāsanaṃ patiṭṭhāpesuṃ.</paragraph>
    <gatha type="1">Gantvā majjhimatthero, himavantaṃ pasādayi;</gatha>
    <gatha type="last">Yakkhasenaṃ pakāsento, dhammacakkappavattananti.</gatha>
    <paragraph>Tattha kira manussā yebhuyyena candīparamīsvārānaṃ yakkhānaṃ pūjaṃ  karonti. Teneva te pañca therā tesaṃ yakkhasenaṃ pakāsayitvā dhammaṃ desesuṃ. Kasmīragandhāraraṭṭhaṃ pana kadāci kadāci cīnaraṭṭhindassa vijitaṃ hoti, kadāci kadāci pana visuṃ hoti. Tadā pana visuṃyeva ahosīti daṭṭhabbaṃ.</paragraph>
    <paragraph>Cīranaṭṭhe pana bhagavato sāsanaṃ dubbalaṃyeva hutvā aṭṭhāsi, na thiraṃ hutvā. Teneva idāni tattha katthaciyeva sāsanaṃ chāyāmattaṃva paññāyati, vātavegena vikiṇṇaabbhaṃviya tiṭṭhatīti.</paragraph>
    <centered>Iti sāsanavaṃse cīnaraṭṭhasāsanavaṃsakathāmaggo nāma</centered>
    <centered>Dasamo paricchedo.</centered>
    <centered>Evaṃ sabbena sabbaṃ sāsanavaṃsakathāmaggo niṭṭhito.</centered>
    <paragraph>Ettāvatāca –</paragraph>
    <gatha type="1">Laṅkāgatena santena, citrañāṇena bhikkhunā;</gatha>
    <gatha type="last">Saraṇaṅkaranāmena, saddhammaṭṭhitikāminā.</gatha>
    <gatha type="1">Dūratoyeva dīpamhā, sumaṅgalena jotinā;</gatha>
    <gatha type="last">Visuddhasīlināceva, dīpantaraṭṭhabhikkhunā.</gatha>
    <gatha type="1">Aññehicābhiyācito, paññāsāmīti nāmako;</gatha>
    <gatha type="last">Akāsiṃ suṭṭhukaṃ ganthaṃ, sāsanavaṃsappadīpikaṃ.</gatha>
    <gatha type="1">Dvisateca sahasseca, tevīsādhike gate;</gatha>
    <gatha type="last">Puṇṇāyaṃ migasīrassa, niṭṭhaṃ gatāva sabbaso.</gatha>
    <gatha type="1">Koci ettheva doso ce, paññāyati sucittakā;</gatha>
    <gatha type="last">Taṃ khamantu ca suddhiyā, gaṇhantu yuttikaṃ haveti.</gatha>
  </text>
</tree>
