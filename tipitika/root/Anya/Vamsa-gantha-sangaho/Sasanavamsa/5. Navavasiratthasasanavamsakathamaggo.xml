<?xml version='1.0' encoding='UTF-8'?>
<tree text="5. Navav&#x101;s&#x12B;ra&#x1E6D;&#x1E6D;has&#x101;sanava&#x1E43;sakath&#x101;maggo" target="text">
  <text>
    <paragraph nr="5"> Idāni vanavāsīraṭṭhe sirikhettanagarasāsanavaṃsaṃ vakkhāmi. Jinacakke hi ekādhike vassasate sampatte jaṭilo sakko nāgo garuḷo kumbhaṇḍo candī paramīsvarocāti ime satta sirikhettaṃ nāma nagaraṃ māpesuṃ. Tattha dvattapoṅko nāma rājā rajjaṃ kāresi. Tassa kira tīṇi akkhīni santīti. Tadā bhagavato sāvakā arahantā tisahassamattā tattha vasiṃsu. So rājā tesaṃ arahantānaṃ devasikaṃ catūhi paccayehi upatthambhi. Cha sarīradhātuyo ca ekekaṃ ekekasmiṃ nidahitvā cha cetiiyāni kārāpesi. Dakkhiṇabāhuṃ pana nidahitvā ekampi cetiyaṃ kārāpesi.</paragraph>
    <paragraph>Uṇhīsadhātuṃ pana kaṅgarannagarato ānetvā ekampi cetiyaṃ kārāpesi. Taṃ pana tāva na niṭṭhitaṃ. Pacchā anuruddharājā gahetvā arimaddananagaraṃ ānetvā caññiṅkhu nāma cetiye nidhānaṃ  akāsi. Tasmā rakkhitattherassa āgamanato pubbepi sāsanaṃ patiṭṭhāsīti daṭṭhabbaṃ. Tato pacchā sāsanaṃ dubbalaṃ hutvā aṭṭhāsi.</paragraph>
    <centered>Idaṃ vanavāsīraṭṭhe paṭhamaṃ sāsanassa patiṭṭhānaṃ.</centered>
    <paragraph>Mahāmoggaliputtatissattherena pana pesito rakkhitatthero vanavāsīraṭṭhaṃ gantvā ākāse ṭhatvā anamataggapariyāyakathāya vanavāsike pasādesi. Kathāpariyosāne panassa saṭṭhisahassānaṃ dhammābhisamayo ahosi. Sattatisahassamattā pabbajiṃsu. Pañcavihārasatāni patiṭṭhāpesuṃ. Evaṃ so tattha sāsanaṃ patiṭṭhāpesi. Teneva aṭṭha kathāyaṃ –</paragraph>
    <gatha type="1">Gantvāna rakkhitatthero,</gatha>
    <gatha type="2">Vanavāsiṃ mahiddhiko;</gatha>
    <gatha type="3">Antalikkhe ṭhito tattha,</gatha>
    <gatha type="last">Desesi anamataggiyanti vuttaṃ.</gatha>
    <paragraph>Evaṃ vanavāsīraṭṭhe pubbeyeva sāsanaṃ ogāhetvā patiṭṭhahi. Na pana tāva sakalaṃ byāpetvā patiṭṭhahi.</paragraph>
    <centered>Idaṃ tāva vanavāsīraṭṭhe sirikhettanagare dutiyaṃ</centered>
    <centered>Sāsanassa patiṭṭhānaṃ.</centered>
    <paragraph>Jinacakke pana tettiṃsādhike catuvassasate kukkuṭa sīso nāma eko rājā rajjaṃ kāresi. Tassa rañño kāle bhagavato sāvakā arahantā pañcasatamattā ahesuṃ. Tesampi so rājā devasikaṃ catūhi paccayehi upatthambhesi. Sotāpannasakadāgāmianāgāmino pana gaṇanapathaṃ  vītivattā ahesuṃ.</paragraph>
    <centered>Idaṃ vanavāsīraṭṭhe sirikhettanagare paramparābhatavasena</centered>
    <centered>Tatiyaṃ sāsanassa patiṭṭhānaṃ.</centered>
    <paragraph>Iccevaṃ vanavāsīraṭṭhe anekasatehi arahantattherehi sāsanaṃ puṇṇindusaṅkāsaṃ hutvā ativiya vijjotesi. Sāsanika ganthakārā pana mahātherā tattha na sandissanti. Arahantattherā pana rājūnaṃ āyācanaṃ ārabbha dhammasatthaṃ ekaṃ viracayiṃsūti porāṇā vadantīti. Iccevaṃ–</paragraph>
    <gatha type="1">Teca therā mahāpaññā,</gatha>
    <gatha type="2">Paggahetvāna sāsanaṃ;</gatha>
    <gatha type="3">Sūriyo viya atthaṅgo,</gatha>
    <gatha type="last">Upagā maccusantikaṃ.</gatha>
    <gatha type="1">Tasmā hi paṇḍito poso,</gatha>
    <gatha type="2">Yāva maccu nacāgato;</gatha>
    <gatha type="3">Tāva puññaṃ kare niccaṃ,</gatha>
    <gatha type="last">Mā pamajjeyya sabbadāti.</gatha>
    <centered>Iti sāsanavaṃse vanavāsīraṭṭhasāsanavaṃsakathāmaggo</centered>
    <centered>Nāma pañcamo paricchedo.</centered>
  </text>
</tree>
