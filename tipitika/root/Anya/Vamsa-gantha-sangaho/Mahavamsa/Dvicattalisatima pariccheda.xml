<?xml version='1.0' encoding='UTF-8'?>
<tree text="Dvicatt&#x101;l&#x12B;satima pariccheda" target="text">
  <text>
    <subhead>Cha rājako</subhead>
    <hangnum nr="1"/>
    <gatha type="1"> Saṅghatisso  tato āsi, asiggāho mahīpati;</gatha>
    <gatha type="last">Sāsanassa ca raṭṭhassa, vuddhikāmo naye rato.</gatha>
    <hangnum nr="2"/>
    <gatha type="1"> Ṭhānantaraṃ yathārahaṃ, datvā saṅgaṇhiso janaṃ;</gatha>
    <gatha type="last">Tadā khuddakarājassa, moggallāno camūpati.</gatha>
    <hangnum nr="3"/>
    <gatha type="1"> Vasanto rohaṇe sutvā, saṅghatissassa rājataṃ;</gatha>
    <gatha type="last">Khandhavāraṃ sayuddhatthaṃ, mahāgalle nivesayi.</gatha>
    <hangnum nr="4"/>
    <gatha type="1"> Saṅghatisso ca sutvā taṃ, balakāyamapesayi;</gatha>
    <gatha type="last">Yujjhituṃ tena tajjesi, moggallāno mahabbalo.</gatha>
    <hangnum nr="5"/>
    <gatha type="1"> Tato hatthassamādāya, gantvā rattivihārakaṃ;</gatha>
    <gatha type="last">Balaṃ so sannipātento, vāsaṃ tattheva kappayi.</gatha>
    <hangnum nr="6"/>
    <gatha type="1"> Rājā sutvā punā’gantvā, kadallādīnivātake;</gatha>
    <gatha type="last">Yujjhitvā taṃ palāpetvā, pesetvā balamattano.</gatha>
    <hangnum nr="7"/>
    <gatha type="1"> Sayaṃ puramupāgañchi, sopi naṭṭhaṃ savāhiniṃ;</gatha>
    <gatha type="last">Puna pākatikaṃ katvā, kareheramupāgami.</gatha>
    <hangnum nr="8"/>
    <gatha type="1"> Rañño senāpati puttaṃ, pesetvā corasantikaṃ;</gatha>
    <gatha type="last">Yena kenaci lesena, sayaṃ dukkhiva dummano.</gatha>
    <hangnum nr="9"/>
    <gatha type="1"> Āturo viya bāḷhaṃ so, hosi mañcaparāyano;</gatha>
    <gatha type="last">Rājā sutvā pavattitaṃ, upasaṅkamma taṅkhaṇe.</gatha>
    <hangnum nr="10"/>
    <gatha type="1"> Mā tvaṃ soci kumārassa, sammānetvānusāsiya;</gatha>
    <gatha type="last">Handa tvaṃ nagaraṃ rakkha, nate sakkā mayā saha.</gatha>
    <hangnum nr="11"/>
    <gatha type="1"> Yuddhamaṇḍalamāgantuṃ, gilānattāti yojayi;</gatha>
    <gatha type="last">Ubbāsite jane sabbe, vicchinne rājabhojane.</gatha>
    <hangnum nr="12"/>
    <gatha type="1"> Mahāpāḷimhi sampakkaṃ, rañño bhojanamāharuṃ;</gatha>
    <gatha type="last">Rājā dvisvā’ti nibinno, yāva mando na hessati.</gatha>
    <hangnum nr="13"/>
    <gatha type="1"> Ekko  pīti vicintetvā, yuddhāya samāsā’gamā;</gatha>
    <gatha type="last">Saddhiṃ puttena āruyha, hatthiṃsannaddhavāhano.</gatha>
    <hangnum nr="14"/>
    <gatha type="1"> Thokeneva balenāgā, pācinatissapabbataṃ;</gatha>
    <gatha type="last">Evaṃ ubhayato cūḷa-saṅgāme paccupaṭṭhite.</gatha>
    <hangnum nr="15"/>
    <gatha type="1"> Senāpatisamittaddu, yuddhamārabhi pacchato;</gatha>
    <gatha type="last">Putto disvā narindassa, ghātessāmi imaṃ iti.</gatha>
    <hangnum nr="16"/>
    <gatha type="1"> Āha rājā nivāresi, mā te rucci balaṃ idaṃ;</gatha>
    <gatha type="last">Neva sakkā’dhivāsetuṃ, atimandaṃ hanissati.</gatha>
    <hangnum nr="17"/>
    <gatha type="1"> Duvinnaṃ balakāyānaṃ, rājāmajjhagato ahu;</gatha>
    <gatha type="last">Tato senā dvidhā’hosi, corasenāpatīpati.</gatha>
    <hangnum nr="18"/>
    <gatha type="1"> Rañño nāgo madhukavha rukkhacchāyaṃ samāvisi;</gatha>
    <gatha type="last">Tadā chattaṃ patitassa, sākhamāhacca bhūmiyaṃ.</gatha>
    <hangnum nr="19"/>
    <gatha type="1"> Corassa senā taṃ ditvā, haritvā sāmino adā;</gatha>
    <gatha type="last">So taṃ ussāpayichattaṃ, ṭhatvāpabbatamuddhani.</gatha>
    <hangnum nr="20"/>
    <gatha type="1"> Tadā rājabalaṃ rājā, nunamesoti cintiya;</gatha>
    <gatha type="last">Gantvā taṃ parivāresi, rājā āsi tadekako.</gatha>
    <hangnum nr="21"/>
    <gatha type="1"> Hatthikkhandhā tadoruyha-puttaṃ’maccañca sohadaṃ;</gatha>
    <gatha type="last">Upāvisi samīpamhi, merumajjarakānanaṃ.</gatha>
    <hangnum nr="22"/>
    <gatha type="1"> Moggallāno tato laddha-jayo vāhanamādiya;</gatha>
    <gatha type="last">Senāpatiṃca mittadduṃ, tassa puttañca pāpinaṃ.</gatha>
    <hangnum nr="23"/>
    <gatha type="1"> Upāgamma puraṃ rājā, āsī laṅkā talādhipo;</gatha>
    <gatha type="last">Tato cintesi jīvante, sattumhi na sukhaṃ iti.</gatha>
    <hangnum nr="24"/>
    <gatha type="1"> So sutvā pubbarājassa, putto etthāti kujjhiya;</gatha>
    <gatha type="last">Āṇāpesi ca tassā’su, hatthapādāni chindituṃ.</gatha>
    <hangnum nr="25"/>
    <gatha type="1"> Upakkami tadā raññā, āṇatto puriso khaṇe;</gatha>
    <gatha type="last">Chindituṃ hatthapādaṃ so, kumāro rodi dummano.</gatha>
    <hangnum nr="26"/>
    <gatha type="1"> Pūvakhādakahatthaṃ me, chindeyyaṃ ce tadā ahaṃ;</gatha>
    <gatha type="last">Khādisaṃ tena pūveti, haṃ sutvā rājakammiko.</gatha>
    <hangnum nr="27"/>
    <gatha type="1"> Roditvā paridevitvā, rājāṇāya dukhaddito;</gatha>
    <gatha type="last">Vāmaṃ hatthañca pādañca, tassa chindi narādhamo.</gatha>
    <hangnum nr="28"/>
    <gatha type="1"> Jeṭṭhatisso  palāyitvā, rañño putto’paro agā;</gatha>
    <gatha type="last">Aññato malayaṃ desaṃ, merukandaranāmakaṃ.</gatha>
    <hangnum nr="29"/>
    <gatha type="1"> Rājā’tha sasutā’macco, gantvā veḷuvanaṃ raho;</gatha>
    <gatha type="last">Codito tattha bhikkhūhi, kāsāvāni samādiyi.</gatha>
    <hangnum nr="30"/>
    <gatha type="1"> Bhikkhuvesaṃ gahetvāna, rohaṇaṃ gantumānaso;</gatha>
    <gatha type="last">Maṇihīraṃ samāgañchi, tatraṭhā rājasevakā.</gatha>
    <hangnum nr="31"/>
    <gatha type="1"> Sañjānitvā tayopete, tesaṃ pādevarujjhiya;</gatha>
    <gatha type="last">Sāsanaṃ tassa pesesuṃ, rājā sutvā visesato.</gatha>
    <hangnum nr="32"/>
    <gatha type="1"> Tuṭṭho āṇāpayi gantvā, sīghamādāya tejane;</gatha>
    <gatha type="last">Tato sīhagiriṃnetvā, tissaṅkaṃ nirupaddavaṃ.</gatha>
    <hangnum nr="33"/>
    <gatha type="1"> Sīsaṃ gaṇhatha tattheva, rañño ca tanayassa ca;</gatha>
    <gatha type="last">Amaccaṃ pana jīvanta-māneyyātha mama’ntikaṃ.</gatha>
    <hangnum nr="34"/>
    <gatha type="1"> Manussā evamāṇattā, te gahetvā tayojane;</gatha>
    <gatha type="last">Netvā sīhagiriṃkātuṃ, yathāvuttamupakkamuṃ.</gatha>
    <hangnum nr="35"/>
    <gatha type="1"> Tato rājasuto āha, purise kammakārake;</gatha>
    <gatha type="last">Sīsaṃ me paṭhamaṃ chetvā, detha mayhaṃ sukhaṃ iti.</gatha>
    <hangnum nr="36"/>
    <gatha type="1"> Rājaposā tathā’kāsuṃ, pacchāchindiṃsu rājino;</gatha>
    <gatha type="last">Sīsaṃ passatha bālānaṃ, kammaṃ kammavidūjanā.</gatha>
    <hangnum nr="37"/>
    <gatha type="1"> Evaṃ aniccā bhogāhi, adhuvā asayaṃvasī;</gatha>
    <gatha type="last">Tattha laggā kathaṃ niccaṃ, sukhaṃ bho na gavesatha.</gatha>
    <hangnum nr="38"/>
    <gatha type="1"> Rañño sāsanamāhaṃsu, amaccassa hitesino;</gatha>
    <gatha type="last">Taṃ sutvāna hasitvāna, idaṃ vacanamabravi.</gatha>
    <hangnum nr="39"/>
    <gatha type="1"> Chinnasīso mayā diṭṭho, mayi jīvati sāmiko;</gatha>
    <gatha type="last">Ṭhapetvā hampi sevāmi, aho aññañhi sāmikaṃ.</gatha>
    <hangnum nr="40"/>
    <gatha type="1"> Idha taṃ mārayitvāna, chāyaṃ tassa harissatha;</gatha>
    <gatha type="last">Aho aññāṇakā tumhe, maññe ummattakā iti.</gatha>
    <hangnum nr="41"/>
    <gatha type="1"> Iti vatvāna so pāde, gahetvā sāmino sayi;</gatha>
    <gatha type="last">Tassa te haraṇopāyaṃ, apassantā yathā tathā.</gatha>
    <hangnum nr="42"/>
    <gatha type="1"> Tassāpi sīsaṃ chetvāna, maccā ādāya tīṇi’pi;</gatha>
    <gatha type="last">Rañño dassetumāhacca, rājā tusittha nibbhayo.</gatha>
    <hangnum nr="43"/>
    <gatha type="1"> Duṭṭhasenā  patissā’dā, tato malayarājataṃ;</gatha>
    <gatha type="last">Asiggāhakaṭhānamhi, tassa puttaṃ ṭhapesi ca.</gatha>
    <hangnum nr="44"/>
    <gatha type="1"> Thūpattayampi chādesi, vatthehi ahatehi so;</gatha>
    <gatha type="last">Tathā laṅkātale sabbe, thūpekāsi mahussavaṃ.</gatha>
    <hangnum nr="45"/>
    <gatha type="1"> Kesadhātuñca nāthassa, dāṭhādhātuṃ tatheva ca;</gatha>
    <gatha type="last">Mahābodhiṃ sasakkaccaṃ, mahāpūjāya sakkari.</gatha>
    <hangnum nr="46"/>
    <gatha type="1"> Sabbaṃ vesākhapūjādiṃ, cārittaṃnugataṃ akā;</gatha>
    <gatha type="last">Dhammakammena sodhesi, sabbaṃ sugatasāsanaṃ.</gatha>
    <hangnum nr="47"/>
    <gatha type="1"> Piṭakānañca sajjhāyaṃ, mahāpūjāya kārayi;</gatha>
    <gatha type="last">Lābhaṃ datvā tirekena, pūjayittha bahussute.</gatha>
    <hangnum nr="48"/>
    <gatha type="1"> Bhikkhūnaṃ dīpavāsīnaṃ, sabbesaṃ cīvaraṃ agā;</gatha>
    <gatha type="last">Āvāsesu ca sabbesu, kathinaṃ attharāpayi.</gatha>
    <hangnum nr="49"/>
    <gatha type="1"> Paṭimāyo ca kāresi, jiṇṇañca paṭisaṅkhari;</gatha>
    <gatha type="last">Loṇakkhettañca pādāsi, saṅghassa tisatādhikaṃ.</gatha>
    <hangnum nr="50"/>
    <gatha type="1"> Kārapiṭṭhimhi kāresi, moggallāna vihārakaṃ;</gatha>
    <gatha type="last">Vihārā piṭṭhigāmañca, sagāmaṃ vaṭagāmakaṃ.</gatha>
    <hangnum nr="51"/>
    <gatha type="1"> Tathā cetiyagehañca’-kāsi rakkhavihārake;</gatha>
    <gatha type="last">Vihāraṃ naṃ bahunnaṃ so, bhogagāme bahū adā.</gatha>
    <hangnum nr="52"/>
    <gatha type="1"> Evaṃ puññānī so’kāsi, appameyyāni bhūmipo;</gatha>
    <gatha type="last">Sampattīnamanicattaṃ, saranto pubbarājino.</gatha>
    <hangnum nr="53"/>
    <gatha type="1"> Tadā kenaci dosena, kuddhomalayarājino;</gatha>
    <gatha type="last">Saritvā pubbarājassa, kataṃ tena virūpakaṃ.</gatha>
    <hangnum nr="54"/>
    <gatha type="1"> Upāyena gahetvāna, hatthapādañca chedayi;</gatha>
    <gatha type="last">Taṃ sutvā so asiggāho, saputto rohaṇaṃgato.</gatha>
    <hangnum nr="55"/>
    <gatha type="1"> Vasanto tattha so katvā, hatthe janapadaṃ lahuṃ;</gatha>
    <gatha type="last">Jeṭṭhasissamupagañchi, nilīnaṃ malaye ṭhitaṃ.</gatha>
    <hangnum nr="56"/>
    <gatha type="1"> Saddhiṃ tenasaghātento, raṭṭhaṃ janapadaṃ khaṇe;</gatha>
    <gatha type="last">Doḷapabbatamāgamma, khandhāvāraṃ nivesayi.</gatha>
    <hangnum nr="57"/>
    <gatha type="1"> Rājā sutvāna taṃ sabbaṃ, sannaddhabalavāhano;</gatha>
    <gatha type="last">Khandhāvāraṃ nivesesi, gantvā tasseva santikaṃ.</gatha>
    <hangnum nr="58"/>
    <gatha type="1"> Tadā  pajjararogena, manussārājino bahū;</gatha>
    <gatha type="last">Upaddutā matā āsuṃ, taṃ sutvā so asiggaho.</gatha>
    <hangnum nr="59"/>
    <gatha type="1"> Yuddhamārabhivegena, rañño senātidubbalā;</gatha>
    <gatha type="last">Pabhijjitvā palāyittha, rājāpacchā palāyi so.</gatha>
    <hangnum nr="60"/>
    <gatha type="1"> Disvā ekākinaṃ yantaṃ, sīhapabbatasantike;</gatha>
    <gatha type="last">Asiggāho mahārājaṃ, mārayittha saparisaṃ.</gatha>
    <hangnum nr="61"/>
    <gatha type="1"> Ohīnaṃ pacchato jeṭṭha-tissampi pana mārituṃ;</gatha>
    <gatha type="last">Sāsanaṃ tassa pesesi, ehi rājā bhavāhīti.</gatha>
    <hangnum nr="62"/>
    <gatha type="1"> So taññatvā palāyitvā, nivatto malayaṃ agā;</gatha>
    <gatha type="last">Kathañhi laddhaṃ kicchena, rajjaṃso deti me iti.</gatha>
    <hangnum nr="63"/>
    <gatha type="1"> Evaṃ kho dallanāmaṃ so, moggallānaṃ narissaraṃ;</gatha>
    <gatha type="last">Māretvā chahi vassehi, sampattabalavāhano.</gatha>
    <hangnum nr="64"/>
    <gatha type="1"> Athā’gantvā asiggāho, anurādhapuraṃ varaṃ;</gatha>
    <gatha type="last">Rājā hutvā pavattesi, āṇācakkaṃ mahītale.</gatha>
    <hangnum nr="65"/>
    <gatha type="1"> Sa silāmeghavaṇṇavho, saṅghaṃ bodhiñca vandiya;</gatha>
    <gatha type="last">Thūpattayañca sakkāsi, mahāpāḷiñca vaḍḍhayi.</gatha>
    <hangnum nr="66"/>
    <gatha type="1"> Pāyāsaṃ’dāsi saṅghassa, sappiphāṇitasaṅkhataṃ;</gatha>
    <gatha type="last">Chātake atikicchamhi, parissāvanameva ca.</gatha>
    <hangnum nr="67"/>
    <gatha type="1"> Sabbadānena saṅgaṇhī, kapaṇaddhivaṇibbake;</gatha>
    <gatha type="last">Pūvamūladhanaṃcā’dā, kumārānaṃ mahādayo.</gatha>
    <hangnum nr="68"/>
    <gatha type="1"> Vihāre abhaye buddhaṃ, pūjayittha sīlāmayaṃ;</gatha>
    <gatha type="last">Jiṇṇañca gehaṃ tassā’kā, nānāratanacittikaṃ.</gatha>
    <hangnum nr="69"/>
    <gatha type="1"> Kolavāpiñca datvāna, ārakkhatthaṃ jinassa so;</gatha>
    <gatha type="last">Pūjaṃ sabbopahārehi, sabbakālaṃ pavattayi.</gatha>
    <hangnum nr="70"/>
    <gatha type="1"> Evaṃ tasmiṃ mahīpāle, vasante puññabhājane;</gatha>
    <gatha type="last">Nāyako sirināgavho, jeṭṭhatissassa mātulo.</gatha>
    <hangnum nr="71"/>
    <gatha type="1"> Gantvāna paratīraṃ so, ādāya damiḷe bahū;</gatha>
    <gatha type="last">Āgantvā uttaraṃ desaṃ, gaṇhituṃ tamupakkami.</gatha>
    <hangnum nr="72"/>
    <gatha type="1"> Rājāpi sutvā taṃ gantvā, yujjhitvā rājamittake;</gatha>
    <gatha type="last">Gāme hantvāna taṃ tena, damiḷe saddhimāgate.</gatha>
    <hangnum nr="73"/>
    <gatha type="1"> Hatasese  gahetvāna, katvā paribhavaṃ bahuṃ;</gatha>
    <gatha type="last">Adāsi dāse katvāna, vihāresu tahiṃ tahiṃ.</gatha>
    <hangnum nr="74"/>
    <gatha type="1"> Evaṃsampattavijaye, puramāgammabhūmipe;</gatha>
    <gatha type="last">Sabbaṃ raṭṭhaṃ visodhetvā, vasante akuto bhaye.</gatha>
    <hangnum nr="75"/>
    <gatha type="1"> Bhikkhubodhī sanāmo’tha, vihāre abhayuttare;</gatha>
    <gatha type="last">Dussīle bahule disvā, pabbajjāya navopi so.</gatha>
    <hangnum nr="76"/>
    <gatha type="1"> Rājānamupasaṅkamma, dhammakammamayācatha;</gatha>
    <gatha type="last">Rājā te neva kāresi, dhammakammaṃ vihārake.</gatha>
    <hangnum nr="77"/>
    <gatha type="1"> Dussīlā nihaṭā tena, sabbe mantiya ekato;</gatha>
    <gatha type="last">Raho taṃ mārayitvāna, taṃ kammaṃ paṭibāhayyuṃ.</gatha>
    <hangnum nr="78"/>
    <gatha type="1"> Rājā sutvā tadā kuddho, sabbegaṇhiya ekato;</gatha>
    <gatha type="last">Akā pokkharaṇī pāle, chinnahatthe sabandhane.</gatha>
    <hangnum nr="79"/>
    <gatha type="1"> Aññe tattha sataṃ bhikkhū, jambudīpe khipāpayi;</gatha>
    <gatha type="last">Saranto tassa ussāhaṃ, parisodhesi sāsanaṃ.</gatha>
    <hangnum nr="80"/>
    <gatha type="1"> Bhikkhū theriyavāde so, kātuṃ tehi uposathaṃ;</gatha>
    <gatha type="last">Ārādhetvā paṭikkhitto, pakuppitvā anādaro.</gatha>
    <hangnum nr="81"/>
    <gatha type="1"> Akkositvā ca bhāsitvā, vācāhi pharusāhi so;</gatha>
    <gatha type="last">Bhikkhū te akkhamāpetvā, dakkhiṇaṃ desamajjhagā.</gatha>
    <hangnum nr="82"/>
    <gatha type="1"> Tassa so mahatā phuṭṭho, rogena marisajjukaṃ;</gatha>
    <gatha type="last">Evaṃ navahi vassehi, pariccaji mahītalaṃ.</gatha>
    <hangnum nr="83"/>
    <gatha type="1"> Tassa putto tato agga-bodhi nāmo kumārako;</gatha>
    <gatha type="last">Āsi rājāsirisaṅgha-bodhināmena visuto.</gatha>
    <hangnum nr="84"/>
    <gatha type="1"> Kaṇiṭṭhaṃ bhātaraṃ māṇaṃ, oparajje’bhisañciya;</gatha>
    <gatha type="last">Tassā’dā dakkhiṇaṃ desaṃ, sayoggabalavāhanaṃ.</gatha>
    <hangnum nr="85"/>
    <gatha type="1"> Rājā so pubbarājūnaṃ, pavattaṃ na vināsiya;</gatha>
    <gatha type="last">Raṭṭhaṃ dhammena pālesi, saṅghañca bahumānayi.</gatha>
    <hangnum nr="86"/>
    <gatha type="1"> Jeṭṭhatisso’tha taṃ sabbaṃ, suṇitvā malaye ṭhito;</gatha>
    <gatha type="last">Ariṭṭhaṃ girimāgamma, saṅgahesi mahājanaṃ.</gatha>
    <hangnum nr="87"/>
    <gatha type="1"> Katvā hatthagate pubba-dakkhiṇe susamānase;</gatha>
    <gatha type="last">Kamena puramāgantu-mārabhittha mahābalo.</gatha>
    <hangnum nr="88"/>
    <gatha type="1"> Dāṭhāsiva  mamaccañca, gahetuṃ pacchimaṃ disaṃ;</gatha>
    <gatha type="last">Pesayitvā sayaṃ gāme, vasittha siripiṭṭhike.</gatha>
    <hangnum nr="89"/>
    <gatha type="1"> Rājā nisamma taṃsabbaṃ, uparājaṃ visajjayi;</gatha>
    <gatha type="last">Sabalaṃ pacchimaṃ desaṃ, so gantvā taṃ palāpayi.</gatha>
    <hangnum nr="90"/>
    <gatha type="1"> Potakaṃva kulāvamhi, sakkā hantunti dārakaṃ;</gatha>
    <gatha type="last">Māyettaṃ āgataṃ rājā, kumārā’macca maggahī.</gatha>
    <hangnum nr="91"/>
    <gatha type="1"> Jeṭṭhatissaṃpi etaṃva, gaṇhissāmīti cintiya;</gatha>
    <gatha type="last">Thokeneva balenāgā, nirāsaṅkotivikkamo.</gatha>
    <hangnum nr="92"/>
    <gatha type="1"> Jeṭṭhasissopi taṃ sutvā, sannaddhabalavāhano;</gatha>
    <gatha type="last">Sāgaro bhinnavelova, rājasenaṃ samotthari.</gatha>
    <hangnum nr="93"/>
    <gatha type="1"> Rājasenā pabhijjittha, rājā āruyha kuñjaraṃ;</gatha>
    <gatha type="last">Eko aññātavesena, palāyitvā khaṇena so.</gatha>
    <hangnum nr="94"/>
    <gatha type="1"> Chaṭṭhe māsamhi rajjamhā, nāvamāruyha sajjukaṃ;</gatha>
    <gatha type="last">Jambudīpamagāhitvā, dhanaṃ desañca ñātake.</gatha>
    <hangnum nr="95"/>
    <gatha type="1"> Jeṭṭhatisso tato hutvā, pure rājāyathā pure;</gatha>
    <gatha type="last">Sabbaṃ kiccaṃ pavattesi, paripālesi sāsanaṃ.</gatha>
    <hangnum nr="96"/>
    <gatha type="1"> Mahādāragiriṃ so’dā, vihāre abhayuttare;</gatha>
    <gatha type="last">Mahāvihārassā’dāsi, mahāmettavhabodhikaṃ.</gatha>
    <hangnum nr="97"/>
    <gatha type="1"> Goṇḍigāmañca pādāsi, rājā jetavanassa so;</gatha>
    <gatha type="last">Mātulaṅgaṇakañceva, gāmañco dumbaraṅgaṇaṃ.</gatha>
    <hangnum nr="98"/>
    <gatha type="1"> Mahānāgassa pādāsi, padhānagharakassa so;</gatha>
    <gatha type="last">Kassapassa girissāpi, āhāraṃ ambilāpikaṃ.</gatha>
    <hangnum nr="99"/>
    <gatha type="1"> Gāmaṃ kakkhalavitthiñca, adāveḷuvanassa so;</gatha>
    <gatha type="last">Gaṅgāmāti vihārassa, kehetaṃ gāmakaṃ adā.</gatha>
    <hangnum nr="100"/>
    <gatha type="1"> Antarāgaṅgasavhassa, cullamātikagāmakaṃ;</gatha>
    <gatha type="last">Mayettikassapāvāse, sahanna nagaraṃ adā.</gatha>
    <hangnum nr="101"/>
    <gatha type="1"> Kāḷavāpi vihārassa, udavhaṃ gāmamādisi;</gatha>
    <gatha type="last">Ete caññeca so bhoga-gāmehi paripūrayi.</gatha>
    <hangnum nr="102"/>
    <gatha type="1"> Jiṇṇaṃ satasahassehi, tīhi so paṭisaṅkhari;</gatha>
    <gatha type="last">Bhikkhūnaṃ dīpavāsīnaṃ, ticīvaramadāsi ca.</gatha>
    <hangnum nr="103"/>
    <gatha type="1"> Jambudīpagatassā’suṃ , rañño sodariyā narā;</gatha>
    <gatha type="last">Tattha tattha nilīnā te, desaṃ hantumupakkamuṃ.</gatha>
    <hangnum nr="104"/>
    <gatha type="1"> Sutvā taṃ jeṭṭhatisso’tha, kāḷavāpiṃupacca so;</gatha>
    <gatha type="last">Yujjhanto tehi tattheva, vāsaṃ’kāsi savāhano.</gatha>
    <hangnum nr="105"/>
    <gatha type="1"> Paratīraṃ gato rājā, gahetvā damiḷaṃ balaṃ;</gatha>
    <gatha type="last">Kāḷavāpimupāgamma, kātuṃ yuddhamupakkami.</gatha>
    <hangnum nr="106"/>
    <gatha type="1"> Jeṭṭhatissopi sannaddha balakāyo dhanāyudho;</gatha>
    <gatha type="last">Jambudīpaṃ gamāpetvā, amaccaṃ dāṭhasivakaṃ.</gatha>
    <hangnum nr="107"/>
    <gatha type="1"> Vammitaṃ gajamāruyha, yujjhanto attano balaṃ;</gatha>
    <gatha type="last">Ohīyamānaṃ disvāna, āruḷhaṃ attanā saha.</gatha>
    <hangnum nr="108"/>
    <gatha type="1"> Mahāmaccavaco vedaṃ, sandesaṃ me mahesiyā;</gatha>
    <gatha type="last">Ārocehi yathākāmaṃ, pacchā tava karissati.</gatha>
    <hangnum nr="109"/>
    <gatha type="1"> Pabbajitvā mahādevī, sajjhāyitvā ca āgamaṃ;</gatha>
    <gatha type="last">Abhidhammaṃ kathetvāna, pattiṃ dehīti rājino.</gatha>
    <hangnum nr="110"/>
    <gatha type="1"> Iccetaṃ sāsanaṃ datvā, damiḷe āgatāgate;</gatha>
    <gatha type="last">Yāva yuddhaṃ nihantvāna, āyumhi khayamāgate.</gatha>
    <hangnum nr="111"/>
    <gatha type="1"> Veḷuppadamiḷaṃ nāma, disvā yujjhitumāgataṃ;</gatha>
    <gatha type="last">Tambulatthaviyaṃ hatthe, rakkhanto churikaṃ tadā.</gatha>
    <hangnum nr="112"/>
    <gatha type="1"> Tato nikkaraṇiṃ sammā, gahetvā sīsamattano;</gatha>
    <gatha type="last">Chetvā hatthimhi appetvā, churikaṃ kosiyaṃ khipi.</gatha>
    <hangnum nr="113"/>
    <gatha type="1"> Ugghosayi mahāsenā, mahāmaccopi so tadā;</gatha>
    <gatha type="last">Gantvā’bhiyogaṃ vatvāna, sīsacchedamhi rājino.</gatha>
    <hangnum nr="114"/>
    <gatha type="1"> Sandesaṃ deviyā vatvā, tāya pabbajjasāsane;</gatha>
    <gatha type="last">Samāpito bhidhammamhi, saddhimaṭṭhakathāya hi.</gatha>
    <hangnum nr="115"/>
    <gatha type="1"> Dhammāsanā samoruyha, nisīdiya mahītale;</gatha>
    <gatha type="last">Ehi rañño mahākāraṃ, dassehī’ti niyojito.</gatha>
    <hangnum nr="116"/>
    <gatha type="1"> Nisajja purato tassā, chinditvā sīsamattano;</gatha>
    <gatha type="last">Khipitvā churikaṃ āha, evaṃ devo mato iti.</gatha>
    <hangnum nr="117"/>
    <gatha type="1"> Sā taṃ disvā-tisokena, phāletvā hadayaṃ matā;</gatha>
    <gatha type="last">Evaṃ pañcahi māsehi, rājā so tidivaṃ gato.</gatha>
    <hangnum nr="118"/>
    <gatha type="1"> Evaṃ  vijitasaṅgāmo, sattavo abhimaddiya;</gatha>
    <gatha type="last">Rajjaṃ pākatikaṃ katvā, viharanto pure vare.</gatha>
    <hangnum nr="119"/>
    <gatha type="1"> Uparājassa nāmena, kāritassa pana’ttanā;</gatha>
    <gatha type="last">Mahallarājā savhassa, padhānagharakassa so.</gatha>
    <hangnum nr="120"/>
    <gatha type="1"> Addhā gāmadvayaṃ rājā, haṅkāraṃ sāmugāmakaṃ;</gatha>
    <gatha type="last">Kehellarājabhāgañca, sabbepi paricārake.</gatha>
    <hangnum nr="121"/>
    <gatha type="1"> Tathā jetavanassa’dā, mahāmaṇikagāmakaṃ;</gatha>
    <gatha type="last">Mayettikassapāvāsaṃ, sālagāmena pūjayi.</gatha>
    <hangnum nr="122"/>
    <gatha type="1"> Ambillapadaraṃ cā’dā, cetiyassa girissa so;</gatha>
    <gatha type="last">Pulatthinagare kāsi, mahāpānādi dīpakaṃ.</gatha>
    <hangnum nr="123"/>
    <gatha type="1"> Amaccā tassa māresuṃ, māṇavhaṃ yuvarājakaṃ;</gatha>
    <gatha type="last">Antopure’parajjhitvā, datvāpi samamettikaṃ.</gatha>
    <hangnum nr="124"/>
    <gatha type="1"> Tato kassapanāmaṃ so, kaṇiṭṭhaṃ sakabhātaraṃ;</gatha>
    <gatha type="last">Pālento santatiṃ rājā, oparajje’bhisecayi.</gatha>
    <hangnum nr="125"/>
    <gatha type="1"> Māṇassa maraṇaṃ sutvā, gahetvā damiḷe lahuṃ;</gatha>
    <gatha type="last">Dāṭhāsivo samāgañchi, gāmaṃ tintiṇī nāmakaṃ.</gatha>
    <hangnum nr="126"/>
    <gatha type="1"> Tassāgamanamaññāma, nikkhamitvā savāhano;</gatha>
    <gatha type="last">Yujjhanto dvārase vasse, jambudīpaṃ palātavā.</gatha>
    <hangnum nr="127"/>
    <gatha type="1"> Pahāya sabbaṃ gacchanto, saññāṇatthāya attano;</gatha>
    <gatha type="last">Ekāvaliṃ gahetvāva, ekākī so hi nikkhami.</gatha>
    <hangnum nr="128"/>
    <gatha type="1"> Ekāvaliṃ vināceva, rājā hutvā yathāvidhiṃ;</gatha>
    <gatha type="last">Ahu dāṭhopatissoti, visuto dharaṇī tale.</gatha>
    <hangnum nr="129"/>
    <gatha type="1"> Itaro laddhaokāso, rajjamaggahi yujjhiya;</gatha>
    <gatha type="last">Aññamaññaṃ palāpesuṃ, evaṃ te antarantarā.</gatha>
    <hangnum nr="130"/>
    <gatha type="1"> Evaṃ ubhinnaṃ rājūnaṃ, saṅgāmenā’bhipīḷito;</gatha>
    <gatha type="last">Loko upadduto-sabbo vihīnadhanadhaññavā.</gatha>
    <hangnum nr="131"/>
    <gatha type="1"> Dāṭhopatisso nāsesi, sabbaṃ pubbakarājūnaṃ;</gatha>
    <gatha type="last">Gaṇhī tīsu nikāyesu, sāraṃ dhātugharesu ca.</gatha>
    <hangnum nr="132"/>
    <gatha type="1"> Suvaṇṇapaṭimāyo so, suvaṇṇaṃ gaṇhi bhindiya;</gatha>
    <gatha type="last">Soṇṇamālādikaṃ sabbaṃ, pūjābhaṇḍaṃ nirākari.</gatha>
    <hangnum nr="133"/>
    <gatha type="1"> Thūpārāme  tathāgaṇhi, sovaṇṇaṃ thupikaṃ ghare;</gatha>
    <gatha type="last">Mahaggharatanākiṇṇaṃ, chattaṃ bhindittha cetiye.</gatha>
    <hangnum nr="134"/>
    <gatha type="1"> Mahāpāḷimhi nāvāyo, damiḷānaṃ sadāpayi;</gatha>
    <gatha type="last">Rājagehā nijhāpesuṃ, saddhiṃ dhātugharena te.</gatha>
    <hangnum nr="135"/>
    <gatha type="1"> Pacchā vippaṭisārī so, desetuṃ, pāpamattano;</gatha>
    <gatha type="last">Kāresi saha bhogena, sākavatthuvihārakaṃ.</gatha>
    <hangnum nr="136"/>
    <gatha type="1"> Bhāgineyyopi ratana-dāṭho iti jane suto;</gatha>
    <gatha type="last">Mahādīpādo hutvāna, sabhogo tamupaṭṭhahi.</gatha>
    <hangnum nr="137"/>
    <gatha type="1"> Aggabodhimhi sampatte, rajjaṃ yuddhabalena ca;</gatha>
    <gatha type="last">Kassapo yuvarājā so, senaṃ rakkhitumattano.</gatha>
    <hangnum nr="138"/>
    <gatha type="1"> Duppañño sahasā bhetvā, thūpārāmamhi cetiyaṃ;</gatha>
    <gatha type="last">Devānaṃpiyatissena, khuddarājena ceva hi.</gatha>
    <hangnum nr="139"/>
    <gatha type="1"> Pubbakehica rājūhi, pūjitaṃdhanasārakaṃ;</gatha>
    <gatha type="last">Aggahesi dunnitīhi, pāpakehi purakkhato.</gatha>
    <hangnum nr="140"/>
    <gatha type="1"> Dakkhiṇassa vihārassa, cetiyaṃ paribhindiya;</gatha>
    <gatha type="last">Aggahesi dhanaṃ sāraṃ, evamaññepi bhindayi.</gatha>
    <hangnum nr="141"/>
    <gatha type="1"> Evaṃ karontaṃ taṃ rājā, dunnitikapurakkhataṃ;</gatha>
    <gatha type="last">Nāsakkhi kira vāretuṃ, aho pāpā nivāriyā.</gatha>
    <hangnum nr="142"/>
    <gatha type="1"> Taṃ vāretu masakkonto, thūpārāmamhi cetiyaṃ;</gatha>
    <gatha type="last">Bhinnaṃ tena sakāresi, sahassena samaṅgalaṃ.</gatha>
    <hangnum nr="143"/>
    <gatha type="1"> Tadā dāṭhopatissena, aggabodhi narissaro;</gatha>
    <gatha type="last">Jito rohaṇamevā’gā, sajjetuṃ balavāhanaṃ.</gatha>
    <hangnum nr="144"/>
    <gatha type="1"> Tatra ṭhito soḷasame, vasse byādhihato mato;</gatha>
    <gatha type="last">Tadā tassa kaṇiṭṭho so, yuvarājāpi kassapo.</gatha>
    <hangnum nr="145"/>
    <gatha type="1"> Dāṭhopatissa rājānaṃ, jambudīpaṃ palāpiya;</gatha>
    <gatha type="last">Ekarajjamakādesaṃ, makuṭantu na dhārayi.</gatha>
    <hangnum nr="146"/>
    <gatha type="1"> Sādhūnaṃ saṅgamene’sa, hutvā vippaṭisārako;</gatha>
    <gatha type="last">Nāsaṃ pāpassa kammassa, karissāmīti cintiya.</gatha>
    <hangnum nr="147"/>
    <gatha type="1"> Pupphārāme phalārāme, vāpiyo’pi ca kārayi;</gatha>
    <gatha type="last">Mahācetittayañcāpi, mahāpūjāhi sakkari.</gatha>
    <hangnum nr="148"/>
    <gatha type="1"> Thūpārāmañca  pūjetvā, ekaṃgāmañca tassadā;</gatha>
    <gatha type="last">Sabbāgamiyabhikkhūhi, dhammaṃdesāpayittha ca.</gatha>
    <hangnum nr="149"/>
    <gatha type="1"> Katvā maricavaṭṭimhi, pāsādaṃ sutthiraṃ tahiṃ;</gatha>
    <gatha type="last">Vāsayittha mahātheraṃ, nāgasāla nivāsitaṃ.</gatha>
    <hangnum nr="150"/>
    <gatha type="1"> Tatraṭṭhaṃ tamupaṭṭhāya, paccayeti catūhi’pi;</gatha>
    <gatha type="last">Abhidhammaṃ kathāpesi, saddhimaṭṭhakathāya so.</gatha>
    <hangnum nr="151"/>
    <gatha type="1"> Nāgasālakamāvāsaṃ, katvā tasseva’dāsi so;</gatha>
    <gatha type="last">Mahāniṭṭhilagāmañca, paccayatthāya tassa’dā.</gatha>
    <hangnum nr="152"/>
    <gatha type="1"> Atha dāthopatisso so, jambudīpā idhāgato;</gatha>
    <gatha type="last">Mahantaṃ balamādāya, karonto tena āhavaṃ.</gatha>
    <hangnum nr="153"/>
    <gatha type="1"> Kassapena susannaddha-vāhanena tato mari;</gatha>
    <gatha type="last">Dvādasāsuṃ kiretassa, rājabhūtassa hāyanā.</gatha>
    <hangnum nr="154"/>
    <gatha type="1"> Tassa dāṭhopatissassa, bhāgineyyo sanāmako;</gatha>
    <gatha type="last">Jambudīpaṃ palāyittha, bhīto tamhā mahāraṇe.</gatha>
    <hangnum nr="155"/>
    <gatha type="1"> Evaṃ aniccā vata sabbabhogā,</gatha>
    <gatha type="2">Sudullabhā ceva khaṇeva sobhā;</gatha>
    <gatha type="3">Tasmāhi etesu ratiṃ vihāya,</gatha>
    <gatha type="last">Bhaveyya dhammābhimukho hitesī.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Cha rājako nāma</centered>
    <centered>Dvicattālīsatimo paricchedo.</centered>
  </text>
</tree>
