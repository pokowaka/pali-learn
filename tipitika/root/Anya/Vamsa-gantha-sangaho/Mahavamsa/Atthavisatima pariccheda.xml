<?xml version='1.0' encoding='UTF-8'?>
<tree text="A&#x1E6D;&#x1E6D;hav&#x12B;satima pariccheda" target="text">
  <text>
    <subhead>Mahā thūpasādhana lābho</subhead>
    <hangnum nr="1"/>
    <gatha type="1"> Tato satasahassaṃ so, vissajjetvā mahīpati;</gatha>
    <gatha type="last">Kārāpesi mahābodhi-pūjaṃ suḷāramuttamaṃ.</gatha>
    <hangnum nr="2"/>
    <gatha type="1"> Tato puraṃ pavisinto, thūpaṭhāne nivesitaṃ;</gatha>
    <gatha type="last">Passitvāna sīlāyūpaṃ, saritvā pubbakaṃ sutiṃ.</gatha>
    <hangnum nr="3"/>
    <gatha type="1"> ‘‘Kāressāmi mahāthūpaṃ’’, iti haṭṭho mahātalaṃ;</gatha>
    <gatha type="last">Āruyha rattiṃ bhuñjitvā, sayito iti cintayi.</gatha>
    <hangnum nr="4"/>
    <gatha type="1"> ‘‘Damiḷe  maddamānena, loko’yaṃ pīḷito mayā;</gatha>
    <gatha type="last">Na sakkā balimuddhattuṃ, taṃ vajjiya baliṃ ahaṃ.</gatha>
    <hangnum nr="5"/>
    <gatha type="1"> Kārayanto mahāthūpaṃ, kataṃ dhammena iṭṭhikā;</gatha>
    <gatha type="last">Uppādessāmi ‘‘iccevaṃ, cintayantassa cintitaṃ.</gatha>
    <hangnum nr="6"/>
    <gatha type="1"> Chattamhi devatājānī, tato kolāhalaṃ ahu;</gatha>
    <gatha type="last">Devesu ñatvā taṃ sakko, vissakammāna mabravi.</gatha>
    <hangnum nr="7"/>
    <gatha type="1"> ‘‘Iṭṭhakattaṃ cetiyassa, rājā cintesi gāmaṇi;</gatha>
    <gatha type="last">Gantvā purā yojanamhi, gambhīra nadī yantike.</gatha>
    <hangnum nr="8"/>
    <gatha type="1"> Māpehi iṭṭhikā tattaṃ’, iti sakke na bhāsito;</gatha>
    <gatha type="last">Vissakammo idhāgamma, māpesi tattha iṭṭhikā.</gatha>
    <hangnum nr="9"/>
    <gatha type="1"> Pabhāte luddako tattha, sunakhehi vanaṃ agā;</gatha>
    <gatha type="last">Vodhārūpena dassesi, luddakaṃ bhummadevatā.</gatha>
    <hangnum nr="10"/>
    <gatha type="1"> Luddako taṃ’nubandhanto, gantvā disvāna iṭṭhakā;</gatha>
    <gatha type="last">Antarahitāya godhāya, iti cidhantasi so tahiṃ.</gatha>
    <hangnum nr="11"/>
    <gatha type="1"> ‘‘Kāretu kāmo kira no, mahāthūpaṃ mahīpati;</gatha>
    <gatha type="last">Upāyanamidaṃ tassaṃ’, iti gantvā nivedayi.</gatha>
    <hangnum nr="12"/>
    <gatha type="1"> Tassa taṃ vacanaṃ sutvā, piyaṃ janahi tappiyo;</gatha>
    <gatha type="last">Rājā kāresi sakkāraṃ, mahantaṃ tuṭṭhamānaso.</gatha>
    <hangnum nr="13"/>
    <gatha type="1"> Purāpubbuttare dese, yojanattaya matthake;</gatha>
    <gatha type="last">Ācāra viṭṭhigāmamhi, soḷasakarīse kale.</gatha>
    <hangnum nr="14"/>
    <gatha type="1"> Sovaṇṇa bījānu’ṭṭhiṃsu, vividhāni pamāṇato;</gatha>
    <gatha type="last">Vidatthukkaṭṭha māṇāni, aṅgulimāṇā niheṭhato.</gatha>
    <hangnum nr="15"/>
    <gatha type="1"> Suvaṇṇa puṇṇaṃ taṃ bhūmiṃ, disvā saṅgāmavāsikā;</gatha>
    <gatha type="last">Suvaṇṇa pāhiṃ ādāya, gantvā rañño nivedayuṃ.</gatha>
    <hangnum nr="16"/>
    <gatha type="1"> Purāpācina passamhi, satta yojana matthake;</gatha>
    <gatha type="last">Gaṅgāpāre tambapiṭṭhe, tambalohaṃ samuṭṭhahi.</gatha>
    <hangnum nr="17"/>
    <gatha type="1"> Taṅgāmikā tambaloha-bījamādāya pātiyā;</gatha>
    <gatha type="last">Rājāna mupasaṅkamma, tamatthañca nivedayuṃ.</gatha>
    <hangnum nr="18"/>
    <gatha type="1"> Pubbadakkhiṇadesamhi, purato catuyojane;</gatha>
    <gatha type="last">Sumana vāpi gāmamhi, uṭṭhahiṃsu maṇībahū.</gatha>
    <hangnum nr="19"/>
    <gatha type="1"> Upala  kuruvindehi, missakāneva gāmikā;</gatha>
    <gatha type="last">Ādāya pātiyāeva, gantvā rañño nivedayuṃ.</gatha>
    <hangnum nr="20"/>
    <gatha type="1"> Purato dakkhiṇe passe, aṭṭhayojanamatthake;</gatha>
    <gatha type="last">Ambaṭṭha kolaleṇamhi, rajataṃ upapajjatha.</gatha>
    <hangnum nr="21"/>
    <gatha type="1"> Nagare vāṇijo eko, ādāya sakaṭe bahū;</gatha>
    <gatha type="last">Malayā siṅgīverādiṃ, ānetuṃ malayaṃ gato.</gatha>
    <hangnum nr="22"/>
    <gatha type="1"> Leṇassa avidūramhi, sakaṭāniṭṭha pāpiya;</gatha>
    <gatha type="last">Patodādārunicchanto, āruḷho taṃ mahīdharaṃ.</gatha>
    <hangnum nr="23"/>
    <gatha type="1"> Cāṭippamāṇa taṃ tattha, pakkabhārena nāmi taṃ;</gatha>
    <gatha type="last">Disvā pana salaṭṭhiñca, pāsāṇaṭṭhañca taṃ phalaṃ.</gatha>
    <hangnum nr="24"/>
    <gatha type="1"> Vaṇṭe taṃ vāsiyā chetvā, dassāma’gganti cintiya;</gatha>
    <gatha type="last">Kālaṃ ghosesi saddhāya, cattāro’nāsavāgamuṃ.</gatha>
    <hangnum nr="25"/>
    <gatha type="1"> Haṭṭho so te’bhivādetvā, nisīdāpiya sādaro;</gatha>
    <gatha type="last">Vāsiyā vaṇṭasāmantā, tacaṃ chetvā apassayaṃ.</gatha>
    <hangnum nr="26"/>
    <gatha type="1"> Muñjitvā’vāṭa puṇṇaṃ taṃ, yūsaṃ pattehī ādiya;</gatha>
    <gatha type="last">Cattāro yūsa pūrete, patte tesamadāsiso.</gatha>
    <hangnum nr="27"/>
    <gatha type="1"> Te taṃ gahetvā pakkāmuṃ,</gatha>
    <gatha type="2">Kālaṃ ghosesi so puna;</gatha>
    <gatha type="3">Aññe khiṇāsavā therā,</gatha>
    <gatha type="last">Cattāro tattha āgamuṃ.</gatha>
    <hangnum nr="28"/>
    <gatha type="1"> Tesaṃ patte gahetvā so, pattāmiñjahi pūriya;</gatha>
    <gatha type="last">Adāsi tesaṃ pakkāmuṃ, tayo eko napakkami.</gatha>
    <hangnum nr="29"/>
    <gatha type="1"> Rajataṃ tassa dassetuṃ, orohitvā tato hi so;</gatha>
    <gatha type="last">Nisajja leṇāsannamhi, tāmiñjā paribhuñjatha.</gatha>
    <hangnum nr="30"/>
    <gatha type="1"> Sesāmiñjā vāṇijo’pi, bhuñjitvā yāvadatthakaṃ;</gatha>
    <gatha type="last">Bhaṇḍikāya gahetvāna, sesatherapadānugo.</gatha>
    <hangnum nr="31"/>
    <gatha type="1"> Añjasā  iminā tvampi, gaccha dānī upāsaka;</gatha>
    <gatha type="last">Gantvāna theraṃ passitvā, veyyāvacca mahāsi ca.</gatha>
    <hangnum nr="32"/>
    <gatha type="1"> Thero ca leṇadvārena, tassa magga amāpayi;</gatha>
    <gatha type="last">Theraṃ vandiya so tena, gacchanto leṇamaddasa.</gatha>
    <hangnum nr="33"/>
    <gatha type="1"> Leṇa dvāramhi ṭhatvāna, passitvā rajatampi so;</gatha>
    <gatha type="last">Vāsiyā āhanitvāna, rajatati vijāniya.</gatha>
    <hangnum nr="34"/>
    <gatha type="1"> Gahetvekaṃ sajjhupiṇḍaṃ, gantvāna sakaṭantikaṃ;</gatha>
    <gatha type="last">Sakaṭāni ṭhapāpetvā, sajjhupiṇḍaṃ tamādiya.</gatha>
    <hangnum nr="35"/>
    <gatha type="1"> Lahuṃ anurādha puraṃ, āgamma varavāṇijo;</gatha>
    <gatha type="last">Dassetvā rajataṃ rañño, tamatthampi nivedayi.</gatha>
    <hangnum nr="36"/>
    <gatha type="1"> Purato pacchime passe, pañcayojana matthake;</gatha>
    <gatha type="last">Uruvelapaṭṭane muttā, mahāmalaka mattiyo.</gatha>
    <hangnum nr="37"/>
    <gatha type="1"> Pavālantarikā saddhiṃ, samuddāthalamokkamuṃ;</gatha>
    <gatha type="last">Kevaṭṭā tā samekkhitvā, rāsiṃ katvāna ekato.</gatha>
    <hangnum nr="38"/>
    <gatha type="1"> Pātiyā ānayitvāna, muttā saha pavālakā;</gatha>
    <gatha type="last">Rājāna mupasaṅkamma, tamatthampi nivedayuṃ.</gatha>
    <hangnum nr="39"/>
    <gatha type="1"> Purato uttare passe, satta yojana matthake;</gatha>
    <gatha type="last">Peḷivāpika gāmassa, vāpipakkhantakandare.</gatha>
    <hangnum nr="40"/>
    <gatha type="1"> Jāyiṃsu vālukāpiṭṭhe, cattāro uttamā maṇī;</gatha>
    <gatha type="last">Nīsada potappamāṇā, ummāpupphanibhāsubhā.</gatha>
    <hangnum nr="41"/>
    <gatha type="1"> Te disvā sunakho luddo, agantvā rājasantikaṃ;</gatha>
    <gatha type="last">‘‘Evarūpā maṇīdiṭṭho, mayā’’iti nivedayi.</gatha>
    <hangnum nr="42"/>
    <gatha type="1"> Iṭṭhakādīni etāni mahāpuñño mahāmati;</gatha>
    <gatha type="last">Mahāthūpatthamuppannā-na’ssosi tadaheva so.</gatha>
    <hangnum nr="43"/>
    <gatha type="1"> Yathānurūpaṃ sakkāraṃ, tesaṃ katvā sumānato;</gatha>
    <gatha type="last">Ete vā rakkhake katvā, sabbāni āharāpayi.</gatha>
    <hangnum nr="44"/>
    <gatha type="1"> Khedampi  kāyajamasayhamacintayitvā,</gatha>
    <gatha type="2">Puññaṃ pasannamanaso pacita hi evaṃ;</gatha>
    <gatha type="3">Sādheti sādhana satāni sukhā karāni,</gatha>
    <gatha type="last">Tasmā pasannamanaso’va kareyya puññanti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Mahāthūpasādhanalābho nāma</centered>
    <centered>Aṭṭhavīsatimo paricchedo.</centered>
  </text>
</tree>
