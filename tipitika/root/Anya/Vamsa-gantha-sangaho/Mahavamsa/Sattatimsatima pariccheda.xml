<?xml version='1.0' encoding='UTF-8'?>
<tree text="Sattati&#x1E43;satima pariccheda" target="text">
  <text>
    <subhead>Pañcarājako</subhead>
    <hangnum nr="1"/>
    <gatha type="1"> Jeṭṭhatissaccaye tassa, mahāseno kaniṭṭhako;</gatha>
    <gatha type="last">Sattavīsativassāni, rājā rajjamakārayi.</gatha>
    <hangnum nr="2"/>
    <gatha type="1"> Tassa rajjābhisekaṃ taṃ,</gatha>
    <gatha type="2">Kāretuṃ paratīrato;</gatha>
    <gatha type="3">So saṅghamittatthero tu,</gatha>
    <gatha type="last">Kālaṃ ñatvā idhāgato.</gatha>
    <hangnum nr="3"/>
    <gatha type="1"> Tassābhisekaṃ kāretvā, aññaṃ kiccañcanekadhā;</gatha>
    <gatha type="last">Mahāvihāra viddhaṃsaṃ, kātukāmo asaññato.</gatha>
    <hangnum nr="4"/>
    <gatha type="1"> Avinayavādino ete, mahāvihāravāsino;</gatha>
    <gatha type="last">Vinayavādī mayaṃ rāja, iti gāhiya bhūpabhiṃ.</gatha>
    <hangnum nr="5"/>
    <gatha type="1"> Mahāvihāravāsissa , āhāraṃ deti bhikkhuno;</gatha>
    <gatha type="last">Yo so sataṃ daṇḍiyo’ti, raññā daṇḍaṃ ṭhapāpayi.</gatha>
    <hangnum nr="6"/>
    <gatha type="1"> Upaddutā tehi bhikkhū, mahāvihāravāsino;</gatha>
    <gatha type="last">Mahāvihāraṃ chaḍḍetvā, malayaṃ rohaṇaṃ aguṃ.</gatha>
    <hangnum nr="7"/>
    <gatha type="1"> Tena mahāvihāro’yaṃ, navavassāni chaḍḍito;</gatha>
    <gatha type="last">Mahāvihāravāsīhi, bhikkhūhi āsi suññako.</gatha>
    <hangnum nr="8"/>
    <gatha type="1"> ‘‘Hoti assāmikaṃ vatthu, putuvisāmino’’iti;</gatha>
    <gatha type="last">Rājānaṃ saññāpetvā so, thero dummati dummatiṃ.</gatha>
    <hangnum nr="9"/>
    <gatha type="1"> Mahāvihāraṃ nāsetuṃ, laddhānumati rājato;</gatha>
    <gatha type="last">Tathā kātuṃ manusse so, yojesi duṭṭhamānaso.</gatha>
    <hangnum nr="10"/>
    <gatha type="1"> Saṅghamittassa therassa, sevako rājavallabho;</gatha>
    <gatha type="last">Soṇāmacco dāraṇo ca, bhikkhavo ca alajjino.</gatha>
    <hangnum nr="11"/>
    <gatha type="1"> Bhinditvā lohapāsādaṃ, sattabhūmaka muttamaṃ;</gatha>
    <gatha type="last">Ghare nānappakāre ca, ito’bhayagiriṃ nayuṃ.</gatha>
    <hangnum nr="12"/>
    <gatha type="1"> Mahāvihārā nītehi, pāsādehi bahūhi ca;</gatha>
    <gatha type="last">Abhayagirivihāroyaṃ, bahupāsādako ahu.</gatha>
    <hangnum nr="13"/>
    <gatha type="1"> Saṅghamittaṃ pāpamittaṃ, theraṃ soṇañca sevakaṃ;</gatha>
    <gatha type="last">Āgamma subahuṃ pāpaṃ, akāsi so mahīpati.</gatha>
    <hangnum nr="14"/>
    <gatha type="1"> Mahāsilāpaṭimaṃ so, pācinatissapabbatā;</gatha>
    <gatha type="last">Ānetvā’bhayagirimhi, patiṭṭhāpesi bhūpati.</gatha>
    <hangnum nr="15"/>
    <gatha type="1"> Paṭimāgharaṃ bodhigharaṃ, dhātusālaṃ manoramaṃ;</gatha>
    <gatha type="last">Catusālañca kāresī, saṅkharī kukkuṭavhayaṃ.</gatha>
    <hangnum nr="16"/>
    <gatha type="1"> Saṅghamittena therena, tena dāruṇakammunā;</gatha>
    <gatha type="last">Vihāro so’bhayagiri, dassaneyyo ahu tadā.</gatha>
    <hangnum nr="17"/>
    <gatha type="1"> Meghavaṇṇābhayo nāma, rañño sabbattha sākhako;</gatha>
    <gatha type="last">Sakhā amacco kujjhitvā, mahāvihāranāsane.</gatha>
    <hangnum nr="18"/>
    <gatha type="1"> Coro hutvāna malayaṃ, gantvā laddhamahabbalo;</gatha>
    <gatha type="last">Khandhāvāraṃ nivesesi, duratissakavāpiyaṃ.</gatha>
    <hangnum nr="19"/>
    <gatha type="1"> Tatrā’gataṃ  taṃ sutvā, sahāyaṃ so mahīpati;</gatha>
    <gatha type="last">Yuddhāha paccuggantvāna, khandhāvāraṃ nivesayi.</gatha>
    <hangnum nr="20"/>
    <gatha type="1"> Sādhuṃ pānañca maṃsañca, labhitvā malayāgataṃ;</gatha>
    <gatha type="last">‘‘Na sevissaṃ sahāyena, vinā raññā’’ti cintiya.</gatha>
    <hangnum nr="21"/>
    <gatha type="1"> Ādāya taṃ sayaṃyeva, rattiṃ nikkhamma ekako;</gatha>
    <gatha type="last">Rañño santikamāgamma, tamatthaṃ paṭivedayi.</gatha>
    <hangnum nr="22"/>
    <gatha type="1"> Tenā’bhataṃ tena saha, vissattho paribhuñjiya;</gatha>
    <gatha type="last">‘‘Kasmā coro ahu me tvaṃ, ‘‘iti rājā apucchitaṃ.</gatha>
    <hangnum nr="23"/>
    <gatha type="1"> ‘‘Tayā mahāvihārassa, nāsitattā’’ti abruvi;</gatha>
    <gatha type="last">‘‘Vihāraṃ vāsayissāmi, khemametaṃ mamaccayaṃ.</gatha>
    <hangnum nr="24"/>
    <gatha type="1"> Iccheva mabravī rājā, rājānaṃ so khamāpayi;</gatha>
    <gatha type="last">Tena saññāpito rājā, nagaraṃyeva āgami.</gatha>
    <hangnum nr="25"/>
    <gatha type="1"> Rājānaṃ saññapetvā so, meghavaṇṇābhayo pana;</gatha>
    <gatha type="last">Raññā saha na āgañchi, dabbasambhārakāraṇā.</gatha>
    <hangnum nr="26"/>
    <gatha type="1"> Valabhā bhariyā rañño, ekaṃ lekhakadhītikā;</gatha>
    <gatha type="last">Mahāvihāranāsamhi, dukkhitaṃ taṃ vināsakaṃ.</gatha>
    <hangnum nr="27"/>
    <gatha type="1"> Theraṃ mārāpayi kuddhā, saṃgahetvāna vaḍḍhakiṃ;</gatha>
    <gatha type="last">Thūpārāmaṃ vināsetuṃ, āgataṃ duṭṭhamānasaṃ.</gatha>
    <hangnum nr="28"/>
    <gatha type="1"> Mārāpetvā saṅghamitta-ttheraṃ dāruṇakārakaṃ;</gatha>
    <gatha type="last">Soṇāmaccadāraṇañca, ghātayiṃsu asaññakā.</gatha>
    <hangnum nr="29"/>
    <gatha type="1"> Ānetvā dabbasambhāraṃ, meghavaṇṇābhayo tu so;</gatha>
    <gatha type="last">Mahāvihārenekāni, pariveṇāni kārayi.</gatha>
    <hangnum nr="30"/>
    <gatha type="1"> Abhayenabhayo tasmiṃ, vūpasante tu bhikkhavo;</gatha>
    <gatha type="last">Mahāvihāraṃ vāsesuṃ, āgantvāna tato tato.</gatha>
    <hangnum nr="31"/>
    <gatha type="1"> Rājā mahābodhighare, pacchimāya disāya tu;</gatha>
    <gatha type="last">Kāretvā loharūpāni, ṭhapāpesi duve tu so.</gatha>
    <hangnum nr="32"/>
    <gatha type="1"> Dakkhiṇārāmavāsimhi, kuhake jimhamānase;</gatha>
    <gatha type="last">Pasīditvā pāpamitte, tissatthere asaññate.</gatha>
    <hangnum nr="33"/>
    <gatha type="1"> Mahāvihārasīmante , uyyāne jotināmake;</gatha>
    <gatha type="last">Jetavanavihāraṃ so, vārayantopi kārayi.</gatha>
    <hangnum nr="34"/>
    <gatha type="1"> Tato sīmaṃ samugghātuṃ, bhikkhusaṅghamayāciso;</gatha>
    <gatha type="last">Adātukāmā taṃ bhikkhū, vihāramhā apakkamuṃ.</gatha>
    <hangnum nr="35"/>
    <gatha type="1"> Idha sīmāsamugghātaṃ, parehi kariyamānakaṃ;</gatha>
    <gatha type="last">Kopetuṃ bhikkhavo keci, nilīyiṃsu tahiṃ tahiṃ.</gatha>
    <hangnum nr="36"/>
    <gatha type="1"> Mahāvihāro navamāse, evaṃ bhikkhūhi vajjito;</gatha>
    <gatha type="last">‘‘Samugghātaṃ karimhā’’ti-pare bhikkhū amaññisuṃ.</gatha>
    <hangnum nr="37"/>
    <gatha type="1"> Tato sīmāsamugghāte, byāpāre pariniṭṭhite;</gatha>
    <gatha type="last">Mahāvihāraṃ vāsesuṃ, idhāgantvāna bhikkhavo.</gatha>
    <hangnum nr="38"/>
    <gatha type="1"> Tassa vihāragāhissa, tissattherassa codanā;</gatha>
    <gatha type="last">Antimavatthunā āsi, bhūtatthaṃ saṅghamajjhagā.</gatha>
    <hangnum nr="39"/>
    <gatha type="1"> Vinicchiya mahāmacco, tathā dhammikasammato;</gatha>
    <gatha type="last">Uppabbājesi dhammena, taṃ anicchāya rājino.</gatha>
    <hangnum nr="40"/>
    <gatha type="1"> Soyeva rājā kāresi, vihāraṃ maṇihīrakaṃ;</gatha>
    <gatha type="last">Tayo vihāre kāresi, devālayaṃ vināsiya.</gatha>
    <hangnum nr="41"/>
    <gatha type="1"> Gokaṇṇaṃ erakāpillaṃ, kalandabrāhmaṇagāmake;</gatha>
    <gatha type="last">Migagāmavihārañca, gaṅgasenakapabbataṃ.</gatha>
    <hangnum nr="42"/>
    <gatha type="1"> Pacchimāya disāyātha, dhātusenañca pabbataṃ;</gatha>
    <gatha type="last">Rājā mahāvihārañca, kokavātamhi kārayi.</gatha>
    <hangnum nr="43"/>
    <gatha type="1"> Rūpārammavihārañca, cūḷaviṭṭañca kārayi;</gatha>
    <gatha type="last">Uttarābhayasavhe ca, duve bhikkhūnupassaye.</gatha>
    <hangnum nr="44"/>
    <gatha type="1"> Kālaveḷakayakkhassa, ṭhāne thūpañca kārayi;</gatha>
    <gatha type="last">Dīpamhi jiṇṇakāvāse, bahū ca paṭisaṅkhari.</gatha>
    <hangnum nr="45"/>
    <gatha type="1"> Saṅghattherasahassassa, sahassagghamadāsi so;</gatha>
    <gatha type="last">Theradānañca sabbesaṃ, anuvassañca cīvaraṃ.</gatha>
    <hangnum nr="46"/>
    <gatha type="1"> Annapānādidānassa, paricchedo na vijjati;</gatha>
    <gatha type="last">Subhikkhatthāya kāresi, so’va soḷasa vāpiyo.</gatha>
    <hangnum nr="47"/>
    <gatha type="1"> Maṇihīramahāvāpiṃ , jalluraṃ khāṇunāmakaṃ;</gatha>
    <gatha type="last">Mahāmaṇiṃ kokavātaṃ, morakaparakavāpikaṃ.</gatha>
    <hangnum nr="48"/>
    <gatha type="1"> Kubbāhakaṃ vāhakañca, rattamālakaṇḍakampi ca;</gatha>
    <gatha type="last">Tissavaḍḍhamānakañca, veḷaṅgaviṭṭhikampi ca.</gatha>
    <hangnum nr="49"/>
    <gatha type="1"> Mahāgallacīravāpiṃ, mahādāragallakampi ca;</gatha>
    <gatha type="last">Kāḷapāsāṇavāpiñca, imā soḷasa vāpiyo.</gatha>
    <hangnum nr="50"/>
    <gatha type="1"> Gaṅgāya pabbavavhaṃso, mahāmātiñca kārayi;</gatha>
    <gatha type="last">Evaṃ puññamapuññañca, subahuṃ so upācinīti.</gatha>
    <hangnum nr="51"/>
    <gatha type="1"> Asādhusaṅgamenevaṃ, yāvajīvaṃ subhāsubhaṃ;</gatha>
    <gatha type="last">Katvā gato yathākammaṃ, so mahāsenabhūpati.</gatha>
    <hangnum nr="52"/>
    <gatha type="1"> Tasmā asādhusaṃsaggaṃ, ārakā parivajjiya;</gatha>
    <gatha type="last">Ahiṃ vā’si visaṃ khippaṃ, kareyya’tthahitaṃ budho.</gatha>
    <hangnum nr="53"/>
    <gatha type="1"> Ahu rājā sirimegha-vaṇṇo tassa suto tato;</gatha>
    <gatha type="last">Vandhātā viya lokassa, sabbasampattidāyako.</gatha>
    <hangnum nr="54"/>
    <gatha type="1"> Mahāsenena pāpānaṃ, vasagena vināsite;</gatha>
    <gatha type="last">Mahāvihāre sabbepi, sannipātiya bhikkhavo.</gatha>
    <hangnum nr="55"/>
    <gatha type="1"> Upasaṅkamma vanditvā, nisinno pucchi sādaro;</gatha>
    <gatha type="last">‘‘Pitarā saṅghamittassa, sahāyena vināsitaṃ.</gatha>
    <hangnum nr="56"/>
    <gatha type="1"> Kiṃ kimevā’’ti āhaṃsu, bhikkhavo taṃ narissaraṃ;</gatha>
    <gatha type="last">‘‘Sīmāyugghāṭanaṃ kātuṃ, vāyamitvāpi te pitā.</gatha>
    <hangnum nr="57"/>
    <gatha type="1"> Nāsakkhi antosīmāyaṃ, bhikkhūnaṃ vijjamānato;</gatha>
    <gatha type="last">Bhūmigabbhanilīnāhi, sattāsuṃ ettha bhikkhavo.</gatha>
    <hangnum nr="58"/>
    <gatha type="1"> Amacco soṇāmacco ca, saṅghamitto ca pāpiyo;</gatha>
    <gatha type="last">Rājānaṃ saññāpetvāna, apuññaṃ tena kārayuṃ.</gatha>
    <hangnum nr="59"/>
    <gatha type="1"> Bhinditvā lohapāsādaṃ, sattabhūmakamuttamaṃ;</gatha>
    <gatha type="last">Ghare nānappakāre ca, ito’bhayagiriṃ nayuṃ.</gatha>
    <hangnum nr="60"/>
    <gatha type="1"> Māsake catubuddhehi, nivutthe cetiyaṅgaṇe;</gatha>
    <gatha type="last">Vapāpesuñca duppaññā, passa bālasamāgamaṃ’’.</gatha>
    <hangnum nr="61"/>
    <gatha type="1"> Taṃ  sutvā pitukammaṃ so, nibbinno bālasaṅgame;</gatha>
    <gatha type="last">Pitarā nāsitaṃ tattha, sabbaṃ pākatikaṃ akā.</gatha>
    <hangnum nr="62"/>
    <gatha type="1"> Lohapāsādamagado’va, kāsi pāsādamuttamaṃ;</gatha>
    <gatha type="last">Rañño mahāpanādassa, dassento viya bhūtale.</gatha>
    <hangnum nr="63"/>
    <gatha type="1"> Pariveṇāni sabbāni, nāsitāni nivesayi;</gatha>
    <gatha type="last">Bhoge ārāmikānañca, yathāṭhāne ṭhapesi so.</gatha>
    <hangnum nr="64"/>
    <gatha type="1"> Pitarā paccayānañca, pacchinnattā vibuddhinā;</gatha>
    <gatha type="last">Chiddāvāsaṃ ghanāvāsaṃ, vihāraṃ’kāsi buddhimā.</gatha>
    <hangnum nr="65"/>
    <gatha type="1"> Kārite pitarā joti vanece’so vihārake;</gatha>
    <gatha type="last">Kammaṃ vippakataṃ sabbaṃ, niṭṭhāpesi narissaro.</gatha>
    <hangnum nr="66"/>
    <gatha type="1"> Therassā’tha mahindassa, samaṇindassa sununo;</gatha>
    <gatha type="last">Sutvāna manujindo so, pavattiṃ sabbamādito.</gatha>
    <hangnum nr="67"/>
    <gatha type="1"> Pasīditvā guṇe tassa, rājā dippapasādake;</gatha>
    <gatha type="last">‘‘Issaro vata dīpassa, thero’’ iti vicintiya.</gatha>
    <hangnum nr="68"/>
    <gatha type="1"> Paṭibimbaṃ suvaṇṇassa, katvā tammāṇa nissitaṃ;</gatha>
    <gatha type="last">Pubbakattikamāsassa, pabbapakkhe tu sattame.</gatha>
    <hangnum nr="69"/>
    <gatha type="1"> Dine netvā cetiyamba-thale therambasaññite;</gatha>
    <gatha type="last">Tatraṭṭhame nivāsetvā, tato tu navame pana.</gatha>
    <hangnum nr="70"/>
    <gatha type="1"> Mahāsenaṃ gahetvā so, devasenā samūpamaṃ;</gatha>
    <gatha type="last">Orodhe nagare ceva, geharakkhaṇake vinā.</gatha>
    <hangnum nr="71"/>
    <gatha type="1"> Laṃkādīpe ca sakale, sabbe ādāya bhikkhavo;</gatha>
    <gatha type="last">Vissajjetvā manusse ca, nagare cārakaṭṭhite.</gatha>
    <hangnum nr="72"/>
    <gatha type="1"> Paṭṭhapetvā mahādānaṃ, ayañcākhilapāṇinaṃ;</gatha>
    <gatha type="last">Pūjaṃ sabbopahārehi, karonto ca anūpamaṃ.</gatha>
    <hangnum nr="73"/>
    <gatha type="1"> Paccuggamanametassa, dīpasatthussa satthuno;</gatha>
    <gatha type="last">Varaputtassa so katvā, devarājā’va satthuno.</gatha>
    <hangnum nr="74"/>
    <gatha type="1"> Cetiyambathalā yāva, nagaraṃ sādhusajjayi;</gatha>
    <gatha type="last">Maggaṃ vesālito yāva, sāvatthinagaraṃ yathā.</gatha>
    <hangnum nr="75"/>
    <gatha type="1"> Vissajjetvā  tahiṃ bhogaṃ, sabbaṃ therassa so pitā;</gatha>
    <gatha type="last">Rājā moggaliputtassa, therassā’gamane viya.</gatha>
    <hangnum nr="76"/>
    <gatha type="1"> Datvā tattha mahādānaṃ, kapaṇaddhivanibbake;</gatha>
    <gatha type="last">Bhikkhavopi ca tosetvā, paccayehi catūhi’pi.</gatha>
    <hangnum nr="77"/>
    <gatha type="1"> Therassā’gamane evaṃ, passatūti mahājane;</gatha>
    <gatha type="last">Gahetvā taṃmahantena, sakkārena mahāyaso.</gatha>
    <hangnum nr="78"/>
    <gatha type="1"> Tamhā oruyha so mahā, sayaṃ hutvā purecaro;</gatha>
    <gatha type="last">Bhikkhavo cāpi katvāna, parivāre samantato.</gatha>
    <hangnum nr="79"/>
    <gatha type="1"> Therassa bimbaṃ sovaṇṇaṃ, khirasāgaramajjhago;</gatha>
    <gatha type="last">Sañjhā ghanaparikkhitto, hemameru’va sobhatha.</gatha>
    <hangnum nr="80"/>
    <gatha type="1"> Vesālinagaraṃ suttaṃ, desetuṃ lokanāyako;</gatha>
    <gatha type="last">Agamā evamevāti, dassesi ca mahājanaṃ.</gatha>
    <hangnum nr="81"/>
    <gatha type="1"> Evaṃ karonto sakkāra-sammānaṃ so narāsabho;</gatha>
    <gatha type="last">Nagarassa’ssa pācina-dvārapasse sayaṃkataṃ.</gatha>
    <hangnum nr="82"/>
    <gatha type="1"> Upasaṅkamma sāyaṇhe, vihāraṃ sotthiyā karaṃ;</gatha>
    <gatha type="last">Tīhaṃ tatthāpi vāsesi, bimbaṃ taṃ jinasununo.</gatha>
    <hangnum nr="83"/>
    <gatha type="1"> Nagaraṃ sādhusajjetvā, tato dvādasame dine;</gatha>
    <gatha type="last">Satthussā’dippavesamhi, puraṃ rājagahaṃ yathā.</gatha>
    <hangnum nr="84"/>
    <gatha type="1"> Paṭimaṃ nīharitvā taṃ, vihāraṃ sotthiyā karaṃ;</gatha>
    <gatha type="last">Nagare sāgarākāre, vattamāne mahāmahe.</gatha>
    <hangnum nr="85"/>
    <gatha type="1"> Mahāvihāraṃ netvāna, temāsaṃ bodhiyaṅgaṇe;</gatha>
    <gatha type="last">Nivāsetvā pavesetvā, teneva vidhinā puraṃ.</gatha>
    <hangnum nr="86"/>
    <gatha type="1"> Rājagehasamīpamhi, pubbadakkhiṇakoṇake;</gatha>
    <gatha type="last">Paṭibimbassa kāresi, tassa sādhunivesanaṃ.</gatha>
    <hangnum nr="87"/>
    <gatha type="1"> Kāretvā iddhiyādīnaṃ, paṭimāyo visārado;</gatha>
    <gatha type="last">Therena saha tatthe’va, nivesesi mahāpati.</gatha>
    <hangnum nr="88"/>
    <gatha type="1"> Ārakkhaṃ paṭṭhapetvā, pūjāya ca paribbayaṃ;</gatha>
    <gatha type="last">Anusaṃvaccharaṃ kātuṃ, evameva niyojayi.</gatha>
    <hangnum nr="89"/>
    <gatha type="1"> Tassāṇamanurakkhantā , rājā tabbaṃsikā idha;</gatha>
    <gatha type="last">Yāva’jjaparirakkhanti, taṃ vidhiṃ na vināsiya.</gatha>
    <hangnum nr="90"/>
    <gatha type="1"> Pavāraṇādine netvā, vihāraṃ nagarā tato;</gatha>
    <gatha type="last">Kātuṃ terasiyaṃ pūjaṃ, anuvassaṃ niyojayi.</gatha>
    <hangnum nr="91"/>
    <gatha type="1"> Vihāre abhaye tissa-vasabhe bodhipādape;</gatha>
    <gatha type="last">Silāvediñca kāresi, pākārañca manoharaṃ.</gatha>
    <hangnum nr="92"/>
    <gatha type="1"> Navame tassa vassamhi, dāṭhādhātuṃ mahesino;</gatha>
    <gatha type="last">Brāhmaṇīkāci ādiya, kāliṅgamhā idhānayi.</gatha>
    <hangnum nr="93"/>
    <gatha type="1"> Dāṭhādhātussa vaṃsamhi, vuttena vidhasanaṃ;</gatha>
    <gatha type="last">Gahetvā bahumānena, katvā sammā na muttamaṃ.</gatha>
    <hangnum nr="94"/>
    <gatha type="1"> Pakkhiptvā karaṇḍamhi, visuddhaphalikumbhavhe;</gatha>
    <gatha type="last">Devānaṃpiyatissena, rājavatthumhi kārite.</gatha>
    <hangnum nr="95"/>
    <gatha type="1"> Dhammacakkavhaye gehe, vaḍḍhayittha mahīpati;</gatha>
    <gatha type="last">Tato paṭṭhāya taṃ gehaṃ, dāṭhādhātugharaṃ ahu.</gatha>
    <hangnum nr="96"/>
    <gatha type="1"> Rājā satasahassānaṃ, navakaṃ puṇnamānaso;</gatha>
    <gatha type="last">Vissajjetvā tato’kāsi, dāṭhādhātu mahāmahaṃ.</gatha>
    <hangnum nr="97"/>
    <gatha type="1"> Anusaṃvaccharaṃ netvā, vihāramabhayuttaraṃ;</gatha>
    <gatha type="last">Tassa pūjāvidhiṃ kātu, meva rūpaṃ niyojayi.</gatha>
    <hangnum nr="98"/>
    <gatha type="1"> Aṭṭhārasa vihāre ca, kārāpesi mahīpati;</gatha>
    <gatha type="last">Anukampāya pāṇīnaṃ, vāpiyo ca thirodikā.</gatha>
    <hangnum nr="99"/>
    <gatha type="1"> Bodhi pūjādi puññāni, appameyyāni kāriya;</gatha>
    <gatha type="last">Aṭṭhavīsatime vasse, gabho so tassa yā gati.</gatha>
    <hangnum nr="100"/>
    <gatha type="1"> Kumāro jeṭṭhatiso’tha, bhātā tassa kaniṭṭhako;</gatha>
    <gatha type="last">Chattaṃ laṅghesi saṃkāyaṃ, dantasippamhi kovido.</gatha>
    <hangnum nr="101"/>
    <gatha type="1"> Katvā kammāni catrāni, dukkarāni mahīpati;</gatha>
    <gatha type="last">Sippāyatana metaṃ so, tikkhāpesi bahūjane.</gatha>
    <hangnum nr="102"/>
    <gatha type="1"> Aṇatto pitunā’kāsi, iddhihi viya nimmitaṃ;</gatha>
    <gatha type="last">Bodhisatta sarūpañca, rūpaṃ sādhu manoharaṃ.</gatha>
    <hangnum nr="103"/>
    <gatha type="1"> Apasayañca  pallaṅkaṃ, chattaṃ ratanamaṇḍapaṃ;</gatha>
    <gatha type="last">Citradantamayaṃ kiñci, tassa kammaṃ tahiṃ tahiṃ.</gatha>
    <hangnum nr="104"/>
    <gatha type="1"> Katvā so navavassāni, laṃkādīpānusāsanaṃ;</gatha>
    <gatha type="last">Anekāni ca puññāni, yathākammamupāgami.</gatha>
    <hangnum nr="105"/>
    <gatha type="1"> Buddhadāso tato tassa, putto āsi mahīpati;</gatha>
    <gatha type="last">Guṇānaṃ ākaro sabba-ratanānaṃ’va sāgaro.</gatha>
    <hangnum nr="106"/>
    <gatha type="1"> Sukhaṃ sabbapayogehi, karonto dīpavāsinaṃ;</gatha>
    <gatha type="last">Rakkhamālakamandaṃ’va, puraṃ vassavaṇo dhanī.</gatha>
    <hangnum nr="107"/>
    <gatha type="1"> Paññā puññaguṇūpeto, visuddhkaruṇālayo;</gatha>
    <gatha type="last">Tathā dasahi rājūnaṃ, dhammehi samugāgato.</gatha>
    <hangnum nr="108"/>
    <gatha type="1"> Catasso agati hitvā, kārayanto vinicchayaṃ;</gatha>
    <gatha type="last">Janaṃ saṅgahavatthūhi, saṅgahesi catūhipi.</gatha>
    <hangnum nr="109"/>
    <gatha type="1"> Cariyaṃ bodhisattānaṃ, dassento sakkhipāṇinaṃ;</gatha>
    <gatha type="last">Pitā’va putte so satte, anukampittha bhūpati.</gatha>
    <hangnum nr="110"/>
    <gatha type="1"> Daḷidde dhanadānenā-kāsi puṇṇamanorathe;</gatha>
    <gatha type="last">Sukhite sabbabhogānaṃ, jīvitassa ca guttiyā.</gatha>
    <hangnum nr="111"/>
    <gatha type="1"> Sādhavo saṅgahenā’tha, niggahena asādhavo;</gatha>
    <gatha type="last">Gilāne vejjakammena, saṅgahesi mahāpati.</gatha>
    <hangnum nr="112"/>
    <gatha type="1"> Atheka divasaṃ rājā, hatthikkhandhavaraṃ gato;</gatha>
    <gatha type="last">Tissavāpiṃ nahānattaṃ, gacchamāno mahāpathe.</gatha>
    <hangnum nr="113"/>
    <gatha type="1"> Addase’kaṃ mahānāgaṃ, kucchiroga samappitaṃ;</gatha>
    <gatha type="last">Puttabhāga vihārassa, passe vammikamatthake.</gatha>
    <hangnum nr="114"/>
    <gatha type="1"> Uttāna mudare rogaṃ, dassetuṃ gaṇḍasaññitaṃ;</gatha>
    <gatha type="last">Nipannaṃso’tha cintesi, tato rogīti nicchayaṃ.</gatha>
    <hangnum nr="115"/>
    <gatha type="1"> Atho’ruyha mahānāgaṃ, mahānāga samīpago;</gatha>
    <gatha type="last">Evamāha mahānāgo, mahānāgamanāgavā.</gatha>
    <hangnum nr="116"/>
    <gatha type="1"> ‘‘Kāraṇaṃ te mahānāga, ñātamāgamane mayā;</gatha>
    <gatha type="last">Kumhe khalu mahātejā, khippaṃ kuppitasīlino.</gatha>
    <hangnum nr="117"/>
    <gatha type="1"> Tasmā phusitvā taṃ kammaṃ, kātuṃ sakkā na te mayā;</gatha>
    <gatha type="last">Aphusitvāpi no sakkā, kinnukātabbametthī’ti.</gatha>
    <hangnum nr="118"/>
    <gatha type="1"> Evaṃ  putte phaṇindo so, kevalaṃ phaṇamattano;</gatha>
    <gatha type="last">Bilassa’nto pavesetvā, nippajjittha samāhito.</gatha>
    <hangnum nr="119"/>
    <gatha type="1"> Athe’na mupasaṅkamma, ucchaṅgagatamattano</gatha>
    <gatha type="last">Satthaṃ gahetvā phāletvā, udaraṃ tassa bhogino.</gatha>
    <hangnum nr="120"/>
    <gatha type="1"> Nīharitvā tato dosaṃ, katvā bhesajja muttamaṃ;</gatha>
    <gatha type="last">Sappaṃ taṃ taṅkhaṇeneva, akāsi sukhitaṃ tadā.</gatha>
    <hangnum nr="121"/>
    <gatha type="1"> Attāna mevaṃ thomesi, ‘‘mahākāruññataṃ mama;</gatha>
    <gatha type="last">Tiracchānāpi jāniṃsu, sādhu rajjanti me kataṃ.</gatha>
    <hangnum nr="122"/>
    <gatha type="1"> Disvā sukhitamattānaṃ, pannagoso mahīpatiṃ;</gatha>
    <gatha type="last">Pūjetuṃ tassa pādāsi, mahagghaṃ maṇimattano.</gatha>
    <hangnum nr="123"/>
    <gatha type="1"> Silāmayāya sambuddha-paṭimāya akārayi;</gatha>
    <gatha type="last">Miṇiṃ taṃ nayanaṃ rājā, vihāre abhayuttare.</gatha>
    <hangnum nr="124"/>
    <gatha type="1"> Ekopi bhikkhu bhikkhanto, gāmamhi thusavitthike;</gatha>
    <gatha type="last">Sukkhaṃ bhikkhaṃ labhitvāna, khīrabhikkhāya sañcaraṃ.</gatha>
    <hangnum nr="125"/>
    <gatha type="1"> Khīraṃ sappāṇakaṃ laddhā, paribhuñjittha kucchiyaṃ;</gatha>
    <gatha type="last">Pāṇakā balavo hutvā, udaraṃ tassa khādisuṃ.</gatha>
    <hangnum nr="126"/>
    <gatha type="1"> Tato so upasaṅkamma, taṃ nivedesi rājino;</gatha>
    <gatha type="last">Rāha ‘‘jāto sulo’yaṃ, kadā hāresi kīdisaṃ.</gatha>
    <hangnum nr="127"/>
    <gatha type="1"> So āha’’ thusavitthimhi, gāme khīrena bhojane;</gatha>
    <gatha type="last">Bhutte’ti rājā aññāsi, khīraṃ sappāṇakaṃ’’iti.</gatha>
    <hangnum nr="128"/>
    <gatha type="1"> Tadeva asso ekopi, sirāvedha tikicchiyo;</gatha>
    <gatha type="last">Rājā tassa sirāvedhaṃ, katvā ādāya lohitaṃ.</gatha>
    <hangnum nr="129"/>
    <gatha type="1"> Pāyetvā samaṇaṃ āha, muhuttaṃ vītināmaya;</gatha>
    <gatha type="last">‘‘Assalohitamaṇa’’nti, taṃ sutvā samaṇovami.</gatha>
    <hangnum nr="130"/>
    <gatha type="1"> Pāṇakā lohiteneva, nikkhamiṃbhu sukhī ahu;</gatha>
    <gatha type="last">Bhikkhuṃ rājā nivedesi, kucchimevaṃ panattano.</gatha>
    <hangnum nr="131"/>
    <gatha type="1"> ‘‘Ekasatthapahārena , pāṇakā samaṇo hayo;</gatha>
    <gatha type="last">Katā arogā sammame, vejjakamma maho’’iti.</gatha>
    <hangnum nr="132"/>
    <gatha type="1"> Pivanto toyameko hi,</gatha>
    <gatha type="2">Deḍḍubhaṇḍaṃ majāniya;</gatha>
    <gatha type="3">Ajjhoharitadā āsi,</gatha>
    <gatha type="last">Tato jāto’ti deḍḍubho.</gatha>
    <hangnum nr="133"/>
    <gatha type="1"> Anto tu ditthatuṇḍena, tena dukkhena pīḷito;</gatha>
    <gatha type="last">Rājānaṃ magamā rājā, nidānaṃ tassa pucchiya.</gatha>
    <hangnum nr="133"/>
    <gatha type="1"> Anto tu ditthatuṇḍena, tena dukkhena pīḷito;</gatha>
    <gatha type="last">Rājānaṃ magamā rājā, nidānaṃ tassa pucchiya.</gatha>
    <hangnum nr="134"/>
    <gatha type="1"> Aentā sappo’ti viññāya, sattāhamupavāsiya;</gatha>
    <gatha type="last">Sunhātasu vilittañca, sayane sādhu santhate.</gatha>
    <hangnum nr="135"/>
    <gatha type="1"> Sayāpesi tato so’ti, niddāya mukhamattano;</gatha>
    <gatha type="last">Vivaritvā tadā sutto, tato tassa mukhantike.</gatha>
    <hangnum nr="136"/>
    <gatha type="1"> Maṃsapesiṃ ṭhapāpesi, sarajjuṃ tassa niggato;</gatha>
    <gatha type="last">Gandhena taṃ ḍaṃsitvāna, anto visitumārabhi.</gatha>
    <hangnum nr="137"/>
    <gatha type="1"> Rajjuyā’tha gahetvāna, samākaḍḍhika pāṇiyaṃ;</gatha>
    <gatha type="last">Udake pātayitvāna, idaṃ vacanamabravi.</gatha>
    <hangnum nr="138"/>
    <gatha type="1"> ‘‘Vejjo ahosi sammāsa-mbuddhassa kira jīvako;</gatha>
    <gatha type="last">Kammaṃ vijjati lokassa, kataṃ kiṃtena dukkaraṃ.</gatha>
    <hangnum nr="139"/>
    <gatha type="1"> Īdisaṃ kasirāso’pi, kammaṃ natthe’ttha saṃsayo;</gatha>
    <gatha type="last">Sabbādarena kubbanto, aho puñño dayo mama.</gatha>
    <hangnum nr="140"/>
    <gatha type="1"> Tathā helloligāmamhi, caṇḍāli muḷhagabbhiniṃ;</gatha>
    <gatha type="last">Jātaṃ sattasu vāresu, sagabbhaṃ sukhitaṃ akā.</gatha>
    <hangnum nr="141"/>
    <gatha type="1"> Vātabodhena eko’pi, bhikkhu uṭṭhāpito ahu;</gatha>
    <gatha type="last">Gopānasī gatetamhi, dukkhāmocesi buddhimā.</gatha>
    <hangnum nr="142"/>
    <gatha type="1"> Pivantassāpi maṇḍūka, jībayuttaṃ jalaṃ lahuṃ;</gatha>
    <gatha type="last">Nāsikā bilato gantvā, bījamāruyha matthakaṃ.</gatha>
    <hangnum nr="143"/>
    <gatha type="1"> Bhijjitvā āsi maṇḍūko, so vuddho tattha gacchati;</gatha>
    <gatha type="last">Meghassā’gamane tena, so’nibbajjati māṇavo.</gatha>
    <hangnum nr="144"/>
    <gatha type="1"> Phāletvā  matthakaṃ rājā, maṇḍūkamapanīya so;</gatha>
    <gatha type="last">Kapālāni ghaṭetvāna-kāsi pākatikaṃ khaṇe.</gatha>
    <hangnum nr="145"/>
    <gatha type="1"> Hitatthaṃ dīpāvāsinaṃ, gāme gāme mahīpati;</gatha>
    <gatha type="last">Kāretvā vejjasālāyo, vajje tattha niyojayi.</gatha>
    <hangnum nr="146"/>
    <gatha type="1"> Sabbesaṃ vajjasatthānaṃ, katvā sāratthasaṅgahaṃ;</gatha>
    <gatha type="2">Ṭhapesi vejje dīpassa, tikicchatthamanāgate;</gatha>
    <gatha type="last">Yojesi vejja mekekaṃ, rājā gāma dvipañcake.</gatha>
    <hangnum nr="147"/>
    <gatha type="1"> Adā visaddha khettānaṃ, vejjānamupajīvanaṃ;</gatha>
    <gatha type="last">Vejjehatthīnamassānaṃ, balassa ca niyojayi.</gatha>
    <hangnum nr="148"/>
    <gatha type="1"> Piṭṭhasappinamanvānaṃ, sālāyo ca tahiṃ tahiṃ;</gatha>
    <gatha type="last">Kāresi saha bhogena, sālāyo ca mahāpathe.</gatha>
    <hangnum nr="149"/>
    <gatha type="1"> Niccamassosi saddhammaṃ, sakkatvā dhammabhāṇake;</gatha>
    <gatha type="last">Dhammabhāṇakavaṭṭañca, paṭṭhapesi tahiṃ tahiṃ.</gatha>
    <hangnum nr="150"/>
    <gatha type="1"> Sāṭakantarato katvā, sattha vaṭṭiṃ mahādayo;</gatha>
    <gatha type="last">Diṭṭhe diṭṭhe pamocesi, dukkhamhā dukkhite jane.</gatha>
    <hangnum nr="151"/>
    <gatha type="1"> Atheka divasaṃ rājā, rājābharaṇa maṇḍito;</gatha>
    <gatha type="last">Saddhiṃ gacchati senāya, devehi viya vāsavo.</gatha>
    <hangnum nr="152"/>
    <gatha type="1"> Taṃ disvā sirisobhagga-maggaṃ pattaṃ mahī patiṃ;</gatha>
    <gatha type="last">Rājiddhihi virājantaṃ, baddhavero bhavantare.</gatha>
    <hangnum nr="153"/>
    <gatha type="1"> Kuṭṭhi eko pakuppitvā, haṭṭhenāhaniyā’vatiṃ;</gatha>
    <gatha type="last">Pothento tañca pothento, bhūmiṃ kattarayaṭṭhiyā.</gatha>
    <hangnum nr="154"/>
    <gatha type="1"> Akkosesi anekehi, akkosavacanehi ca;</gatha>
    <gatha type="last">Vippakāraṃmimaṃ disvā, dūrato’va mahīpati.</gatha>
    <hangnum nr="155"/>
    <gatha type="1"> ‘‘Nāhaṃ sarāmi sattassa, kassā’pi katamappiyaṃ;</gatha>
    <gatha type="last">Pubbaverī ayaṃ jātu, nibbāpessāmitaṃ’’ iti.</gatha>
    <hangnum nr="156"/>
    <gatha type="1"> Aṇāpesi samīpaṭṭhaṃ, purisaṃ ‘‘gaccha kuṭṭhino;</gatha>
    <gatha type="last">Amukassā’bhijānāhi, cittācāra’’nti so tato.</gatha>
    <hangnum nr="157"/>
    <gatha type="1"> Sahāyo  viya kuṭṭhissa, samīpamhi nisīdiya;</gatha>
    <gatha type="last">‘‘Ruṭṭho kimatthaṃ bho tva’’nti, pucchi sabbamavoca so.</gatha>
    <hangnum nr="158"/>
    <gatha type="1"> ‘‘Dāso me buddhadāso’yaṃ, rājāhu puññakammunā;</gatha>
    <gatha type="last">Avamaññāya maṃ mayhaṃ, parato to yāti hatthinā.</gatha>
    <hangnum nr="159"/>
    <gatha type="1"> Jānāpessāmi attānaṃ, katipāhena soyadi;</gatha>
    <gatha type="last">Hatthaṃ me eti kāretvā, sabbaṃ dāsāna niggahaṃ.</gatha>
    <hangnum nr="160"/>
    <gatha type="1"> No ce hatthaṃ mamā’yāti, māretvā galalohitaṃ;</gatha>
    <gatha type="last">Pivissāmi na sandeho, na cireneva passasi’’.</gatha>
    <hangnum nr="161"/>
    <gatha type="1"> So gantvā narapālassa, pavattiṃ taṃ nivedayi;</gatha>
    <gatha type="last">‘‘Pubbaveri mamāyanti, nicchinitvā mahāmati.</gatha>
    <hangnum nr="162"/>
    <gatha type="1"> Vino detumupāyena, puttaṃveranti verino;</gatha>
    <gatha type="last">‘‘Sādhu saṅgaṇutaṃ tva’’nti, purisaṃ taṃ niyejayi.</gatha>
    <hangnum nr="163"/>
    <gatha type="1"> So kuṭṭhimupasaṅkamma, sahāyo piya āhataṃ;</gatha>
    <gatha type="last">‘‘Rājānaṃ taṃ vināsetuṃ, cetetvā kālamettakaṃ.</gatha>
    <hangnum nr="164"/>
    <gatha type="1"> Alabhanto sahāyaṃ me, nāsakkhi tassa ghātane;</gatha>
    <gatha type="last">Laddhātumhe nayissāmi, matthakaṃ me manorathaṃ.</gatha>
    <hangnum nr="165"/>
    <gatha type="1"> Etha gehe vasitvā me, hotha me anuvattakā;</gatha>
    <gatha type="last">Ahameva’ssa nāsemi, katipāhena jīvitaṃ.</gatha>
    <hangnum nr="166"/>
    <gatha type="1"> Iti vatvāna taṃ kuṭṭhaṃ, netvā so gharamattano;</gatha>
    <gatha type="last">Sunhāta suvilittañca, nivatthasukhumambaraṃ.</gatha>
    <hangnum nr="167"/>
    <gatha type="1"> Subhuttamadhurāhāraṃ, yobbanitthikathādaraṃ;</gatha>
    <gatha type="last">Sayāpesi manuññamhi, sayane sādhu santhate.</gatha>
    <hangnum nr="168"/>
    <gatha type="1"> Ete neva niyāmena, katipāhaṃ nīvāsiya;</gatha>
    <gatha type="last">Ñatvā taṃ jātavissāsaṃ, sukhitaṃ piṇitindriyaṃ.</gatha>
    <hangnum nr="169"/>
    <gatha type="1"> ‘‘Rañño dinna’’nti vatvāna, khajjabhojjādikaṃ adā;</gatha>
    <gatha type="last">Dvattikkhattuṃ nisedhetvā, tena’jjhiṭṭho namaggahi.</gatha>
    <hangnum nr="170"/>
    <gatha type="1"> Bhūpālena kamenā’si, vissattho’tiva bhūmipo;</gatha>
    <gatha type="last">Matoti sutvā tassā-si hadayaṃ phalitaṃ dvidhā.</gatha>
    <hangnum nr="171"/>
    <gatha type="1"> Evaṃ  roge tikicchesi, rājā sārīramānase;</gatha>
    <gatha type="last">Ṭhapesi vejje dīpassa, tikacchattha manāgate.</gatha>
    <hangnum nr="172"/>
    <gatha type="1"> Pañcavīsatihatthena, pāsāde nopasobhitaṃ;</gatha>
    <gatha type="last">Mahāvihāremoravha-pariveṇamakārayi.</gatha>
    <hangnum nr="173"/>
    <gatha type="1"> Samaṇaṃ goḷapānuñca, adā gāmadvayaṃ tahiṃ;</gatha>
    <gatha type="last">Dhammaghāsaka bhikkhūnaṃ, bhoge kappiyakārake.</gatha>
    <hangnum nr="174"/>
    <gatha type="1"> Vihāre pariveṇe ca, sampanna catupaccaye;</gatha>
    <gatha type="last">Vāpiyo dānasālāyo, paṭimāyoca kārayi.</gatha>
    <hangnum nr="175"/>
    <gatha type="1"> Tasseva rañño rajjamhi, mahādhammakathīyati;</gatha>
    <gatha type="last">Suttāni parivattesi, sīhaḷāyaniruttiyā.</gatha>
    <hangnum nr="176"/>
    <gatha type="1"> Abhīti puttā tassā’suṃ, sūrāviraṅgarūpino;</gatha>
    <gatha type="last">Asītiyā sāvakānaṃ, nāmakāyipadassanā.</gatha>
    <hangnum nr="177"/>
    <gatha type="1"> Sāriputtādināmehi, puttehi parivārito;</gatha>
    <gatha type="last">Buddhadāso sasambuddha-rājāviya virocatha.</gatha>
    <hangnum nr="178"/>
    <gatha type="1"> Evaṃ katvā hitaṃdīpa-vīsīnaṃ tidivaṃ gato;</gatha>
    <gatha type="last">Vasse ekūnatiṃsamhi, buddhadāso narādhipo.</gatha>
    <hangnum nr="179"/>
    <gatha type="1"> Tato jeṭṭhasuto tassa, upatisso’si bhūpati;</gatha>
    <gatha type="last">Sabbarājaguṇopeso, niccasīlo mahādayo.</gatha>
    <hangnum nr="180"/>
    <gatha type="1"> Dasāpuññakriyāhitvā, dasapuññakriyā’dīyi;</gatha>
    <gatha type="last">Rājadhammeca pūresi, rājapāramitā dasa.</gatha>
    <hangnum nr="181"/>
    <gatha type="1"> Gaṇhi saṅgahavatthūhi, cathūhi ca catuddisaṃ;</gatha>
    <gatha type="last">Mahāpāḷimhi dāpesi, rājārājānubhojanaṃ.</gatha>
    <hangnum nr="182"/>
    <gatha type="1"> Uttaramhi disābhāge, cetiyamhā tu maṅgalā;</gatha>
    <gatha type="last">Thūpañca paṭimāgehaṃ, paṭimañcā’pi kārayi.</gatha>
    <hangnum nr="184"/>
    <gatha type="1"> Karonto tañca so rājā, mākhijjantu janā iti;</gatha>
    <gatha type="last">Kārāpesi kumārehi, dāpetvā guḷakaṇḍulaṃ.</gatha>
    <hangnum nr="185"/>
    <gatha type="1"> Rājuppalavhayaṃ  gijjha-kūṭaṃ pokkharapāsayaṃ;</gatha>
    <gatha type="last">Vālāhassañca ambuṭṭhiṃ, goṇḍigomamhi vāpikaṃ.</gatha>
    <hangnum nr="186"/>
    <gatha type="1"> Vihāraṃ khaṇḍarājiñca, vāpiyo ca thirodikā;</gatha>
    <gatha type="last">Appamāṇāni puññāni, kārāpesi tahiṃ tahiṃ.</gatha>
    <hangnum nr="187"/>
    <gatha type="1"> Vassāmānepi so vasse, sayane sannisinnako;</gatha>
    <gatha type="last">Kevalaṃ pariṇāmesi, rattiṃ ‘‘khedo janassī’’ti.</gatha>
    <hangnum nr="188"/>
    <gatha type="1"> Ñatvā amacco taṃ netvā, uyyānaṃ jādayīgharaṃ;</gatha>
    <gatha type="last">Evaṃ paṭicca attānaṃ, dukkhaṃ nākāsi pāṇinaṃ.</gatha>
    <hangnum nr="189"/>
    <gatha type="1"> Kāle tassā’sī dukkhitta-rogadukkhehi pīḷito;</gatha>
    <gatha type="last">Dīpo dīpo pamopāpa-tamaso so sumānaso.</gatha>
    <hangnum nr="190"/>
    <gatha type="1"> Bhikkhū pucchittha’’kiṃbhante, dubbhikkhādibhayaddite;</gatha>
    <gatha type="last">Loke lokahitaṃ natthi, kataṃ kiñci mahesīnā.</gatha>
    <hangnum nr="191"/>
    <gatha type="1"> Gahghārohaṇasuttassa, uppattiṃtassa niddisuṃ;</gatha>
    <gatha type="last">Sutvā taṃ sabbasovaṇṇaṃ, bimbaṃ sambuddhadhātuno.</gatha>
    <hangnum nr="192"/>
    <gatha type="1"> Katvā satthusilāpattaṃ, sodakaṃ pāṇisampuṭe;</gatha>
    <gatha type="last">Ṭhapetvā tassa te rūpa-māropetvā mahārathaṃ.</gatha>
    <hangnum nr="193"/>
    <gatha type="1"> Sayaṃ sīlaṃ samādāya, samādetvā mahājanaṃ;</gatha>
    <gatha type="last">Mahādānaṃ pavattetvā, abhayaṃ tambapāṇinaṃ.</gatha>
    <hangnum nr="194"/>
    <gatha type="1"> Alaṅkatvā ca nagaraṃ, devalokamanoharaṃ;</gatha>
    <gatha type="last">Dīpavāsīhi sabbehi, bhikkhūhi parivārito.</gatha>
    <hangnum nr="195"/>
    <gatha type="1"> Otarittha mahāvīthiṃ, bhikkhū tattha samāgatā;</gatha>
    <gatha type="last">Bhaṇantā ratanaṃ suttaṃ, siñcamānā jalaṃ tathā.</gatha>
    <hangnum nr="196"/>
    <gatha type="1"> Rājagehantike vīti-magge pākārasantike;</gatha>
    <gatha type="last">Vicariṃsu tiyāmante, kurumānā padakkhiṇaṃ.</gatha>
    <hangnum nr="197"/>
    <gatha type="1"> Bhijjamāne’ruṇe vassi, mahāmegho mahītale;</gatha>
    <gatha type="last">Rogāturāca sabbepi, sukhitākaṃsu ussavaṃ.</gatha>
    <hangnum nr="198"/>
    <gatha type="1"> ‘‘Yadā dubbhikkharogādi-bhayaṃ dīpamhi hessati;</gatha>
    <gatha type="last">Evameva karontū’’ti, niyojesi narādhipo.</gatha>
    <hangnum nr="199"/>
    <gatha type="1"> Āruḷho  cetiyaṃ kunta-kipillādimavekkhiya;</gatha>
    <gatha type="last">Pucchitvā morapiñcena, ‘‘saṇikaṃ yantuvanaṃti ca.</gatha>
    <hangnum nr="200"/>
    <gatha type="1"> Saṅkhaṃ sodakamādāya, caratā’sanadhovane;</gatha>
    <gatha type="last">Dakkhiṇaparitoṇamhi, kāretvā rājagehato.</gatha>
    <hangnum nr="201"/>
    <gatha type="1"> Uposathagharaṃ buddha-paṭimāgeha meva ca;</gatha>
    <gatha type="last">Pākārena parikkhittaṃ, uyyānañca manoramaṃ.</gatha>
    <hangnum nr="202"/>
    <gatha type="1"> Cātuddasiṃpañcadasiṃ, yā ca pakkhassa aṭṭhamī;</gatha>
    <gatha type="last">Pāṭihāriyapakkhañca, aṭṭhaṅgasamupāgataṃ.</gatha>
    <hangnum nr="203"/>
    <gatha type="1"> Uposathaṃsamādāya, sāpadānaṃ tahaṃ vasī;</gatha>
    <gatha type="last">Yāvajīvañca so bhuñji, mahāpāḷimhi bhojanaṃ.</gatha>
    <hangnum nr="204"/>
    <gatha type="1"> Carantocakalandāna muyyāne bhattamattano;</gatha>
    <gatha type="last">Katvā nivāpaṃ dāpesi, tadajjāpi ca vattati.</gatha>
    <hangnum nr="205"/>
    <gatha type="1"> Coraṃ vajjamupanītaṃ, disvā saṃviggamānaso;</gatha>
    <gatha type="last">Chavaṃ susānaṃ ānetvā, khipitvā lohakumbhiyaṃ.</gatha>
    <hangnum nr="206"/>
    <gatha type="1"> Datvā dhamaṃ palāpetvā, coraṃ rattiyamuggate;</gatha>
    <gatha type="last">Sūriye kujjhito coraṃ-viyajhāpayi taṃ chavaṃ.</gatha>
    <hangnum nr="207"/>
    <gatha type="1"> Akā dīpamhi sabbesaṃ, cetiyānaṃ mahāmahaṃ;</gatha>
    <gatha type="last">Thūpārāme ca thūpassa, hemacumbaṭakañcukaṃ.</gatha>
    <hangnum nr="208"/>
    <gatha type="1"> Dvācattālīsavassāni, katvā vañcuṃkhaṇampiso;</gatha>
    <gatha type="last">Katvā puññamupāgañchi, devarājasahabyataṃ.</gatha>
    <hangnum nr="209"/>
    <gatha type="1"> Rañño tassa kaniṭṭhena, mahānāmena vallabhā;</gatha>
    <gatha type="last">Devī satthaṃ nipātetvā, tamaṭhānamhi mārayi.</gatha>
    <hangnum nr="210"/>
    <gatha type="1"> Pabbajitkā kaniṭṭho so, jīvamānamhi bhātari;</gatha>
    <gatha type="last">Hate rājini bhītāya, āvattitvā’si bhūpati.</gatha>
    <hangnum nr="211"/>
    <gatha type="1"> Mahesiṃattano’kāsi, mahesiṃ bhātughātiniṃ;</gatha>
    <gatha type="last">Gilānasālā kāresi, mahāpāḷiñca vaḍḍhayi.</gatha>
    <hangnum nr="212"/>
    <gatha type="1"> Lohadvāra  ralaggāma-koṭipassavanavhaye;</gatha>
    <gatha type="last">Tayo vihāre katvā’dā, bhikkhūnamabhayuttare.</gatha>
    <hangnum nr="213"/>
    <gatha type="1"> Vihāraṃ kārayitvāna, dhumarakkhamhi pabbate;</gatha>
    <gatha type="last">Mahesiyā nayenā’dā, bhikkhūnaṃ theravādīnaṃ.</gatha>
    <hangnum nr="214"/>
    <gatha type="1"> Navakammañca jiṇṇesu, vihāresu sakārayi;</gatha>
    <gatha type="last">Dānasīlarato vatthu-pūjako ca ahu sadā.</gatha>
    <hangnum nr="215"/>
    <gatha type="1"> Bodhimaṇḍasamīpamhi, jāto brohmaṇamāṇavo;</gatha>
    <gatha type="last">Vijjāsippakalāvedī, tīsu vedesu pārago.</gatha>
    <hangnum nr="216"/>
    <gatha type="1"> Sammāviññātasamayo, sabbavādavisārado;</gatha>
    <gatha type="last">Vādatthi jambudīpamhi, āhiṇḍanto pavādiko.</gatha>
    <hangnum nr="217"/>
    <gatha type="1"> Vihāramekaṃ āgamma, rattiṃ pātañjalaṃ mataṃ;</gatha>
    <gatha type="last">Parivattesi sampuṇṇa-padaṃ suparimaṇḍalaṃ.</gatha>
    <hangnum nr="218"/>
    <gatha type="1"> Tattheko revatonāma, mahāthero vijāniya;</gatha>
    <gatha type="last">‘‘Mahāpañño ayaṃ sattho, dametuṃ vaṭṭatī’’ti so.</gatha>
    <hangnum nr="219"/>
    <gatha type="1"> ‘‘Ko nu gadrabharāvena, viravanto’’ti abravi;</gatha>
    <gatha type="last">‘‘Gadrabhānaṃ rave atthaṃ, kiṃ jānāsī’’ti āhataṃ.</gatha>
    <hangnum nr="220"/>
    <gatha type="1"> ‘‘Ahaṃ jāne’’ti vuttoso, otāresi sakaṃ mataṃ;</gatha>
    <gatha type="last">Vuttaṃ vuttaṃ viyākāsi, virodhampi ca dassayi.</gatha>
    <hangnum nr="221"/>
    <gatha type="1"> ‘‘Tenahi tvaṃ sakavāda-motārehī’’ti codito;</gatha>
    <gatha type="last">Pāḷimāhā’bhidhammassa, atthamassa na so’migā.</gatha>
    <hangnum nr="222"/>
    <gatha type="1"> Āha kasse’samanto’ti, buddhamanto’ti sobravi;</gatha>
    <gatha type="last">‘‘Dehi me ta’’nti vuttehi, ‘‘gaṇhu pabbajjataṃ’’iti.</gatha>
    <hangnum nr="223"/>
    <gatha type="1"> Mantatthī pabbajitvāso, uggaṇhi piṭakattayaṃ;</gatha>
    <gatha type="last">‘‘Ekāyano ayaṃ maggo’’, iti pacchā tamaggahi.</gatha>
    <hangnum nr="224"/>
    <gatha type="1"> Buddhassa viya gambhīra-ghosattātaṃ viyākaruṃ;</gatha>
    <gatha type="last">‘‘Buddhaghoso’’ti ghosohi, buddho viya mahītale.</gatha>
    <hangnum nr="225"/>
    <gatha type="1"> Tattha ñāṇodayaṃ nāma, katvā makaraṇaṃ tadā;</gatha>
    <gatha type="last">Dhammasaṅgaṇīyā’kāsi, kacchaṃ so aṭṭhasāliniṃ.</gatha>
    <hangnum nr="226"/>
    <gatha type="1"> Patittaṭṭhakathañceva , kārāmārabhibuddhimā;</gatha>
    <gatha type="last">Taṃ disvā revato thero, idaṃ vacanamabruvi.</gatha>
    <hangnum nr="227"/>
    <gatha type="1"> Pāḷimattaidhānitaṃ, natthi aṭṭhakathā idha;</gatha>
    <gatha type="last">Tathācariyavādā ca, bhinnarūpā na vijjare.</gatha>
    <hangnum nr="228"/>
    <gatha type="1"> Sīhaḷāṭṭhakathā suddhā, mahindena matīmatā;</gatha>
    <gatha type="last">Saṃgītittayamāruḷaṃ, sammāsambuddhadesitaṃ.</gatha>
    <hangnum nr="229"/>
    <gatha type="1"> Sāriputtādigītañca, kathāmaggaṃ samekkhiya;</gatha>
    <gatha type="last">Ekā sīhaḷabhāsāya, sīhaḷesu pavattati.</gatha>
    <hangnum nr="230"/>
    <gatha type="1"> Taṃ tattha gantvā sutvā taṃ, māgadhānaṃ niruttiyā;</gatha>
    <gatha type="last">Parivattesi sā hoti, sabbalokahitā vahā.</gatha>
    <hangnum nr="231"/>
    <gatha type="1"> Evaṃ vutto pasanno so, nikkhamitvā tatoimaṃ;</gatha>
    <gatha type="last">Dīpamāgā imasseva, raññokāle mahāmati.</gatha>
    <hangnum nr="232"/>
    <gatha type="1"> Mahāvihāraṃ sampatto, vihāraṃ sabbasādhūnaṃ;</gatha>
    <gatha type="last">Mahāpadhānagharaṃ gantvā, saṅghapālassa santikā.</gatha>
    <hangnum nr="233"/>
    <gatha type="1"> Sīhaḷaṭṭhakathā suddhā, theravādañca sabbaso;</gatha>
    <gatha type="last">‘‘Dhammasāmissa esova, adhippāyo’’ti nicchiya.</gatha>
    <hangnum nr="234"/>
    <gatha type="1"> Tattha saṅghaṃ samānetvā, ‘‘kātumaṭṭhakathāmama;</gatha>
    <gatha type="last">Potthake detha sabbe’’ti, āha vīmaṃsituṃ sataṃ.</gatha>
    <hangnum nr="235"/>
    <gatha type="1"> Saṅgho gāthādvayaṃ tassā-dāsi ‘‘sāmattiyaṃ tava;</gatha>
    <gatha type="last">Ettha dassehi taṃ disvā, sabbe demā’’ti potthake.</gatha>
    <hangnum nr="236"/>
    <gatha type="1"> Piṭakattayamettheva, saddhimaṭṭhakathāya so;</gatha>
    <gatha type="last">Visuddhimagga nāmākā, saṅgahetvā samāsato.</gatha>
    <hangnum nr="237"/>
    <gatha type="1"> Tato saṅghaṃ samuhetvā, sambuddhamatakovidaṃ;</gatha>
    <gatha type="last">Mahābodhisamīpamhi, so taṃ vācetumārabhi.</gatha>
    <hangnum nr="238"/>
    <gatha type="1"> Devatā tassa nepuññaṃ, pakāsetuṃ mahājane;</gatha>
    <gatha type="last">Chādesuṃ potthakaṃso’yi, dvattikkhattumpi taṃ akā.</gatha>
    <hangnum nr="239"/>
    <gatha type="1"> Vācetuṃ tatiye vāre, potthake samudāhaṭe;</gatha>
    <gatha type="last">Potthakadvayamaññampi, saṇṭhāpesuṃ tahiṃ marū.</gatha>
    <hangnum nr="240"/>
    <gatha type="1"> Vācayiṃsu  tadābhikkhū, potthakattaya mekato;</gatha>
    <gatha type="last">Ganthato atthato cāpi, pubbāparavasena vā.</gatha>
    <hangnum nr="241"/>
    <gatha type="1"> Theravādehi pāḷihi, padehi byañjanehi ca;</gatha>
    <gatha type="last">Aññatthattamahūneva, potthatthakesupi tīsupi.</gatha>
    <hangnum nr="242"/>
    <gatha type="1"> Atha ugghosayi saṅgho, tuṭṭhahaṭṭho tisesato;</gatha>
    <gatha type="last">‘‘Nissaṃsayā’yaṃ metteyyo’’, iti vatvā punappunaṃ.</gatha>
    <hangnum nr="243"/>
    <gatha type="1"> Saddhimaṭṭhakathāyā’dā, potthake piṭakattaye;</gatha>
    <gatha type="last">Ganthakāre vasanto so, vihāre durasaṅkare.</gatha>
    <hangnum nr="244"/>
    <gatha type="1"> Parivattesi sabbāpi, sīhaḷaṭṭhakathā tadā;</gatha>
    <gatha type="last">Sabbesaṃ mūlabhāsāya, māgadhāya niruttiyā.</gatha>
    <hangnum nr="245"/>
    <gatha type="1"> ‘‘Sattānaṃ sabbabhāsānaṃ, sā ahosi hitāvahā;</gatha>
    <gatha type="last">Theriyā cariyāsabbe, pāḷiṃviya tamaggayhaṃ.</gatha>
    <hangnum nr="246"/>
    <gatha type="1"> Atha kattabbakiccesu, gahetu pariniṭṭhitiṃ;</gatha>
    <gatha type="last">Vandituṃ so mahābodhiṃ, jambudīpamupāgami.</gatha>
    <hangnum nr="247"/>
    <gatha type="1"> Sutvā dvāvīsavassāni, mahānāmo mahāmahiṃ;</gatha>
    <gatha type="last">Katvā puññāni citrāni, yathā kammamugāgami.</gatha>
    <hangnum nr="248"/>
    <gatha type="1"> Sabbe’pe te dharaṇīpatayo maccumaccetumante,</gatha>
    <gatha type="2">No sakkhiṃ sūpacitasukhabalāsādhu sampannabhogo;</gatha>
    <gatha type="3">Evaṃ sabbe nidhanavasagā honti sattā’ti niccaṃ,</gatha>
    <gatha type="last">Rāgaṃ sammā vinayatudhane jīvite cāpi dhīmā.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Pañcarājako nāma</centered>
    <centered>Sattatiṃsatimo paricchedo.</centered>
  </text>
</tree>
