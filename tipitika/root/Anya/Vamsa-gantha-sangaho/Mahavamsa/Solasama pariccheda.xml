<?xml version='1.0' encoding='UTF-8'?>
<tree text="So&#x1E37;asama pariccheda" target="text">
  <text>
    <subhead>Cetiyapabbatavihāra paṭiggahako</subhead>
    <hangnum nr="1"/>
    <gatha type="1"> Pure  caritvā piṇḍāya, karitvā janasaṅgahaṃ;</gatha>
    <gatha type="last">Rājagehamhi bhuñjanto, kārento rājasaṅgahaṃ.</gatha>
    <hangnum nr="2"/>
    <gatha type="1"> Chabbasadivase thero, mahāmeghavane vasī;</gatha>
    <gatha type="last">Āsaḷhasukkapakkhassa, terase divase pana.</gatha>
    <hangnum nr="3"/>
    <gatha type="1"> Rājagehamhi bhuñjitvā, mahārañño mahāmati;</gatha>
    <gatha type="last">Mahā’ppamādasuttantaṃ, desayitvā tato ca so.</gatha>
    <hangnum nr="4"/>
    <gatha type="1"> Vihārakaraṇaṃ icchaṃ, tattha cetiyapabbate;</gatha>
    <gatha type="last">Nikkhamma purimadvārā, agā cetiyapabbataṃ.</gatha>
    <hangnum nr="5"/>
    <gatha type="1"> Theraṃ tattha gataṃ sutvā, rathaṃ āruyha bhūpati;</gatha>
    <gatha type="last">Deviyo dve ca ādāya, therassānupadaṃ akā.</gatha>
    <hangnum nr="6"/>
    <gatha type="1"> Therā nāgacatukkamhi, nahātvā rahade tahiṃ;</gatha>
    <gatha type="last">Pabbatārohaṇatthāya, aṭṭhaṃsu paṭipāṭiyā.</gatha>
    <hangnum nr="7"/>
    <gatha type="1"> Rājā rathā tado’ruyha, sabbe there’bhivādayi;</gatha>
    <gatha type="last">Uṇhe kilante kiṃrāja, āgatosī’ti ahute.</gatha>
    <hangnum nr="8"/>
    <gatha type="1"> Tumhākaṃ gamanāsaṅkī, āgatomhī’ti bhāsite;</gatha>
    <gatha type="last">Idheva vassaṃ vasituṃ, āgatamhā’ti bhāsiya.</gatha>
    <hangnum nr="9"/>
    <gatha type="1"> Tassūpanāyikaṃ thero, khandhakaṃ khandhakovido;</gatha>
    <gatha type="last">Kathesi rañño taṃ sutvā, bhāgineyyo ca rājino.</gatha>
    <hangnum nr="10"/>
    <gatha type="1"> Mahāriṭṭho mahāmacco, pañcapaññāsabhātuhi;</gatha>
    <gatha type="last">Saddhiṃ jeṭṭhakaniṭṭhehi, rājānamabhito ṭhito.</gatha>
    <hangnum nr="11"/>
    <gatha type="1"> Yācitvā tadahu ceva, pabbajuṃ therasantike;</gatha>
    <gatha type="last">Pattārahattaṃ sabbepi, te khuragge mahāmatī.</gatha>
    <hangnum nr="12"/>
    <gatha type="1"> Kantakacetiyaṭhāne, parito tadaheva so;</gatha>
    <gatha type="last">Kammāni ārabhāpetvā, leṇāni aṭṭhasaṭṭhiyo.</gatha>
    <hangnum nr="13"/>
    <gatha type="1"> Agamāsi  puraṃ rājā, therā tattheva te vasuṃ;</gatha>
    <gatha type="last">Kāle piṇḍāya nagaraṃ, pavisantā’nukampakā.</gatha>
    <hangnum nr="14"/>
    <gatha type="1"> Niṭṭhite leṇakammamhi, āsaḷhipuṇṇamāsiyaṃ;</gatha>
    <gatha type="last">Gantvā adāsi therānaṃ, rājā vihāradakkhiṇaṃ.</gatha>
    <hangnum nr="15"/>
    <gatha type="1"> Dvattiṃsamāḷakānañca, vihārassa ca tassa kho;</gatha>
    <gatha type="last">Sīmaṃ sīmātigo thero, bandhitvā tadaheva so.</gatha>
    <hangnum nr="16"/>
    <gatha type="1"> Tesaṃ pabbajjāpekkhānaṃ, akāsi upasampadaṃ;</gatha>
    <gatha type="last">Sabbesaṃ sabbapaṭhamaṃ, baddhe tumbarumāḷake.</gatha>
    <hangnum nr="17"/>
    <gatha type="1"> Ete dvāsaṭṭhi arahanto, sabbe cetiyapabbate;</gatha>
    <gatha type="last">Tattha vassaṃ upagantvā, akaṃsu rājasaṅgahaṃ.</gatha>
    <hangnum nr="18"/>
    <gatha type="1"> Devamanussagaṇagaṇitaṃ taṃ,</gatha>
    <gatha type="2">Tañca gaṇaṃ guṇavitthatakittiṃ;</gatha>
    <gatha type="3">Yānamupacca ca mānayamānā,</gatha>
    <gatha type="last">Puññacayaṃ vipulaṃ akariṃsūti.</gatha>
    <centered>Sujanapasādasaṃvegatthāya kate mahāvaṃse</centered>
    <centered>Cetiyapabbatavihārapaṭiggahako nāma</centered>
    <centered>Soḷasamo paricchedo.</centered>
  </text>
</tree>
