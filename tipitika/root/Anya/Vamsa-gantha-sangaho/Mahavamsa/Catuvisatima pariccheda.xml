<?xml version='1.0' encoding='UTF-8'?>
<tree text="Catuv&#x12B;satima pariccheda" target="text">
  <text>
    <subhead>Dvebhātikayuddhaṃ</subhead>
    <hangnum nr="1"/>
    <gatha type="1"> Hatthassa  tharukammassa, kusalo katupāsano;</gatha>
    <gatha type="last">So gāmaṇirājasuto, mahāgāme vasī tadā.</gatha>
    <hangnum nr="2"/>
    <gatha type="1"> Rājā rājasutaṃ tissaṃ, dīghavāpimhi vāsayi;</gatha>
    <gatha type="last">Ārakkhituṃ janapadaṃ, sampanna balavāhanaṃ.</gatha>
    <hangnum nr="3"/>
    <gatha type="1"> Kumāro gāmaṇikāle, sampassanto balaṃ sakaṃ;</gatha>
    <gatha type="last">‘‘Yujjhissaṃ damiḷehī’’ti, piturañño kathāpayī.</gatha>
    <hangnum nr="4"/>
    <gatha type="1"> Rājā taṃ anurakkhanto, ‘‘oragaṅgaṃ alaṃ’’ iti;</gatha>
    <gatha type="last">Vāresi yāvatatiyaṃ, so tatheva kathāpayī.</gatha>
    <hangnum nr="5"/>
    <gatha type="1"> Pitā me puriso honto, ne’vaṃ vakkhati teni’daṃ;</gatha>
    <gatha type="last">Pilandhatūti pesesi, itthālaṅkāramassa so.</gatha>
    <hangnum nr="6"/>
    <gatha type="1"> Rājā’ha tassa kujjhitvā, ‘‘karotha hemasaṅkhaliṃ;</gatha>
    <gatha type="last">Tāya taṃ bandhayissāmi, nā’ññathā rakkhiyo hi so.</gatha>
    <hangnum nr="7"/>
    <gatha type="1"> Palāyitvāna malayaṃ, kujjhitvā pituno agā;</gatha>
    <gatha type="last">Duṭṭhattāyeva pitari, āhu taṃ duṭṭhagāmaṇi.</gatha>
    <hangnum nr="8"/>
    <gatha type="1"> Rājā’tha ārabhī kātuṃ, mahāmaṅgalacetiyaṃ;</gatha>
    <gatha type="last">Niṭṭhite cetiye saṅghaṃ, sannipātayi bhūpati.</gatha>
    <hangnum nr="9"/>
    <gatha type="1"> Dvādasā’suṃ sahassāni, bhikkhū cittalapabbatā;</gatha>
    <gatha type="last">Tato tato dvādaseva, sahassāni samāgamuṃ.</gatha>
    <hangnum nr="10"/>
    <gatha type="1"> Katvāna cetiyamahaṃ, rājā saṅghassa sammukhā;</gatha>
    <gatha type="last">Sabbe yodhe samānetvā, kāresi sapathaṃ tadā.</gatha>
    <hangnum nr="11"/>
    <gatha type="1"> ‘‘Puttānaṃ kalahaṭṭhānaṃ, na gacchissāma no’’iti;</gatha>
    <gatha type="last">Akaṃsu sapathaṃ sabbe, taṃ yuddhaṃ tena nāgamuṃ.</gatha>
    <hangnum nr="12"/>
    <gatha type="1"> Catusaṭṭhi vihāre so, kārāpetvā mahīpati;</gatha>
    <gatha type="last">Tattakāneva vassāni, ṭhatvā maritahiṃ tadā.</gatha>
    <hangnum nr="13"/>
    <gatha type="1"> Rañño  sarīraṃ gāhetvā, channayānena rājini;</gatha>
    <gatha type="last">Netvā tissa mahārāmaṃ, taṃ saṅghassa nivedayi.</gatha>
    <hangnum nr="14"/>
    <gatha type="1"> Sutvā tissakumāro taṃ, āgantvā dīghavāpito;</gatha>
    <gatha type="last">Sarīrakiccaṃ kāretvā, sakkaccaṃ pituno sayaṃ.</gatha>
    <hangnum nr="15"/>
    <gatha type="1"> Mātaraṃ kaṇḍulaṃ hatthiṃ, ādiyitvā mahabbalo;</gatha>
    <gatha type="last">Bhātubhayā dīghavāpiṃ, agamāsi lahuṃ tato.</gatha>
    <hangnum nr="16"/>
    <gatha type="1"> Taṃ pavattiṃ nivedetuṃ, duṭṭhagāmaṇi santikaṃ;</gatha>
    <gatha type="last">Lekhaṃ datvā visajjesuṃ, saccemaccā samāgatā.</gatha>
    <hangnum nr="17"/>
    <gatha type="1"> So guttahālamāgantvā, tattha cāre visajjiya;</gatha>
    <gatha type="last">Mahāgāmamupagantvā, sayaṃ rajje’bhisecayi.</gatha>
    <hangnum nr="18"/>
    <gatha type="1"> Mātatthaṃ kaṇḍūlatthañca, bhātulekhaṃ visajjayi;</gatha>
    <gatha type="last">Aladdhā yāvatatiyaṃ, yuddhāya samupāgami.</gatha>
    <hangnum nr="19"/>
    <gatha type="1"> Ahu dvinnaṃ mahāyuddhaṃ, cūḷaṅgaṇiyapiṭṭhiyaṃ;</gatha>
    <gatha type="last">Tattha nekasahassāni, patiṃsu rājino narā.</gatha>
    <hangnum nr="20"/>
    <gatha type="1"> Rājā ca tissāmacco ca, vaḷavādīghutunikā;</gatha>
    <gatha type="last">Tayoyeva palāyiṃsu, kumāro anubandhite.</gatha>
    <hangnum nr="21"/>
    <gatha type="1"> Ubhinnamantare bhikkhū, mantayiṃsu mahīdharaṃ;</gatha>
    <gatha type="last">Taṃ disvā ‘‘bhikkhusaṅghassa, kammaṃ’’ iti nivatti so.</gatha>
    <hangnum nr="22"/>
    <gatha type="1"> Kappakandaranajjāso, javamālititthamāgato;</gatha>
    <gatha type="last">Rājā’ha tissamaccaṃ taṃ, ‘‘chātajjhattā mayaṃ’’iti.</gatha>
    <hangnum nr="23"/>
    <gatha type="1"> Suvaṇṇasarake khitta-bhattaṃ nīharitassa so;</gatha>
    <gatha type="last">Saṅghe datvā bhuñjanato, kāretvā catubhāgakaṃ.</gatha>
    <hangnum nr="24"/>
    <gatha type="1"> ‘‘Ghosehi kāla’’miccā’ha,</gatha>
    <gatha type="2">Tisso kālamaghosayi;</gatha>
    <gatha type="3">Suṇitvā dibbasotena,</gatha>
    <gatha type="last">Rañño sakkhāya dāyako.</gatha>
    <hangnum nr="25"/>
    <gatha type="1"> Thero piyaṅgu dīpaṭṭho, theraṃ tattha niyojayi;</gatha>
    <gatha type="last">Tissaṃ kuṭumbikasutaṃ, so tattha nabhasā’gamā.</gatha>
    <hangnum nr="26"/>
    <gatha type="1"> Tassa tisso karāpatta-ādāyā’dāsi rājino;</gatha>
    <gatha type="last">Saṅghassa bhāgaṃ sambhāgaṃ, rājā patte khipāpayi.</gatha>
    <hangnum nr="27"/>
    <gatha type="1"> Sambhāgaṃ  khipi tisso ca, sambhāgaṃ vaḷavāpi ca;</gatha>
    <gatha type="last">Na icchitassābhāgañca, tisso pattamhi pakkhipi.</gatha>
    <hangnum nr="28"/>
    <gatha type="1"> Bhattassa puṇṇapattaṃ taṃ, adātherassa bhūpati;</gatha>
    <gatha type="last">Adā gotamatherassa, so gantvā nabhasā lahuṃ.</gatha>
    <hangnum nr="29"/>
    <gatha type="1"> Bhikkhūnaṃ bhuñjamānānaṃ, datvā ālopabhāgaso;</gatha>
    <gatha type="last">Pañcasatānaṃ so thero, laddhehi tu tadantikā.</gatha>
    <hangnum nr="30"/>
    <gatha type="1"> Bhāgehi pattaṃ pūretvā, ākāse khipi rājino;</gatha>
    <gatha type="last">Disvā’ gataṃ gahetvā taṃ, tisso bhojisi bhūpatiṃ.</gatha>
    <hangnum nr="31"/>
    <gatha type="1"> Bhuñjitvāna sayañjāpi, vaḷavañca abhojayi;</gatha>
    <gatha type="last">Sattāhaṃ cumbaṭaṃ katvā, rājā pattaṃ visajjayi.</gatha>
    <hangnum nr="32"/>
    <gatha type="1"> Gantvāna so mahāgāmaṃ, samādāya balaṃ puna;</gatha>
    <gatha type="last">Saṭṭhisahassaṃ yuddhāya, gantvā yujjhi sabhātarā.</gatha>
    <hangnum nr="33"/>
    <gatha type="1"> Rājā vaḷavamāruyha, tisso kaṇḍūla hatthinaṃ;</gatha>
    <gatha type="last">Dve bhātaro samāgañchuṃ, yujjhamānā raṇe tadā.</gatha>
    <hangnum nr="34"/>
    <gatha type="1"> Rājā kariṃ karitva’nto, vaḷavāmaṇḍalaṃ akā;</gatha>
    <gatha type="last">Tathāpi chiddaṃ no disvā, laṅghā petuṃ matiṃakā.</gatha>
    <hangnum nr="35"/>
    <gatha type="1"> Vaḷavaṃ laṅghayitvāna, hatthinaṃ bhātiko’pari;</gatha>
    <gatha type="last">Tomaraṃ khipi cammaṃva, yathā chijjati piṭṭhiyaṃ.</gatha>
    <hangnum nr="36"/>
    <gatha type="1"> Anekāni sahassāni, kumārassa narātahiṃ;</gatha>
    <gatha type="last">Patiṃsu yuddhe yujjhantā, bhijja ceva mahabbalaṃ.</gatha>
    <hangnum nr="37"/>
    <gatha type="1"> ‘‘Ārohakassa vekallā, itthī maṃ laṅghayī’’iti;</gatha>
    <gatha type="last">Kuddhokarī taṃ cālento, rukkhameka mupāgami.</gatha>
    <hangnum nr="38"/>
    <gatha type="1"> Kumāro āruhī rukkhaṃ, hatthī sāmimupāgami;</gatha>
    <gatha type="last">Tamāruyha palāyantaṃ, kumāro manubandhi so.</gatha>
    <hangnum nr="39"/>
    <gatha type="1"> Pavisitvā vihāraṃ so, mahāthera gharaṃgato;</gatha>
    <gatha type="last">Nipajjaheṭṭhā mañcassa, kumāro bhātunobhayā.</gatha>
    <hangnum nr="40"/>
    <gatha type="1"> Pasārayi mahāthero, cīvaraṃ tattha mañcake;</gatha>
    <gatha type="last">Rājā anupadaṃ gantvā, ‘‘kuhiṃ tisso’’ti pucchatha.</gatha>
    <hangnum nr="41"/>
    <gatha type="1"> ‘‘Mañce  tattha mahārāja’’, iti thero avoca taṃ;</gatha>
    <gatha type="last">Heṭṭhā mañceti jānitvā, tato nikkhamma bhūpati.</gatha>
    <hangnum nr="42"/>
    <gatha type="1"> Samantato vihārassa, rakkhaṃ kārayi taṃ pana;</gatha>
    <gatha type="last">Pañcakamhi nipajjetvā, datvā upari cīvaraṃ.</gatha>
    <hangnum nr="43"/>
    <gatha type="1"> Mañcapādesu gaṇhitvā, cattāro daharā yatī;</gatha>
    <gatha type="last">Matabhikkhuniyāmena, kumāraṃ bahi nīharuṃ.</gatha>
    <hangnum nr="44"/>
    <gatha type="1"> Nīyamānantu taṃ ñatvā, idha māha mahīpati;</gatha>
    <gatha type="last">‘‘Tissa tvaṃ kuladevatānaṃ, sīse hutvāna niyyāsi.</gatha>
    <hangnum nr="45"/>
    <gatha type="1"> Balakkārena gahaṇaṃ, kuladevehi natthi me;</gatha>
    <gatha type="last">Guṇaṃ tvaṃ kuladevānaṃ, sareyyāsi kadācipi’’.</gatha>
    <hangnum nr="46"/>
    <gatha type="1"> Tatoyeva mahāgāmaṃ, agamāsi mahīpati;</gatha>
    <gatha type="last">Āṇāpesi ca tattheva, mātaraṃ mātugāravo.</gatha>
    <hangnum nr="47"/>
    <gatha type="1"> [Vassāni aṭṭhasaṭṭhiṃso, aṭṭhā dhammaṭṭhamānaso;</gatha>
    <gatha type="last">Aṭṭhasaṭṭhivihāre ca, kārāpesi mahīpati.]</gatha>
    <hangnum nr="48"/>
    <gatha type="1"> Nikkhāmito so bhikkhūhi, tissorāja suto pana;</gatha>
    <gatha type="last">Dīghavāpiṃ tatoyeva, agama’ññataro viya.</gatha>
    <hangnum nr="49"/>
    <gatha type="1"> Kumāro godhagattassa, tissatherassa āha so;</gatha>
    <gatha type="last">‘‘Sāparādho ahaṃ bhante, khamāpessāmi bhātaraṃ.</gatha>
    <hangnum nr="50"/>
    <gatha type="1"> Veyyāvaccakarā kāraṃ, tissaṃ pañcasatāni ca;</gatha>
    <gatha type="last">Bhikkhunamādiyitvā so, thero rāja mupāgami.</gatha>
    <hangnum nr="51"/>
    <gatha type="1"> Rājaputtaṃ ṭhapetvāna, thero sopāna matthake;</gatha>
    <gatha type="last">Sasaṅgho pāvisi saddho, nisīdāviya bhūmipo.</gatha>
    <hangnum nr="52"/>
    <gatha type="1"> Upānayī yāguādiṃ, thero pattaṃ vidhesiso;</gatha>
    <gatha type="last">‘‘Kinti vutto’bravi tissaṃ, ādāya agatā’’iti.</gatha>
    <hangnum nr="53"/>
    <gatha type="1"> ‘‘Kuhiṃ coro’’ti vutto ca, ṭhitaṭhānaṃ nivedayi;</gatha>
    <gatha type="last">Vihāradevī gantvāna, chādiyaṭhāsi puttaka.</gatha>
    <hangnum nr="54"/>
    <gatha type="1"> Rājā’ha  theraṃ ‘‘ñāto vo,</gatha>
    <gatha type="2">Dāsabhāvo idāni no;</gatha>
    <gatha type="3">Sāmaṇeraṃ pesayetha,</gatha>
    <gatha type="last">Tumhe me sattavassikaṃ.</gatha>
    <hangnum nr="55"/>
    <gatha type="1"> Janakkhayaṃ vināyeva, kalaho na bhaveyya no;</gatha>
    <gatha type="last">Rājā saṅghassa doseso, bhaṃghe daṇḍaṃ karissati.</gatha>
    <hangnum nr="56"/>
    <gatha type="1"> Hessatā’gatakiccā vo,</gatha>
    <gatha type="2">Yāgādiṃ gaṇhāthāti so;</gatha>
    <gatha type="3">Datvā taṃ bhikkhusaṅghassa,</gatha>
    <gatha type="last">Pakkositvāna bhātaraṃ.</gatha>
    <hangnum nr="57"/>
    <gatha type="1"> Tattheva saṅghamajjhamhi, nisinno bhātarā saha;</gatha>
    <gatha type="last">Bhuñjitvā ekatoyeva, bhikkhu saṅghaṃ visajjayi.</gatha>
    <hangnum nr="58"/>
    <gatha type="1"> Sassakammāni kāretuṃ, tissaṃ tattheva pāhiṇi;</gatha>
    <gatha type="last">Sayampi bheriṃ cāretvā, sassakammāni kārayi.</gatha>
    <hangnum nr="59"/>
    <gatha type="1"> Iti veramanekavikappacitaṃ,</gatha>
    <gatha type="2">Samayanti bahuṃ api sappurisaṃ;</gatha>
    <gatha type="3">Iti cintiya kohi naro matimā,</gatha>
    <gatha type="last">Na bhaveyya paresu susanta manoti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Dvebhātikayuddhaṃ nāma</centered>
    <centered>Catuvīsatimo paricchedo.</centered>
  </text>
</tree>
