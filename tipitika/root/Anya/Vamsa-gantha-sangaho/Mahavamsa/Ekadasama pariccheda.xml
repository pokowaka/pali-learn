<?xml version='1.0' encoding='UTF-8'?>
<tree text="Ek&#x101;dasama pariccheda" target="text">
  <text>
    <subhead>Devānaṃpiyatissābhiseko</subhead>
    <hangnum nr="1"/>
    <gatha type="1"> Tassaccaye  tassa suto, muṭasivo’ti vissuto;</gatha>
    <gatha type="last">Suvaṇṇapāliyā putto, patto rajjamanākulaṃ.</gatha>
    <hangnum nr="2"/>
    <gatha type="1"> Mahāmeghavanuyyānaṃ, nāmanugaguṇoditaṃ;</gatha>
    <gatha type="last">Phalapupphatarupetaṃ, so rājā kārayi subhaṃ.</gatha>
    <hangnum nr="3"/>
    <gatha type="1"> Uyyānaṭhānaggahaṇe, mahāmegho akālajo;</gatha>
    <gatha type="last">Pāvassitena uyyānaṃ, mahāmeghavanaṃ ahu.</gatha>
    <hangnum nr="4"/>
    <gatha type="1"> Saṭṭhivassāni muṭasivo, rājā rājjamakārayi;</gatha>
    <gatha type="last">Anurādhe puravare, laṃkā bhuvadane subhe.</gatha>
    <hangnum nr="5"/>
    <gatha type="1"> Tassa puttā dasā’hesuṃ, aññamaññahitesino;</gatha>
    <gatha type="last">Duve dhītā cā’nukulā, kulānucchavikā ahū.</gatha>
    <hangnum nr="6"/>
    <gatha type="1"> Devānaṃ piyatissoti, vissuto dutiyo suto;</gatha>
    <gatha type="last">Tesu bhātūsu sabbesu, puññāpaññādhiko ahu.</gatha>
    <hangnum nr="7"/>
    <gatha type="1"> Devānaṃ piyatisso so, rājā’si pituaccaye;</gatha>
    <gatha type="last">Tassā’bhisekena samaṃ, bahūna’cchariyāna’huṃ.</gatha>
    <hangnum nr="8"/>
    <gatha type="1"> Laṃkādīpamhi sakale, nidhayo ratanāni ca;</gatha>
    <gatha type="last">Antoṭhitāni uggantvā, pathavītalamāruhuṃ.</gatha>
    <hangnum nr="9"/>
    <gatha type="1"> Laṃkādīpasamīpamhi, bhinnanāvāgatāni ca;</gatha>
    <gatha type="last">Tatrajātāni ca thalaṃ, ratanāni samāruhuṃ.</gatha>
    <hangnum nr="10"/>
    <gatha type="1"> Chātapabbatapādamhi, tisso ca veḷuyaṭṭhiyo;</gatha>
    <gatha type="last">Jātārathapatodena, samānā parimāṇato.</gatha>
    <hangnum nr="11"/>
    <gatha type="1"> Tāsu ekālatāyaṭṭhi, rajatā’bhā tahiṃ latā;</gatha>
    <gatha type="last">Suvaṇṇāvaṇṇārucirā, dissantetā manoramā.</gatha>
    <hangnum nr="12"/>
    <gatha type="1"> Ekā kusumā yaṭṭhītu, kusumāni tahiṃ pana;</gatha>
    <gatha type="last">Nānāni nānāvaṇṇāni, dissante’ti phuṭāni ca.</gatha>
    <hangnum nr="13"/>
    <gatha type="1"> Ekāsakuṇayaṭṭhitu , tahiṃ pakkhimigā bahū;</gatha>
    <gatha type="last">Nānā ca nānāvaṇṇā ca, sajīvā viya dissare.</gatha>
    <hangnum nr="14"/>
    <gatha type="1"> Bhayagajarathāmalakā, valayaṅguliveṭhakā;</gatha>
    <gatha type="last">Kakudhaphalāpākatikā, iccetā aṭṭhajātiyo.</gatha>
    <hangnum nr="15"/>
    <gatha type="1"> Muttāsamudā uggantvā, tīre vaṭṭi viya ṭhitā;</gatha>
    <gatha type="last">Devānaṃ piyatissassa, sabbaṃ puññavijambhitaṃ.</gatha>
    <hangnum nr="16"/>
    <gatha type="1"> Indanīlaṃ veḷuriyaṃ, lohitaṅkamaṇidhi’me;</gatha>
    <gatha type="last">Rajatāni pane’tāni, muttā tā tāvayaṭṭhiyo.</gatha>
    <hangnum nr="17"/>
    <gatha type="1"> Sattahabbhantareyeva, rañño santikamāharuṃ;</gatha>
    <gatha type="last">Tāni disvā patīto so, rājā iti vicintayi.</gatha>
    <hangnum nr="18"/>
    <gatha type="1"> Ratanāni anagghāni, dhammāsoko imānime;</gatha>
    <gatha type="last">Sahāyo’rahatenā’ñño, tassa dassaṃ imāna’to.</gatha>
    <hangnum nr="19"/>
    <gatha type="1"> Devānaṃ piyatisso ca, dhammāsoko ca te ime;</gatha>
    <gatha type="last">Dve adiṭṭhasahāyāhi, cirappabhuti bhūpati.</gatha>
    <hangnum nr="20"/>
    <gatha type="1"> Bhāgineyyaṃ mahāriṭṭhaṃ, amaccaṃ pamukhaṃ tato;</gatha>
    <gatha type="last">Dijaṃ amaccaṃ gaṇataṃ, rājā te caturo jane.</gatha>
    <hangnum nr="21"/>
    <gatha type="1"> Dūto katvāna pāhesi, baloghaparivārite;</gatha>
    <gatha type="last">Gāhā petvā anagghāni, ratanāni imāni so.</gatha>
    <hangnum nr="22"/>
    <gatha type="1"> Maṇijātī ca tisso tā, tisso ca rathayaṭṭhiyo;</gatha>
    <gatha type="last">Saṅkhañca dakkhiṇāvattaṃ, muttā jātī ca aṭṭha tā.</gatha>
    <hangnum nr="23"/>
    <gatha type="1"> Āruyha jambukolamhi, nāvaṃ sattadinena te;</gatha>
    <gatha type="last">Sukhena titthaṃ laddhāna, sattāhena tato puna.</gatha>
    <hangnum nr="24"/>
    <gatha type="1"> Pāṭaliputtaṃ gantvāna, dhammāsokassa rājino;</gatha>
    <gatha type="last">Adaṃsu paṇṇākārete, disvā tāni pasīdi so.</gatha>
    <hangnum nr="25"/>
    <gatha type="1"> Ratanāni’disānettha, natthi me iti cintiya;</gatha>
    <gatha type="last">Adā senāpatiṭṭhānaṃ, tuṭṭho’riṭṭhassa bhūpati.</gatha>
    <hangnum nr="26"/>
    <gatha type="1"> Porohiccabrāhmaṇassa, daṇḍanāyataṃ pana;</gatha>
    <gatha type="last">Adāsi tassā’maccassa, seṭṭhittaṃ gaṇakassa tu.</gatha>
    <hangnum nr="27"/>
    <gatha type="1"> Tesaṃ anappake bhoge, datvā vāsagharāni ca;</gatha>
    <gatha type="last">Mahāmaccehi mantento, passitvā paṭipābhataṃ.</gatha>
    <hangnum nr="28"/>
    <gatha type="1"> Vālabījanī  muṇhisaṃ, khaggaṃ chattañca pādukaṃ;</gatha>
    <gatha type="last">Moḷiṃ vataṃ sapāmaṅgaṃ, bhiṅkāraṃ haricandanaṃ.</gatha>
    <hangnum nr="29"/>
    <gatha type="1"> Adhovimaṃ vatthakoṭiṃ, mahagghaṃ hatthapuñchaniṃ;</gatha>
    <gatha type="last">Nāgā’haṭaṃ añjanañca, aruṇābhañca mattikaṃ.</gatha>
    <hangnum nr="30"/>
    <gatha type="1"> Anotattodakañceva, gaṅgāsalilameva ca;</gatha>
    <gatha type="last">Saṅkhañca nandiyāvaṭṭaṃ, vaḍḍhamānaṃ kumārikaṃ.</gatha>
    <hangnum nr="31"/>
    <gatha type="1"> Hemabhojanakaṇḍañca, sivikañca mahārahaṃ;</gatha>
    <gatha type="last">Harīṭakaṃ āmalakaṃ, mahagghaṃ amatosadhaṃ.</gatha>
    <hangnum nr="32"/>
    <gatha type="1"> Sukāhaṭānaṃ sālīnaṃ, saṭṭhivāhasatāni ca;</gatha>
    <gatha type="last">Abhiseko pakaraṇaṃ, parivāravisesitaṃ.</gatha>
    <hangnum nr="33"/>
    <gatha type="1"> Datvā kāle bhahāyassa, paṇṇākāre narissaro;</gatha>
    <gatha type="last">Dūte pāhesisaddhamma-paṇṇākāramimampica.</gatha>
    <hangnum nr="34"/>
    <gatha type="1"> Ahaṃ buddhañca dhammañca, saṅghañca saraṇaṃ gato;</gatha>
    <gatha type="last">Upāsakattaṃ desesiṃ, sakyaputtassa sāsane.</gatha>
    <hangnum nr="35"/>
    <gatha type="1"> Tvampimāni ratanāni, uttamāni naruttama;</gatha>
    <gatha type="last">Cittaṃ pasādayitvāna, saddhāya saraṇaṃ vaja.</gatha>
    <hangnum nr="36"/>
    <gatha type="1"> ‘‘Karotha me sahāyassa, abhisekaṃ puno’’ iti;</gatha>
    <gatha type="last">Vatvā sahayā’maccete, sakkaritvā ca pesayi.</gatha>
    <hangnum nr="37"/>
    <gatha type="1"> Pañcamāse vasitvāna, te maccā’tivasakkatā;</gatha>
    <gatha type="last">Vesākhasukkhapakkhādi-dine dūtā viniggatā.</gatha>
    <hangnum nr="38"/>
    <gatha type="1"> Tāmalittiyamāruyha, nāvaṃ tejambukolake;</gatha>
    <gatha type="last">Oruyha kūpaṃ passiṃsu, patvā dvādasiyaṃ idha.</gatha>
    <hangnum nr="39"/>
    <gatha type="1"> Adaṃsu paṇṇākāre te, dūtā laṃkādīpassate;</gatha>
    <gatha type="last">Tesaṃ mahantaṃ sakkāraṃ, laṃkāpati akārayi.</gatha>
    <hangnum nr="40"/>
    <gatha type="1"> Te maggasiramāsassa, ādicandodayejine;</gatha>
    <gatha type="last">Abhisittañca laṃkindaṃ, amaccā sāmibhattino.</gatha>
    <hangnum nr="41"/>
    <gatha type="1"> Dhammāsokassa vacanaṃ, vatvā sāmi hiteratā;</gatha>
    <gatha type="last">Punopi abhisiñciṃsu, laṃkāhitasukherataṃ.</gatha>
    <hangnum nr="42"/>
    <gatha type="1"> Vesākhe  narapati puṇṇamāyamevaṃ;</gatha>
    <gatha type="2">Devānaṃ piyavacano pagūḷanāmo;</gatha>
    <gatha type="3">Laṃkāyaṃ pavītatapīti ussavāyaṃ;</gatha>
    <gatha type="last">Attānaṃ janasukhado’bhisecayī soti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Devānaṃpiyatissābhisekonāma</centered>
    <centered>Ekādasamo paricchedo.</centered>
  </text>
</tree>
