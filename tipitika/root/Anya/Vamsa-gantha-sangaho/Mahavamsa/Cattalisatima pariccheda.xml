<?xml version='1.0' encoding='UTF-8'?>
<tree text="Catt&#x101;l&#x12B;satima pariccheda" target="text">
  <text>
    <subhead>Aṭṭharājako</subhead>
    <hangnum nr="1"/>
    <gatha type="1"> Tassaccaye kumārādi-dhātusenoti vissuto;</gatha>
    <gatha type="last">Ahu tassa suto rājā, devarūpo mahābalo.</gatha>
    <hangnum nr="2"/>
    <gatha type="1"> Kārite pitarā’kāsi, vihāre navakammakaṃ;</gatha>
    <gatha type="last">Kāretvā dhammasaṅgītiṃ parisodheti sāsanaṃ.</gatha>
    <hangnum nr="3"/>
    <gatha type="1"> Santappesi  mahāsaṅghaṃ, paccayehi catūhipi;</gatha>
    <gatha type="last">Katvā puññāni’nekāni, navame hāyane’tigā.</gatha>
    <hangnum nr="4"/>
    <gatha type="1"> Tittiseno suto tassa, rājā hutvā anekadhā;</gatha>
    <gatha type="last">Katvā puññāni rajjaṃ taṃ, māsampi navame jahi.</gatha>
    <hangnum nr="5"/>
    <gatha type="1"> Sivo taṃ mātulo hantvā, hutvā rājā anappakaṃ;</gatha>
    <gatha type="last">Puññaṃ katvo’patissena, pañcavīsa dine hato.</gatha>
    <hangnum nr="6"/>
    <gatha type="1"> Upatisso tato āsi, rājā hantvāna sīvakaṃ;</gatha>
    <gatha type="last">Moggallānassa bhaginī, sāmiko dhajinīpati.</gatha>
    <hangnum nr="7"/>
    <gatha type="1"> Rājā ṭhānantarādīhi, katvāna janasaṅgahaṃ;</gatha>
    <gatha type="last">Sīlākāḷassa pādāsi, saha bho kanadhīvaraṃ.</gatha>
    <hangnum nr="8"/>
    <gatha type="1"> Eko putto ahu rañño, upatissassa kassapo;</gatha>
    <gatha type="last">Sasoḷasa sahāyehi, sūro sūpehi saññuto.</gatha>
    <hangnum nr="9"/>
    <gatha type="1"> Eka vuttisahāyehi, dānamāna mahādhano;</gatha>
    <gatha type="last">Dhammaṭṭho vīriyājīvi, sādhu jeṭṭhapacāyako.</gatha>
    <hangnum nr="10"/>
    <gatha type="1"> Silā kāḷotato rajja-lobhavañcita mānaso;</gatha>
    <gatha type="last">Dakkhiṇaṃ malayaṃ gantvā, saṅgaṇhitvā mahā balaṃ.</gatha>
    <hangnum nr="11"/>
    <gatha type="1"> Vilumpamāno paccanti, sampatto nagarantikaṃ;</gatha>
    <gatha type="last">Taṃ sutvā kassapo jeṭṭho, varamāruyha kuñjaraṃ.</gatha>
    <hangnum nr="12"/>
    <gatha type="1"> Assā setvāna pitaraṃ, samādāya sahāyake;</gatha>
    <gatha type="last">Nikkhamma nagarā gacchi, silākālassa dassanaṃ.</gatha>
    <hangnum nr="13"/>
    <gatha type="1"> Evaṃ satta’ṭṭha vāresu, palāto līnavuttiko;</gatha>
    <gatha type="last">Hatthe katvā upāyena, dese pācina pacchime.</gatha>
    <hangnum nr="14"/>
    <gatha type="1"> Yujjhituṃ puna pācina-tissa pabbatamāgami;</gatha>
    <gatha type="last">Kassapopi sahāyehi, saddhimāruyha dantinaṃ.</gatha>
    <hangnum nr="15"/>
    <gatha type="1"> Tattha gantvā palāpetvā, coraṃ pabbatamatthakaṃ;</gatha>
    <gatha type="last">Āropesi mahānāgaṃ, tenā’si girikassapo.</gatha>
    <hangnum nr="16"/>
    <gatha type="1"> Mānatthaddho silākāḷo, bhiyyo raṭṭhaṃ pabhindiya;</gatha>
    <gatha type="last">Sabbaṃ hatthagataṃ katvā, ajeyya balavāhano.</gatha>
    <hangnum nr="17"/>
    <gatha type="1"> Āgamma nagaraṃ rundhi, satthāhaṃ rājasevakā;</gatha>
    <gatha type="last">Yujjhitvā viralā āsuṃ, tato cintesi kassapo.</gatha>
    <hangnum nr="18"/>
    <gatha type="1"> Ete  nagararodhena, sabbe bhijjanti pāṇino;</gatha>
    <gatha type="last">Parihīnaṃ balaṃ rājā, andhako ca mahallako.</gatha>
    <hangnum nr="19"/>
    <gatha type="1"> Merukandarake katvā, mātaraṃ pitarañca me;</gatha>
    <gatha type="last">Aṅgahetvā balaṃ pacchā, coro niggaṇhi yo iti.</gatha>
    <hangnum nr="20"/>
    <gatha type="1"> Rattiyaṃ so sahāye ca, rājasādhanamevaca;</gatha>
    <gatha type="last">Ādāya pitaro ceva, malayaṃ gantumārabhi.</gatha>
    <hangnum nr="21"/>
    <gatha type="1"> Tadā maggamajānantā, sammūḷā maggadesakā;</gatha>
    <gatha type="last">Nagarassa samīpeva, sambhamiṃsu ito tato.</gatha>
    <hangnum nr="22"/>
    <gatha type="1"> Silākāḷo pavattiṃ taṃ, sutvā saṅgamma vegasā;</gatha>
    <gatha type="last">Parivāresi saṅgāmo, tattha bhiṃsanako ahu.</gatha>
    <hangnum nr="23"/>
    <gatha type="1"> Devāsuraraṇākāre, vattamāne mahāhave;</gatha>
    <gatha type="last">Patitesu sahāyesu, sīdamāne mahāgaje.</gatha>
    <hangnum nr="24"/>
    <gatha type="1"> Hatthārohassa datvā, chinditvā sīsamattano;</gatha>
    <gatha type="last">Puñchitvā lohitaṃ katvā, kosiyaṃ asi puttikaṃ.</gatha>
    <hangnum nr="25"/>
    <gatha type="1"> Hatthikumbhe ubho hatthe, ṭhapetvāna avatthari;</gatha>
    <gatha type="last">Upatissopi taṃ sutvā, sokasallāhato mari.</gatha>
    <hangnum nr="26"/>
    <gatha type="1"> Evaṃ diyaḍḍhavassena, upatisse divaṃgate;</gatha>
    <gatha type="last">Rājā’hosi silākāḷo, pubbanāmena ekato.</gatha>
    <hangnum nr="27"/>
    <gatha type="1"> Taṃ ambasāmaṇerādi-silākāḷoti voharuṃ;</gatha>
    <gatha type="last">Titthaṃ terasavassāni, dipaṃ dhammena pālayi.</gatha>
    <hangnum nr="28"/>
    <gatha type="1"> Mahāpāḷimhi dāpesi, paccagghaṃ rājabhojanaṃ;</gatha>
    <gatha type="last">Vejjasālāsu bhoge ca, vaḍḍhesi janatāhito.</gatha>
    <hangnum nr="29"/>
    <gatha type="1"> Anvahaṃ pūjayi bodhiṃ, paṭimāyo ca kārayi;</gatha>
    <gatha type="last">Sabbesaṃ dīpavāsīnaṃ, bhikkhūnaṃ’dā ticīvaraṃ.</gatha>
    <hangnum nr="30"/>
    <gatha type="1"> Māghātaṃ kārayidīpe, sabbesaṃyeva pāṇinaṃ;</gatha>
    <gatha type="last">Ānitaṃ attanā kesa-dhātuṃ sammā apūjayi.</gatha>
    <hangnum nr="31"/>
    <gatha type="1"> Raheradakavārañca, adāsi abhayuttare;</gatha>
    <gatha type="last">Puratthimā therīyānaṃ, vihārakunthanāma so.</gatha>
    <hangnum nr="32"/>
    <gatha type="1"> Ānetvā āsanaṃ tattha, ṭhapesi dumarājake;</gatha>
    <gatha type="last">Yāvajīvaṃ pavattesi, puññakammamasaṅkhiyaṃ.</gatha>
    <hangnum nr="33"/>
    <gatha type="1"> Moggallāno  tathā dāṭhā, pabhuti co’patissako;</gatha>
    <gatha type="last">Putto tassā’sumaggassa, desaṃ datvā puratthimaṃ.</gatha>
    <hangnum nr="34"/>
    <gatha type="1"> Datvā ṭhānantarañcādi-pādasaññaṃ visajjayi;</gatha>
    <gatha type="last">Gantvā tattha vasāhīti, sopi gantvā tahiṃ vasi.</gatha>
    <hangnum nr="35"/>
    <gatha type="1"> Ṭhānaṃ malayarājaggaṃ, desaṃ datvāna dakkhiṇaṃ;</gatha>
    <gatha type="last">Rakkhaṇatthaṃ samuddassa, majjhimaṃ tu niyojayi.</gatha>
    <hangnum nr="36"/>
    <gatha type="1"> Upatissaṃ tu vāsesi, santikeyeva attano;</gatha>
    <gatha type="last">Visesena mamāyanto, yūnaṃ kalyānadassanaṃ.</gatha>
    <hangnum nr="37"/>
    <gatha type="1"> Tassa dvādasame vasse, ito kāsi puraṃ gato;</gatha>
    <gatha type="last">Dhammātu midhā’nesi, tato vāṇija māṇavo.</gatha>
    <hangnum nr="38"/>
    <gatha type="1"> Rājā disvā’samattho so, dhammādhammavicāraṇe;</gatha>
    <gatha type="last">Hemasaññāya dīpamhi, patanto salabho viya.</gatha>
    <hangnum nr="39"/>
    <gatha type="1"> Buddhadhammoti saññāya, taṃ gahetvāna sādhukaṃ;</gatha>
    <gatha type="last">Katvā sakkārasammānaṃ, gehe rājagharantike.</gatha>
    <hangnum nr="40"/>
    <gatha type="1"> Ṭhapetvā anuvassaṃ tu, netvā jetavanaṃ mahaṃ;</gatha>
    <gatha type="last">Kātuṃ kāresi cārittaṃ, hitaṃ mantvāna pāṇinaṃ.</gatha>
    <hangnum nr="41"/>
    <gatha type="1"> Evaṃ katvā silākāḷo, puññakammamanappakaṃ;</gatha>
    <gatha type="last">Patte terasame vasse, yathākammamupāgami.</gatha>
    <hangnum nr="42"/>
    <gatha type="1"> Dāṭhappabhutiko rajjaṃ, gahetvā bhātaraṃsakaṃ;</gatha>
    <gatha type="last">Akkamoti nivārentaṃ, mārāpesi vibuddhiko.</gatha>
    <hangnum nr="43"/>
    <gatha type="1"> Moggallāno’tha taṃ sutvā, appattaṃ rajjamaggahi;</gatha>
    <gatha type="last">Akāraṇe me māresi, kaṇiṭṭhaṃ dhammavādīnaṃ.</gatha>
    <hangnum nr="44"/>
    <gatha type="1"> Kārāpessāmahampajja, rajjanti parikuppiya;</gatha>
    <gatha type="last">Samādāya mahāsenaṃ, agārāhera pabbataṃ.</gatha>
    <hangnum nr="45"/>
    <gatha type="1"> Rājāpi sutvā sannaddha-balakāyo karindake;</gatha>
    <gatha type="last">Pabbate siviraṃ bandhi, moggallāno nisammataṃ.</gatha>
    <hangnum nr="46"/>
    <gatha type="1"> Sāparādhāna te me vā, manussā dīpavāsino;</gatha>
    <gatha type="last">Ekasmiñca mate rajja-mubhinnaṃyeva nosiyā.</gatha>
    <hangnum nr="47"/>
    <gatha type="1"> Tasmā aññena yujjhantu, ubhoyeva mayaṃ idha;</gatha>
    <gatha type="last">Hatthiyuddhaṃ karomāti, rañño pesesi sāsanaṃ.</gatha>
    <hangnum nr="48"/>
    <gatha type="1"> Sopi  sādhūti vatvāna, baddhapañcāyudho gajaṃ;</gatha>
    <gatha type="last">Āruyha munino māro viya otthari tāvade.</gatha>
    <hangnum nr="49"/>
    <gatha type="1"> Moggallānopi sannaddho, āruyha karīnaṃ varaṃ;</gatha>
    <gatha type="last">Tatthā’go aññamaññaṃ te, pāpuṇiṃsu mahāgajā.</gatha>
    <hangnum nr="50"/>
    <gatha type="1"> Saddo sūyittha saṅghaṭṭe, asanirāva sannibho;</gatha>
    <gatha type="last">Dantaghātena uṭṭhāsi, jālā vijjullatā viya.</gatha>
    <hangnum nr="51"/>
    <gatha type="1"> Sañjhāghanasabhāgā’suṃ, gajā lohitamakkhitā;</gatha>
    <gatha type="last">Moggallānagajāviddho, raññoosakki kuñjaro.</gatha>
    <hangnum nr="52"/>
    <gatha type="1"> Rājā ārabhi taṃ disvā, chindituṃ sīsamattano;</gatha>
    <gatha type="last">Moggallāno’tha vandanto, yāci’me’vaṃ kirīiti.</gatha>
    <hangnum nr="53"/>
    <gatha type="1"> Yācamānepi somānaṃ, mānento chindikandharaṃ;</gatha>
    <gatha type="last">Chaḍḍesi chahi so rajjaṃ, māsehi divasehi ca.</gatha>
    <hangnum nr="54"/>
    <gatha type="1"> Moggallāno tato rājā, āsi dīpe mahābalo;</gatha>
    <gatha type="last">Mātulañca paṭiccemaṃ, cūlanāmena voharuṃ.</gatha>
    <hangnum nr="55"/>
    <gatha type="1"> Āsādhāraṇakāveyyo, vatthuttaya parāyaṇo;</gatha>
    <gatha type="last">Dānasaṃyama soceyyo, soraccādiguṇālayo.</gatha>
    <hangnum nr="56"/>
    <gatha type="1"> Dānena piyavācāya, atthassa cariyāya ca;</gatha>
    <gatha type="last">Samānattassabhāvena, saṅgahesi mahājanaṃ.</gatha>
    <hangnum nr="57"/>
    <gatha type="1"> Piṇḍapātavihārehi, bhesajjacchādanehi ca;</gatha>
    <gatha type="last">Bhikkhusaṅghañhi saṅgaṇhi, dhammikāya ca guttiyā.</gatha>
    <hangnum nr="58"/>
    <gatha type="1"> Atirekāya pūjāya, pūjetvā dhammabhāṇake;</gatha>
    <gatha type="last">Piṭake tīṇi vācesi, saddhimaṭṭhakathāya so.</gatha>
    <hangnum nr="59"/>
    <gatha type="1"> Kumāre upalāletvā, nivāpena yathāruciṃ;</gatha>
    <gatha type="last">Sajjhāpesi sadā dhammaṃ, dhammadīpo mahāmati.</gatha>
    <hangnum nr="60"/>
    <gatha type="1"> Dhammadīpañca so katvā, kuñjarasekhareni sā;</gatha>
    <gatha type="last">Dhammāvāsāne vācesi, puramhi purisuttamo.</gatha>
    <hangnum nr="61"/>
    <gatha type="1"> Bandhāpesi kadambañca, nadiṃpabbatamajjhato;</gatha>
    <gatha type="last">Pattapasāṇavāpiñca, dhanavāpiṃ garitaraṃ.</gatha>
    <hangnum nr="62"/>
    <gatha type="1"> Gaṇhāpesi sadīghāyu-hetu kammanti sādaro;</gatha>
    <gatha type="last">Likhāpesi ca saddhammaṃ, vatthupūjañca kārayi.</gatha>
    <hangnum nr="63"/>
    <gatha type="1"> Lokaṃ  so anukampitvā, mātāputtaṃva orasaṃ;</gatha>
    <gatha type="last">Datvā bhutvā yathākāmaṃ, vasse vīsatime mari.</gatha>
    <hangnum nr="64"/>
    <gatha type="1"> Mahesī tassa ghātetvā, visayogena ñātake;</gatha>
    <gatha type="last">Puttaṃ rajje’bhisiñcitvā, sayaṃ rajjaṃ vicārayi.</gatha>
    <hangnum nr="65"/>
    <gatha type="1"> Tathābhisitto so kitti-sirimegho narādhipo;</gatha>
    <gatha type="last">Tipupattehi chādesi, dumindadharamādito.</gatha>
    <hangnum nr="66"/>
    <gatha type="1"> Kapaṇaddhivaṇibbānaṃ, mahādānaṃ pavattayi;</gatha>
    <gatha type="last">Maggapālo tathākāro, ahu sabbopabhogiyo.</gatha>
    <hangnum nr="67"/>
    <gatha type="1"> Mahesī sā sadā āsi, padhānā sabbakammasu;</gatha>
    <gatha type="last">Rajjaṃ tassā’si teneva, heṭṭhupariyavattikaṃ.</gatha>
    <hangnum nr="68"/>
    <gatha type="1"> Rājāpādā mahāmaccā’-hesuṃ lañcaparāyanā;</gatha>
    <gatha type="last">Dubbale ca viheṭhesuṃ, balī jānapadā narā.</gatha>
    <hangnum nr="69"/>
    <gatha type="1"> Silākāḷassa kālamhi, gāme saṅgillanāmake;</gatha>
    <gatha type="last">Bhayavasīvhayo poso, ahu moriyavaṃsajo.</gatha>
    <hangnum nr="70"/>
    <gatha type="1"> Ahosi putto sīvassa, aggabodhi sanāmako;</gatha>
    <gatha type="last">Bhāgineyyopi tassāsi, mahānāgoti vissuto.</gatha>
    <hangnum nr="71"/>
    <gatha type="1"> Bhāgineyo mahānāgo, aggabodhi ca sundaro;</gatha>
    <gatha type="last">Uḷārajjhāsayattā so, mahānāgo mahabbalo.</gatha>
    <hangnum nr="72"/>
    <gatha type="1"> Hitvā kassakakammāni, corakammamakā vane;</gatha>
    <gatha type="last">Godhaṃ laddhāna pesesi, mātulāniya santikaṃ.</gatha>
    <hangnum nr="73"/>
    <gatha type="1"> Godhaṃ disvā’vasā ñatvā, dhaññapacchimapesayi;</gatha>
    <gatha type="last">Kammārassā’pi pesesi, sasaṃ sopi tathevakā.</gatha>
    <hangnum nr="74"/>
    <gatha type="1"> Bījaṃ bhaginī māyāci, bījagāhañca tassa sā;</gatha>
    <gatha type="last">Dāsañca ñatvā pesesi, annapānādinā raho.</gatha>
    <hangnum nr="75"/>
    <gatha type="1"> Tadā dubbhikkhakālamhi, eko mantadharo naro;</gatha>
    <gatha type="last">Bhikkhālābhāya saddhehi, bhikkhuvesena bhikkhati.</gatha>
    <hangnum nr="76"/>
    <gatha type="1"> Taṃ gāmaṃ pavisitvā so, aladdhā kiñci bhojanaṃ;</gatha>
    <gatha type="last">Abhibhūto jighacchāya, kampamāno nigacchati.</gatha>
    <hangnum nr="77"/>
    <gatha type="1"> Taṃ disvā karuṇāyanto, mahānāgo mahādayo;</gatha>
    <gatha type="last">Pattamādāya gāmanta-māhiṇḍitvāpi sabbaso.</gatha>
    <hangnum nr="78"/>
    <gatha type="1"> Yāgumattampi  nālattha, tato uttarasāṭakaṃ;</gatha>
    <gatha type="last">Datvā āhari āhāraṃ, so taṃ bhutvā pasīdiya.</gatha>
    <hangnum nr="79"/>
    <gatha type="1"> Rajjārahamimaṃ dīpe, karissāmīti cintiya;</gatha>
    <gatha type="last">Tamādāya khaṇenā’gā, gokaṇṇakamahaṇṇavaṃ.</gatha>
    <hangnum nr="80"/>
    <gatha type="1"> Atha tattha nisīditvā, sañjapanto yathāvidhiṃma;</gatha>
    <gatha type="last">Mantonā’nesi nāgindaṃ, phussapuṇṇamarattiyaṃ.</gatha>
    <hangnum nr="81"/>
    <gatha type="1"> Mahānāgaṃ phusāhīti, mahānāgaṃ niyojayi;</gatha>
    <gatha type="last">So bhīto purime yāme, āgataṃ taṃ na sambhusī.</gatha>
    <hangnum nr="82"/>
    <gatha type="1"> Tathā majjhimayāmepi, pacchime pana naṅgale;</gatha>
    <gatha type="last">Gahetvā khipi tīheva, aṅgulīhi sataṃ chupi.</gatha>
    <hangnum nr="83"/>
    <gatha type="1"> So taṃ byākāsi taṃ ditvā, sabalaṃ me parissamaṃ;</gatha>
    <gatha type="last">Tīhi rājūhi yujjhitvā, catutthaṃ tvaṃ nighātiya.</gatha>
    <hangnum nr="84"/>
    <gatha type="1"> Vuḍḍho tīṇeva vassāni, rājā hutvā na jīvasi;</gatha>
    <gatha type="last">Tathā hessanti rājāno, tayo te vaṃsajā narā.</gatha>
    <hangnum nr="85"/>
    <gatha type="1"> Gantvā sevassu rājānaṃ, pacchā passasi mekhalaṃ;</gatha>
    <gatha type="last">Iti vatvāna pesesi, sopi gantvā narissaraṃ.</gatha>
    <hangnum nr="86"/>
    <gatha type="1"> Passitvā tamupaṭṭhāsi, rājā rohaṇakammikaṃ;</gatha>
    <gatha type="last">Taṃ akāsi taduṭṭhānaṃ, bhaṇḍamāhari so bahuṃ.</gatha>
    <hangnum nr="87"/>
    <gatha type="1"> Rājā tasmiṃ pasīditvā, andhasenāpativhayaṃ;</gatha>
    <gatha type="last">Datvā ṭhānantaraṃ tassa, gantuṃ tattheva yojayi.</gatha>
    <hangnum nr="88"/>
    <gatha type="1"> Bhayasīvassa puttañca, bhāgineyyañca attano;</gatha>
    <gatha type="last">Ādāya gantvā taṃ desaṃ, parivattesi sabbaso.</gatha>
    <hangnum nr="89"/>
    <gatha type="1"> Paccekabhogaṃ katvāna, rohaṇaṃ tattha so vasaṃ;</gatha>
    <gatha type="last">Dāṭhappabhūtinā kātuṃ, yuddhaṃgantvā mahabbalo.</gatha>
    <hangnum nr="90"/>
    <gatha type="1"> Moggallānabhayā gantvā, rohaṇañca tahiṃ vasī;</gatha>
    <gatha type="last">Sutvā kittisirīmeghavaṇṇa-rañño rajje samañjasaṃ.</gatha>
    <hangnum nr="91"/>
    <gatha type="1"> Rajjaṃ gahetuṃ kāloti, sīghaṃ āgamma rohaṇā;</gatha>
    <gatha type="last">Ekūnavise divase, mārayitvā mahīpatiṃ.</gatha>
    <hangnum nr="92"/>
    <gatha type="1"> Sayaṃ hutvā mahīpālo, desaṃ katvā yathā pure;</gatha>
    <gatha type="last">Bhāgineyyassa pāhesi, paṇṇamāgacchatūti so.</gatha>
    <hangnum nr="93"/>
    <gatha type="1"> Āgacchanto  nimittena, nivattitvā marittha so;</gatha>
    <gatha type="last">Tato mātulaputtaṃ’kā, uparajjaṃ kataññuko.</gatha>
    <hangnum nr="94"/>
    <gatha type="1"> Ālavālaṃ dumindassa, katvā hemamayaṃ gharaṃ;</gatha>
    <gatha type="last">Chādāpesi munindassa, paṭimāyo ca sandahi.</gatha>
    <hangnum nr="95"/>
    <gatha type="1"> Mahācetittaye kāsi, sudhākammañca cumbaṭaṃ;</gatha>
    <gatha type="last">Hatthivediñca kāretvā, cittakammamakārayi.</gatha>
    <hangnum nr="96"/>
    <gatha type="1"> Pesakārakagāmaṃ so, jambelavhayamuttare;</gatha>
    <gatha type="last">Mahāvihārecābandhi, gāmaṃ tintiṇikavhayaṃ.</gatha>
    <hangnum nr="97"/>
    <gatha type="1"> Uddhagāmamhi vasabha-gāmaṃ jetavanassa’dā;</gatha>
    <gatha type="last">Vatthadānaṃ nikāyesu, tīsu ceva pavattayi.</gatha>
    <hangnum nr="98"/>
    <gatha type="1"> Khettānaṃ hisataṃ datvā, vihāre jetanāmake;</gatha>
    <gatha type="last">Yāguṃ tattha pavattesi, bhikkhūnaṃ sabbakālikaṃ.</gatha>
    <hangnum nr="99"/>
    <gatha type="1"> Sahassa dūratissavhā, khettaṃ datvā tapassinaṃ;</gatha>
    <gatha type="last">Mahāvihāravāsīnaṃ, yāguṃ niccaṃ pavattayi.</gatha>
    <hangnum nr="100"/>
    <gatha type="1"> Ciramātikavārañca, tattheva’dā guṇe rato;</gatha>
    <gatha type="last">Mayūrapariveṇe ca, navakammamakārayi.</gatha>
    <hangnum nr="101"/>
    <gatha type="1"> Kāsikhaṇḍe mahādeva-rattakuravanāmake;</gatha>
    <gatha type="last">Vihāre anurārāmaṃ, jiṇṇañca paṭisaṅkharī.</gatha>
    <hangnum nr="102"/>
    <gatha type="1"> Kamaṃ sovaggikaṃ katvā, evamādiṃ narissaro;</gatha>
    <gatha type="last">Agamā tīhi vassehi, devarājasahabyataṃ.</gatha>
    <hangnum nr="103"/>
    <gatha type="1"> Aṭṭhete kuṭṭhacittā’parimitavibhavā rājarājenarūpā;</gatha>
    <gatha type="2">Rājāno rājamānā narakarituragāsūrasenārathehi;</gatha>
    <gatha type="3">Ante hitvā’khilaṃ taṃ vigataparijanā’ḷāhanaṃ saṅkhatāsuṃ;</gatha>
    <gatha type="last">Sappañño taṃ saranto bhavatu bhavasukhaṃ vantukāmo hitesī.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Aṭṭharājako nāma</centered>
    <centered>Cattālīsatimo paricchedo.</centered>
  </text>
</tree>
