<?xml version='1.0' encoding='UTF-8'?>
<tree text="Chapa&#xF1;&#xF1;&#x101;satima pariccheda" target="text">
  <text>
    <subhead>Anurādhapurābhigamano</subhead>
    <hangnum nr="1"/>
    <gatha type="1"> Yuvarājapade  tassa, ṭhitassā’tha nayaññuno;</gatha>
    <gatha type="last">Ahū vijayabāhūti, nāmaṃ sabbattha pākaṭaṃ.</gatha>
    <hangnum nr="2"/>
    <gatha type="1"> Mahāññaṇo nijāṇāya, tattha bheriṃ carāviya;</gatha>
    <gatha type="last">Ṭhapento sacive’neke, patirūpe padantare.</gatha>
    <hangnum nr="3"/>
    <gatha type="1"> Coḷānaṃ maddanatthāya, rājaraṭṭhādhivāsinaṃ;</gatha>
    <gatha type="last">Caturo caturopāye, yo jayaṃ tattha so vasī.</gatha>
    <hangnum nr="4"/>
    <gatha type="1"> Coḷarājā suṇitvā taṃ, puḷatthinagare ṭhitaṃ;</gatha>
    <gatha type="last">Senāpatima pesesi, datvāna balavāhanaṃ.</gatha>
    <hangnum nr="5"/>
    <gatha type="1"> Senindaṃ kājaraggāma-samīpaṃ samupāgataṃ;</gatha>
    <gatha type="last">Duppasayhaṃ viditvāna, giriduggamagā tato.</gatha>
    <hangnum nr="6"/>
    <gatha type="1"> Senindo kājaraggāmaṃ, vilumpitvāna vegasā;</gatha>
    <gatha type="last">Tattha vatthumasakkonto, sadesaṃ puna rāgami.</gatha>
    <hangnum nr="7"/>
    <gatha type="1"> Tato mahādipādo’pi, āgamma malayā lahuṃ;</gatha>
    <gatha type="last">Mahatā balakāyena, sippatthalakamāvasi.</gatha>
    <hangnum nr="8"/>
    <gatha type="1"> Rājā rāmaññavisaye, rājino santikaṃ jane;</gatha>
    <gatha type="last">Pesesi bahukesāraṃ, dhanajātañca’nappakaṃ.</gatha>
    <hangnum nr="9"/>
    <gatha type="1"> Vicittavatthakappūra-candanādīhi vatthūhi;</gatha>
    <gatha type="last">Paripuṇṇā ca nāvāyo, nekātitthe samosaṭā.</gatha>
    <hangnum nr="10"/>
    <gatha type="1"> Dhanajā tehi nekehi, karonto bhaṭasaṅgahaṃ;</gatha>
    <gatha type="last">Tato tambalagāmamhi, nivasittha mahabbalo.</gatha>
    <hangnum nr="11"/>
    <gatha type="1"> Aññamaññaviruddhattā, rājāraṭṭhādhivāsino;</gatha>
    <gatha type="last">Upaggamma janā sabbe, karaṃ no denti sabbaso.</gatha>
    <hangnum nr="12"/>
    <gatha type="1"> Vipakkhācoḷarājassa, bhindantā’ṇaṃ maduddhatā;</gatha>
    <gatha type="last">Āyuttake vihiṃsento, yathākāmaṃ caranti ca.</gatha>
    <hangnum nr="13"/>
    <gatha type="1"> Taṃ  sutvā coḷabhūpālo, sampakopavasīkato;</gatha>
    <gatha type="last">Senaṃ mahantiṃ datvāna, pesesi sacivaṃ nijaṃ.</gatha>
    <hangnum nr="14"/>
    <gatha type="1"> Mahātitthe’vahiṇṇo so, tattha tattha bahūjane;</gatha>
    <gatha type="last">Ghātento savase katvā, rājāraṭṭhādhivāsino.</gatha>
    <hangnum nr="15"/>
    <gatha type="1"> Anukkamena gantvāna, kharāṇo rohaṇaṃ tadā;</gatha>
    <gatha type="last">Ajjhotthari saseno sa, bhinno velovasāgaro.</gatha>
    <hangnum nr="16"/>
    <gatha type="1"> Rañño paccatthikā hutvā, ravidevacalavhayā;</gatha>
    <gatha type="last">Ubho damiḷaseninda-vasaṃ yātā mahabbalā.</gatha>
    <hangnum nr="17"/>
    <gatha type="1"> Mahāpakkhabalopete, te passiya camūpati;</gatha>
    <gatha type="last">Rohaṇaṃ sakalaṃ khippaṃ, maññittha sakahatthagaṃ.</gatha>
    <hangnum nr="18"/>
    <gatha type="1"> Ekādasamhi so vasse, rājā coḷābhibhūtiyā;</gatha>
    <gatha type="last">Paluṭṭhapabbate duggaṃ, pavidhāya tahiṃ vasī.</gatha>
    <hangnum nr="19"/>
    <gatha type="1"> Coḷasenā tadāselaṃ, samantā samparikkhipi;</gatha>
    <gatha type="last">Tattho’bhayesaṃ senāna-mahū bhiṃsanakaṃ raṇaṃ.</gatha>
    <hangnum nr="20"/>
    <gatha type="1"> Rañño bhaṭā vināsetvā, sabbaṃ taṃ damiḷaṃ balaṃ;</gatha>
    <gatha type="last">Palāyantaṃ mahācoḷa-sāmantañcānubandhiya.</gatha>
    <hangnum nr="21"/>
    <gatha type="1"> Gahetvāna siraṃ tassa, gāmasmiṃ tambaviṭṭhike</gatha>
    <gatha type="last">Saddhiṃ vāhanayānehi, sārabhūtadhanehi ca.</gatha>
    <hangnum nr="22"/>
    <gatha type="1"> Tahiṃ taṃ sakalaṃ bhaṇḍaṃ, netvā rañño padassiya;</gatha>
    <gatha type="last">Puḷatthinagaraṃ gantuṃ, kālo iti samabravuṃ.</gatha>
    <hangnum nr="23"/>
    <gatha type="1"> Mahīpālopi taṃ sutvā, sacivānaṃ vaco tadā;</gatha>
    <gatha type="last">Mahatā balakāyena, pulatthinagaraṃ gato.</gatha>
    <hangnum nr="24"/>
    <gatha type="1"> Pavattimetaṃ sakalaṃ, sutvā coḷanarissaro;</gatha>
    <gatha type="last">Tibbakopavasaṃyāto, bhūpālagahaṇatthiko.</gatha>
    <hangnum nr="25"/>
    <gatha type="1"> Sāmaṃ khippaṃ samāgamma, vīro sāgarapaṭṭanaṃ;</gatha>
    <gatha type="last">Bhiyyopi mahatiṃ senaṃ, laṃkādīpamapesayī.</gatha>
    <hangnum nr="26"/>
    <gatha type="1"> Taṃ vijāniya bhūmindo, senindaṃ pesayī sakaṃ;</gatha>
    <gatha type="last">Balaṃ mahantaṃ datvāna, coḷasenāya yujjhituṃ.</gatha>
    <hangnum nr="27"/>
    <gatha type="1"> Gacchamāno camūnātho, so’nurādhapurantike;</gatha>
    <gatha type="last">Saddhiṃ damiḷasenāya, vattesi tumulaṃ raṇaṃ.</gatha>
    <hangnum nr="28"/>
    <gatha type="1"> Patiṃsu  tasmiṃ saṅgāme, bhūpālassa narā bahū;</gatha>
    <gatha type="last">Bhiyyopi damiḷāyattā, jātā taṃ raṭṭhavāsino.</gatha>
    <hangnum nr="29"/>
    <gatha type="1"> Vihāya dharaṇīpālo, pulatthinagaraṃ tadā;</gatha>
    <gatha type="last">Villikābāṇakaṃ raṭṭhaṃ, sampāpuṇiya vegasā.</gatha>
    <hangnum nr="30"/>
    <gatha type="1"> Nihaccāmaccayugalaṃ, taṃ raṭṭhādhiṭṭhitaṃ tadā;</gatha>
    <gatha type="last">Tahiṃ vāsamakappesi, sabhaṭe sannipātayaṃ.</gatha>
    <hangnum nr="31"/>
    <gatha type="1"> Attānamanubandhantaṃ, sutvā coḷacamūpatiṃ;</gatha>
    <gatha type="last">Gantvā vātagiriṃ nāma, samayaññū siluccayaṃ.</gatha>
    <hangnum nr="32"/>
    <gatha type="1"> Upaccakāya selassa, tattha duggaṃ nivesiya;</gatha>
    <gatha type="last">Raṇaṃ karonto temāsaṃ, damiḷe paṭibāhayi.</gatha>
    <hangnum nr="33"/>
    <gatha type="1"> Kesadhātukanāthassa, māritassa purāraṇe;</gatha>
    <gatha type="last">Bhātā kaṇiṭṭho sampatta, mahāpakkhabalo tadā.</gatha>
    <hangnum nr="34"/>
    <gatha type="1"> Māraṇaṃ sakabhātussa, saranto ruṭṭhamānaso;</gatha>
    <gatha type="last">Sakalaṃ parivattesi, guttahālakamaṇḍalaṃ.</gatha>
    <hangnum nr="35"/>
    <gatha type="1"> Atho laṃkissaro tattha, khippaṃ gantvā mahabbalo;</gatha>
    <gatha type="last">Ṭhāne maccutthale nāma, khandhāvāraṃ nibandhiya.</gatha>
    <hangnum nr="36"/>
    <gatha type="1"> Khadiraṅgaṇiduggamhā, palāpetvāna taṃ raṇe;</gatha>
    <gatha type="last">Ṭhānā kubulagallā ca, yujjhanto taṃ palāpayi.</gatha>
    <hangnum nr="37"/>
    <gatha type="1"> Vihāya puttadārādi-sabbaṃ nekadhanaṃ balaṃ;</gatha>
    <gatha type="last">Palāyamāno so raṭṭhaṃ, coḷāyatta magālahuṃ.</gatha>
    <hangnum nr="38"/>
    <gatha type="1"> Tadā narissaro tata, tassa sabbaṃ samādiya;</gatha>
    <gatha type="last">Gantvā tambalagāmamhi, navaṃ duggaṃ nivesiya.</gatha>
    <hangnum nr="39"/>
    <gatha type="1"> Anukkamena gantvāna, mahānāgahulavhaye;</gatha>
    <gatha type="last">Purevasī susajjento, balaṃ coḷehi yujjhituṃ.</gatha>
    <hangnum nr="40"/>
    <gatha type="1"> Tato rājā samavhāya, sacīve dve mahabbale;</gatha>
    <gatha type="last">Pesesi dikkhiṇaṃ passaṃ, vasaṃ netuṃ tahiṃ jane.</gatha>
    <hangnum nr="41"/>
    <gatha type="1"> Sampesesi mahāmacca-yugalaṃ kakkhalaṃ vibhū;</gatha>
    <gatha type="last">Coḷadappavināsāya, tato velā mahāpathe.</gatha>
    <hangnum nr="42"/>
    <gatha type="1"> Pesitā dakkhiṇaṃ passaṃ, amaccā’me mahabbalā;</gatha>
    <gatha type="last">Muhunnaruggamaduggaṃ, badaḷatthalameva ca.</gatha>
    <hangnum nr="43"/>
    <gatha type="1"> Vāpīnagaraduggañca , buddhagāmakameva ca;</gatha>
    <gatha type="last">Tilagullaṃ mahāgallaṃ, maṇḍagallakameva ca.</gatha>
    <hangnum nr="44"/>
    <gatha type="1"> Anurādhapurañcāti, gahetvāna kamena te;</gatha>
    <gatha type="last">Vattentā savase raṭṭhaṃ, mahātitthamupāgatā.</gatha>
    <hangnum nr="45"/>
    <gatha type="1"> Pesitā sacivādvetu, tato velā mahāpathe;</gatha>
    <gatha type="last">Vilumpantā chagāmādi-khandhāvāre tahiṃ tahiṃ.</gatha>
    <hangnum nr="46"/>
    <gatha type="1"> Pulatthinagarāsannaṃ, kamenā’gamma pesayuṃ;</gatha>
    <gatha type="last">Dūte rājantikakhippa-māgantuṃ vaṭṭatītiha.</gatha>
    <hangnum nr="47"/>
    <gatha type="1"> Disāsā dvīsu yānehi, sacivehi pavattitaṃ;</gatha>
    <gatha type="last">Vikkamāti sayaṃ sutvā, kālaññū so mahīpahi.</gatha>
    <hangnum nr="48"/>
    <gatha type="1"> Sīghaṃ sannayha senaṅgaṃ, samaggaṃ vidikovido;</gatha>
    <gatha type="last">Ummūlanāyacoḷānaṃ, purātamhā’bhinikkhami.</gatha>
    <hangnum nr="49"/>
    <gatha type="1"> Gacchaṃ gaṅgāya mahiya-ṅgaṇathūpantike vibhū;</gatha>
    <gatha type="last">Senānivesaṃ kāretvā kañcikālaṃ tahiṃ vasī.</gatha>
    <hangnum nr="50"/>
    <gatha type="1"> Kamenāgamma ṭhānaññū, puḷatthinagarantike;</gatha>
    <gatha type="last">Bandhāpesi mahāvīro, khandhāvāraṃ thiraṃ varaṃ.</gatha>
    <hangnum nr="51"/>
    <gatha type="1"> Tattha tattha ṭhitā sūrā, coḷā ye kakkhalā’khilā;</gatha>
    <gatha type="last">Pulatthinagare yuddhaṃ, kātuṃ sannipatiṃsu te.</gatha>
    <hangnum nr="52"/>
    <gatha type="1"> Nikkhamma nagarā gantvā, coḷā bahi mahāraṇaṃ;</gatha>
    <gatha type="last">Katvā parājitā bhītā, pavissa nagaraṃ sakaṃ.</gatha>
    <hangnum nr="53"/>
    <gatha type="1"> Guttā sesapuradvārā, gopuraṭṭālanissitā;</gatha>
    <gatha type="last">Mahāhavaṃ bahussāhā, pavattesuṃ bhayāvahaṃ.</gatha>
    <hangnum nr="54"/>
    <gatha type="1"> Diyaḍḍhamāsaṃ yujjhanti, nagaraṃ tamuparundhiya;</gatha>
    <gatha type="last">Sādhetuṃ nevasā’sakkhi, bhūpālassa mahācamū.</gatha>
    <hangnum nr="55"/>
    <gatha type="1"> Mahārañño mahāvīrā, mahāsūrā mahabbalā;</gatha>
    <gatha type="last">Mahābhaṭā mahāmānā, ravidevacalādayo.</gatha>
    <hangnum nr="56"/>
    <gatha type="1"> Ullaṅghitvāna pākāraṃ, pavissa sahasā puraṃ;</gatha>
    <gatha type="last">Khaṇena damiḷe sabbe, mūlaghaccamaghātayuṃ.</gatha>
    <hangnum nr="57"/>
    <gatha type="1"> Evaṃ laddhajayo rājā, tadā vijayabāhuso;</gatha>
    <gatha type="last">Carāpesi nijāṇāya, bheriṃ bhūrimatipure.</gatha>
    <hangnum nr="58"/>
    <gatha type="1"> Taṃ  sutvā sakasenāya, vināsaṃ coḷabhūpati;</gatha>
    <gatha type="last">Sīhaḷā balavantoti, bhiyyo senaṃ na pāhiṇi.</gatha>
    <hangnum nr="59"/>
    <gatha type="1"> Vīro asesanihatuddhaṭa coḷaseṭṭho;</gatha>
    <gatha type="2">Viññū susādhuṭṭhapitākhilarājaraṭṭho;</gatha>
    <gatha type="3">Iṭṭhannurādhapuraseṭṭhamatīva haṭṭho;</gatha>
    <gatha type="last">Vassamhi pañcadasame gami rājaseṭṭho.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Anurādhapurābhigamano nāma</centered>
    <centered>Chappaññāsatimo paricchedo</centered>
  </text>
</tree>
