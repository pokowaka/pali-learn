<?xml version='1.0' encoding='UTF-8'?>
<tree text="Sa&#x1E6D;&#x1E6D;hima pariccheda" target="text">
  <text>
    <subhead>Kumārodayo</subhead>
    <hangnum nr="1"/>
    <gatha type="1"> Rohaṇe nivasitthā’va, jayabāhumahīpati;</gatha>
    <gatha type="last">Mittāvhā rājinī ceva, tadā kālamakaṃsu te.</gatha>
    <hangnum nr="2"/>
    <gatha type="1"> Sirīvallabhajāyā’tha, janesi sugalā duve;</gatha>
    <gatha type="last">Māṇabharaṇakaṃ puttaṃ, puttiṃ līlāvatimpi ca.</gatha>
    <hangnum nr="3"/>
    <gatha type="1"> Māṇābharaṇabhūpāla-devī’pi ratanāvalī;</gatha>
    <gatha type="last">Mittaṃ pabhāvatiñcāpi, alabhī dhītaro duve.</gatha>
    <hangnum nr="4"/>
    <gatha type="1"> Passantassa ubho tāyo, dhītaro vīrabāhuno;</gatha>
    <gatha type="last">Tadā mahādipādassa, evaṃ āsi vitakkitaṃ.</gatha>
    <hangnum nr="5"/>
    <gatha type="1"> Lokābhisammate sabba-bhūpālanvayamuddhani;</gatha>
    <gatha type="last">Visuddhe somavaṃsamhi, abhijātā mayaṃ pana.</gatha>
    <hangnum nr="6"/>
    <gatha type="1"> Pihanīyatarākārā, sabbasattisamunnatā;</gatha>
    <gatha type="last">Nānāvijjāsu nipuṇā, hatthiassādisukkhamā.</gatha>
    <hangnum nr="7"/>
    <gatha type="1"> Tathā pekākinā ve’te, tayo vikkamabāhunā;</gatha>
    <gatha type="last">Parājayaṃ paribhavaṃ, pāpitā bahuso raṇe.</gatha>
    <hangnum nr="8"/>
    <gatha type="1"> Sūnuno susamatthassa, visodhetu mimaṃ malaṃ;</gatha>
    <gatha type="last">Na dissate pātubhāvo, aho no appapuññatā.</gatha>
    <hangnum nr="9"/>
    <gatha type="1"> Janavādakiliṭṭhena , rājattenāpi kiṃ mama;</gatha>
    <gatha type="last">Idāni visayāsaṅgaṃ, hitvā kalyāṇakammasu.</gatha>
    <hangnum nr="10"/>
    <gatha type="1"> Appamattassa satataṃ, netabbā vāsarā’iti;</gatha>
    <gatha type="last">Niyyātetvā amaccānaṃ, sabbaṃ rajjavicāraṇaṃ.</gatha>
    <hangnum nr="11"/>
    <gatha type="1"> Tahiṃ satta’ṭṭhamāsañhi, vasaṃ rattiyamekadā;</gatha>
    <gatha type="last">Devarājaghareseyyaṃ, kappesi sīlasaṃyato.</gatha>
    <hangnum nr="12"/>
    <gatha type="1"> Tato paccūsakālamhi, devaputtaṃ mahiddhikaṃ;</gatha>
    <gatha type="last">Vicittavatthābharaṇaṃ, gandhamālāvibhūsitaṃ.</gatha>
    <hangnum nr="13"/>
    <gatha type="1"> Uḷāratararūpena, dehobhāsena attano;</gatha>
    <gatha type="last">Obhāsentaṃ asesā’sā, sūriyañca na bhuggataṃ.</gatha>
    <hangnum nr="14"/>
    <gatha type="1"> Vadantaṃ supine evaṃ, adakkhi daraṇīpati;</gatha>
    <gatha type="last">Pasīdassu mahābhāga, pitobhava mahipati.</gatha>
    <hangnum nr="15"/>
    <gatha type="1"> Dhaññalakkhaṇasampanno, icchitatthassasādhako;</gatha>
    <gatha type="last">Vinīto lokakuhara-byāpitejo parakkamo.</gatha>
    <hangnum nr="16"/>
    <gatha type="1"> Āṇabalayasokitti-bhāsuro sagguṇākaro;</gatha>
    <gatha type="last">Lokasāsanasaṃvuddhi-karo puttavaro tava.</gatha>
    <hangnum nr="17"/>
    <gatha type="1"> Labbhīssate mahārāja, na cirasseva sampati;</gatha>
    <gatha type="last">Puttadārādhivutthaṃ taṃ, puraṃ khippaṃ payāhīti.</gatha>
    <hangnum nr="18"/>
    <gatha type="1"> Pabujjhitvāna sañjāta-pītivegotha rattiyā;</gatha>
    <gatha type="last">Vibhātāya tatopoṅkha-gāmaṃ gañchinaruttamo.</gatha>
    <hangnum nr="19"/>
    <gatha type="1"> Yathā diṭṭhappakārantaṃ, kathesi supinaṃ subhaṃ;</gatha>
    <gatha type="last">Mahesī pamukhānaṃ so, amaccānaṃ mahīpati.</gatha>
    <hangnum nr="20"/>
    <gatha type="1"> Saddhiṃ mahesiyā tattha, patthento puttamuttamaṃ;</gatha>
    <gatha type="last">Cintonto dānasīlādiṃ, subhaṃ nānappakārakaṃ.</gatha>
    <hangnum nr="21"/>
    <gatha type="1"> Athekadivasaṃkāle, paccūse supine pana;</gatha>
    <gatha type="last">Sabbalakkhaṇasampannaṃ, sabbasetaṃ manoharaṃ.</gatha>
    <hangnum nr="22"/>
    <gatha type="1"> Dantīpotavaraṃ dantaṃ, kaṇṇe gaṇiyapemato;</gatha>
    <gatha type="last">Pavisantamivattānaṃ, seyyāgabbhaṃ mahesiyā.</gatha>
    <hangnum nr="23"/>
    <gatha type="1"> Sampassiya pabujjhitvā, uṭṭhāya sayanāvarā;</gatha>
    <gatha type="last">Sañjātapītipāmojja-vegapīṇitamānaso.</gatha>
    <hangnum nr="24"/>
    <gatha type="1"> Tāyaṃ  velāyamedāsu-seyyāgabbhaṃ mahesiyā;</gatha>
    <gatha type="last">Pavissasupinaṃ tassā, yathādiṭṭhaṃ pakāsayī.</gatha>
    <hangnum nr="25"/>
    <gatha type="1"> Ahampi tādisaṃ hatthi-potakaṃ sayanaṃ mama;</gatha>
    <gatha type="last">Padakkhiṇaṃ karitvāna, ṭhitaṃ soṇḍe samādiya.</gatha>
    <hangnum nr="26"/>
    <gatha type="1"> Ākaḍḍhitvāna sayanaṃ, samāropiya pemato;</gatha>
    <gatha type="last">Āliṅgiṃ supinamhīti, devī cāpi tamabravī.</gatha>
    <hangnum nr="27"/>
    <gatha type="1"> Ubho te aññamaññassa, diṭṭhamevaṃ pakāsiya;</gatha>
    <gatha type="last">Uṭṭhāpesuṃ pahaṭṭhāva, vītaniddāruṇaṃ tadā.</gatha>
    <hangnum nr="28"/>
    <gatha type="1"> Tato pāto upaṭṭhātu, mupayātaṃ purohitaṃ;</gatha>
    <gatha type="last">Nemittake ca pucchiṃsu, sunitvā te pamoditā.</gatha>
    <hangnum nr="29"/>
    <gatha type="1"> Na cirasseva puttassa, dhaññalakkhaṇasālino;</gatha>
    <gatha type="last">Uppattiyā avassaṃ’va, bhavaṃtabbanti kittayuṃ.</gatha>
    <hangnum nr="30"/>
    <gatha type="1"> Taṃ suṇitvā amaccā ca, tathā nagaravāsino;</gatha>
    <gatha type="last">Avindiṃsu janindo ca, sabbepīti mahussavaṃ.</gatha>
    <hangnum nr="31"/>
    <gatha type="1"> Tato paṭṭhāya sotthānaṃ, patthayaṃ patthivobhusaṃ;</gatha>
    <gatha type="last">Bhikkhusaṅghena bahuso, bhaṇāpesi parittakaṃ.</gatha>
    <hangnum nr="32"/>
    <gatha type="1"> Maṇimuttādikaṃ cittaṃ, mahagghamanuvāsaraṃ;</gatha>
    <gatha type="last">Pariccaji dānamukhe, yācakānamanekaso.</gatha>
    <hangnum nr="33"/>
    <gatha type="1"> Purohitādivippehi, vedavedaṅgaviññūhi;</gatha>
    <gatha type="last">Vattāpesi ca homādi-vidhānaṃ sotthi sammataṃ.</gatha>
    <hangnum nr="34"/>
    <gatha type="1"> Suvinaṭṭhe vihāre ca, dhātugabbhe ca vāpiyo;</gatha>
    <gatha type="last">Jiṇṇā ca paṭisaṅkhattuṃ, yojayī rājakappike.</gatha>
    <hangnum nr="35"/>
    <gatha type="1"> Dinaṃ nayante kalyāṇa-kammene’vaṃ narissare;</gatha>
    <gatha type="last">Na ciraṃ saṇṭhahi gabbha-varo kucchimhi deviyā.</gatha>
    <hangnum nr="36"/>
    <gatha type="1"> Tatovagamma taṃ haṭṭha-pahaṭṭho so narissaro;</gatha>
    <gatha type="last">Mahantaṃ deviyā gabbha-parihāramadāpayi.</gatha>
    <hangnum nr="37"/>
    <gatha type="1"> Paripakkagabbhā devī, kamena janayīsukaṃ;</gatha>
    <gatha type="last">Samaye bhaddanakkhatta-muhuttenabhilakkhite.</gatha>
    <hangnum nr="38"/>
    <gatha type="1"> Suppasannā asesā ca, disāyo taṃkhaṇe ahu;</gatha>
    <gatha type="last">Samīraṇe ca vāsiṃsu, sugandhimudusītalā.</gatha>
    <hangnum nr="39"/>
    <gatha type="1"> Dantīnaṃ  koñcanādena, hayānaṃ hesitena ca;</gatha>
    <gatha type="last">Rājaṅgaṇaṃ tadājātaṃ, mahākolāhalā kūlaṃ.</gatha>
    <hangnum nr="40"/>
    <gatha type="1"> Accherātisaye evaṃ, pātubhūte anekadhā;</gatha>
    <gatha type="last">Disvā taṃ vimhayappatto, māṇabharaṇabhūpati.</gatha>
    <hangnum nr="41"/>
    <gatha type="1"> Sutvā nijassa puttassa, tadā sañjātasāsanaṃ;</gatha>
    <gatha type="last">Amatenābhisittova, pītipuṇṇamanoratho.</gatha>
    <hangnum nr="42"/>
    <gatha type="1"> Mocāpetvā tadā kārā-ghare baddhe bahūjane;</gatha>
    <gatha type="last">Dānaṃ uḷāraṃ samaṇa-brāhmaṇānaṃ padāpayi.</gatha>
    <hangnum nr="43"/>
    <gatha type="1"> Amaccapamukhā cāpi, janāpuranivāsino;</gatha>
    <gatha type="last">Kadalītoraṇādīhi, rājadhānī manekadhā.</gatha>
    <hangnum nr="44"/>
    <gatha type="1"> Alaṅkaritvā sakalaṃ, sumaṇḍitapasādhitā;</gatha>
    <gatha type="last">Chaṇaṃ mahantaṃ vattesuṃ, katipāhaṃ manoramaṃ.</gatha>
    <hangnum nr="45"/>
    <gatha type="1"> Vede vuttavidhānena, jātakammādikaṃ vidhiṃ;</gatha>
    <gatha type="last">Sabbaṃ samāpayitvāna, kumārassā’vanīpati.</gatha>
    <hangnum nr="46"/>
    <gatha type="1"> Purohitādayo vippe, tato lakkhaṇapāṭhake;</gatha>
    <gatha type="last">Āṇāpetvāna sakkāra-sammānavidhipubbakaṃ.</gatha>
    <hangnum nr="47"/>
    <gatha type="1"> Niyojesi kumārassa, lakkhaṇānaṃ paṭiggahe;</gatha>
    <gatha type="last">Sādhakaṃ sakalaṃ tassa, yatthapādādilakkhaṇaṃ.</gatha>
    <hangnum nr="48"/>
    <gatha type="1"> Upadhāriya mahāmacca-gaṇamajjhagatassa te;</gatha>
    <gatha type="last">Rājino deviyā cāpi, pakāsesuṃ pamoditā.</gatha>
    <hangnum nr="49"/>
    <gatha type="1"> Laṅkādīpaṃ ṭhapetvāna, jambudīpatalampi ca;</gatha>
    <gatha type="last">Ekacchattaṅkitaṃ katvā-nubhottuṃ nipuṇo iti.</gatha>
    <hangnum nr="50"/>
    <gatha type="1"> Te santappiya bhogehi, bhiyyo pucchittha sādaraṃ;</gatha>
    <gatha type="last">Sandissamānaṃ yaṃkiñci, ariṭṭhaṃ atthi natthī’ti.</gatha>
    <hangnum nr="51"/>
    <gatha type="1"> Dīghāyuko kumāro’yaṃ, kiñci paññāyate vata;</gatha>
    <gatha type="last">Janakāriṭṭhayogo’ti, te mahīpatino’bravuṃ.</gatha>
    <hangnum nr="52"/>
    <gatha type="1"> Tassārijanasammaddi-patāpabhujayo gato;</gatha>
    <gatha type="last">So parakkamabāhū’ti, anvatthanāmamaggahī.</gatha>
    <hangnum nr="53"/>
    <gatha type="1"> Kaṇṇave dhamahañceva, annupāsanamaṅgalaṃ;</gatha>
    <gatha type="last">Kārāpiya vidhānaññū, yathāvidhimasesato.</gatha>
    <hangnum nr="54"/>
    <gatha type="1"> Rañño  vikkamabāhussa, saputtuppattisāsanaṃ;</gatha>
    <gatha type="last">Vattuṃ sadūte pesesi, pulatthinagaraṃ tadā.</gatha>
    <hangnum nr="55"/>
    <gatha type="1"> Tehiso bhāgineyyassa, mahābhāgattanampi ca;</gatha>
    <gatha type="last">Janakāriṭṭhayogañca, sutvā vikkamabāhuso.</gatha>
    <hangnum nr="56"/>
    <gatha type="1"> Dhaññaṃ vijayarājādi-rājamālāya nāyakaṃ;</gatha>
    <gatha type="last">Maṇiṃva bhāsuraṃ mayhaṃ, bhāgineyyaṃ janesiso.</gatha>
    <hangnum nr="57"/>
    <gatha type="1"> Hāni yākācisatataṃ, yathā tassa na hessati;</gatha>
    <gatha type="last">Tathā mamantikeyeva, kumāro ettha vaḍḍhataṃ.</gatha>
    <hangnum nr="58"/>
    <gatha type="1"> Aladdhaṃ labhituṃ lābhaṃ, laddhañca parirakkhituṃ;</gatha>
    <gatha type="last">Sabbathā na samatthoyaṃ, putto gajabāhu mama.</gatha>
    <hangnum nr="59"/>
    <gatha type="1"> Sūrabhāvādiyutto’pi, mahindavhaparosuto;</gatha>
    <gatha type="last">Nihīno mātugottena, na rajjassa raho mama.</gatha>
    <hangnum nr="60"/>
    <gatha type="1"> Ṭhitassa vikkajātena, nekaso sañcitena me;</gatha>
    <gatha type="last">Rajjassa bhāgineyyo’va, kāmaṃ bhāgī bhavissati.</gatha>
    <hangnum nr="61"/>
    <gatha type="1"> Itipesesi dūte so, ānetuṃ taṃ kumārakaṃ;</gatha>
    <gatha type="last">Kumārā bharaṇaṃ datvā, sesaṃ sārañcupāyanaṃ.</gatha>
    <hangnum nr="62"/>
    <gatha type="1"> Sabbaṃ dūtamukhā sutvā, vīrabāhu mahīpati;</gatha>
    <gatha type="last">Tassetaṃ vacanaṃ yuttaṃ, vuttaṃ mehita buddhiyā.</gatha>
    <hangnum nr="63"/>
    <gatha type="1"> Tathāpi ca nijāriṭṭha-paṭikāratthamīdisaṃ;</gatha>
    <gatha type="last">Orasaṃ puttaratanaṃ, pesetuṃ nā’nurūpakaṃ.</gatha>
    <hangnum nr="64"/>
    <gatha type="1"> Kiñca tattha kumāramhi, nīte vikkama bāhuno;</gatha>
    <gatha type="last">Pakkho laddhamahāvāha-balo viya hutāsano.</gatha>
    <hangnum nr="65"/>
    <gatha type="1"> Accunnatena mahatā, tejasā sañjalissati;</gatha>
    <gatha type="last">Hānireva vatamhākaṃ, mahatī hessate bhusaṃ.</gatha>
    <hangnum nr="66"/>
    <gatha type="1"> Iti hatthe gatānaṃ so, dūtānaṃ thanayaṃ sakaṃ;</gatha>
    <gatha type="last">Apesetvā visajjesi, pasādiya manena so.</gatha>
    <hangnum nr="67"/>
    <gatha type="1"> Saputtadārehi  samaggavāsaṃ,</gatha>
    <gatha type="2">Narādinātho nivasaṃ tahiṃso;</gatha>
    <gatha type="3">Tibbena phuṭṭho mahatāgadena,</gatha>
    <gatha type="last">Rajjena saddhiṃ vijahittha desaṃ.</gatha>
    <centered>Sujanappasādasaṃve gatthāya kate mahāvaṃse</centered>
    <centered>Kumārodayo nāma</centered>
    <centered>Saṭṭhimo paricchedo.</centered>
  </text>
</tree>
