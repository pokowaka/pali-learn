<?xml version='1.0' encoding='UTF-8'?>
<tree text="A&#x1E6D;&#x1E6D;h&#x101;rasama pariccheda" target="text">
  <text>
    <subhead>Mahābodhiggahaṇo</subhead>
    <hangnum nr="1"/>
    <gatha type="1"> Mahābodhiñca theriñca, āṇāpetuṃ mahīpati;</gatha>
    <gatha type="last">Therena vuttavacanaṃ, saramāno sake ghare.</gatha>
    <hangnum nr="2"/>
    <gatha type="1"> Antovasse’ka divasaṃ, nisinno therasantike;</gatha>
    <gatha type="last">Sahā’maccehi mantetvā, bhāgineyyaṃ sayaṃ sakaṃ.</gatha>
    <hangnum nr="3"/>
    <gatha type="1"> Ariṭṭhanāmakā’maccaṃ , tasmiṃ kamme niyojituṃ;</gatha>
    <gatha type="last">Mantvā āmantayitvāna, idaṃ vacanamabravi.</gatha>
    <hangnum nr="4"/>
    <gatha type="1"> Tā sakkhissasi., dhammāsokassa santikā;</gatha>
    <gatha type="last">Mahābodhiṃ saṅghamittaṃ, theriṃ ānayituṃ idha.</gatha>
    <hangnum nr="5"/>
    <gatha type="1"> Sakkhissāmi ahaṃ deva, ānetuṃ taṃ duve tato;</gatha>
    <gatha type="last">Idhā’gato pabbajituṃ, sace lacchāmi mānada.</gatha>
    <hangnum nr="6"/>
    <gatha type="1"> Evaṃ hotūti vatvāna, rājā taṃ tattha pesayi;</gatha>
    <gatha type="last">So therassa ca rañño ca, sāsanaṃ gayha vandiya.</gatha>
    <hangnum nr="7"/>
    <gatha type="1"> Assayujasukkapakkhe, nikkhanto dutiye’hani;</gatha>
    <gatha type="last">Sānuyutto jambukole, nāvamāruyha paṭṭane.</gatha>
    <hangnum nr="8"/>
    <gatha type="1"> Mahodamiṃ karitvāna, therādhiṭṭhānayogato;</gatha>
    <gatha type="last">Nikkhantadivaseyeva, rammaṃ pupphapuraṃ agā.</gatha>
    <hangnum nr="9"/>
    <gatha type="1"> Tadā tu anulādevī, pañcakaññāsatehi ca;</gatha>
    <gatha type="last">Antepurikaitthīnaṃ, saddhiṃ pañcasatehi ca.</gatha>
    <hangnum nr="10"/>
    <gatha type="1"> Dasasīlaṃ samādāya, kāsāya vasanā suci;</gatha>
    <gatha type="last">Pabbajjāpekkhi nisekhā, pekkhanti theriyā’gamaṃ.</gatha>
    <hangnum nr="11"/>
    <gatha type="1"> Nagarasse’kadesamhi, ramme bhikkhunupassaye;</gatha>
    <gatha type="last">Kārāpite narindena, vāsaṃ kappesi subbatā.</gatha>
    <hangnum nr="12"/>
    <gatha type="1"> Upāsikāhi tāhe’sa, vutto bhikkhunupassayo;</gatha>
    <gatha type="last">Upāsikā vihāroti, tena laṃkāya vissuto.</gatha>
    <hangnum nr="13"/>
    <gatha type="1"> Bhāgineyyo mahā’riṭṭho, dhammāsokassa rājino;</gatha>
    <gatha type="last">Appetvā rājasandesaṃ, therasandesa’mabravi.</gatha>
    <hangnum nr="14"/>
    <gatha type="1"> Bhātujayā sahāyassa, rañño te rājakuñjara;</gatha>
    <gatha type="last">Ākaṅkhamānā pabbajjaṃ, niccaṃ vasati saññatā.</gatha>
    <hangnum nr="15"/>
    <gatha type="1"> Saṅghamittaṃ bhikkhuniṃ taṃ, pabbājetuṃ visajjaya;</gatha>
    <gatha type="last">Tāya saddhiṃ mahābodhi-dakkhiṇasākhameva ca.</gatha>
    <hangnum nr="16"/>
    <gatha type="1"> Theriyā ca tamevatthaṃ, abravi therabhāsitaṃ;</gatha>
    <gatha type="last">Gantvā pitusamīpaṃ sā, therī theramataṃ bravī.</gatha>
    <hangnum nr="17"/>
    <gatha type="1"> Āha  rājā tuvaṃ amma, apassanto kathaṃ ahaṃ;</gatha>
    <gatha type="last">Sokaṃ vinodayissāmi, puttanattaviyogajaṃ.</gatha>
    <hangnum nr="18"/>
    <gatha type="1"> Āha sā me mahārāja, bhātuno vacanaṃ garu;</gatha>
    <gatha type="last">Pabbājanīyā ca bahū, gantabbaṃ tattha tena me.</gatha>
    <hangnum nr="19"/>
    <gatha type="1"> ‘‘Satthaghātamanārahā, mahābodhimahīruhā;</gatha>
    <gatha type="last">Kathannu sākhaṃ gaṇissaṃ’’, iti rājā vicintayī.</gatha>
    <hangnum nr="20"/>
    <gatha type="1"> Amaccassa mahādeva-nāmakassa matena so;</gatha>
    <gatha type="last">Bhikkhusaṅghaṃ nimantetvā, bhojetvā pucchi bhūpatiṃ.</gatha>
    <hangnum nr="21"/>
    <gatha type="1"> Bhante laṃkaṃ mahābodhi, pesetabbā nu kho iti;</gatha>
    <gatha type="last">Thero moggaliputto so, pesetabbāti bhāsiya.</gatha>
    <hangnum nr="22"/>
    <gatha type="1"> Kataṃ mahāadhiṭṭhāna-pañcakaṃ pañcacakkhunā;</gatha>
    <gatha type="last">Ābhāsi rañño taṃ sutvā, tussitvā dharaṇīpati.</gatha>
    <hangnum nr="23"/>
    <gatha type="1"> Sattayojanikaṃ maggaṃ, so mahābodhigāminaṃ;</gatha>
    <gatha type="last">Sodhāpetvāna sakkaccaṃ, bhūsāpeti anekadhā.</gatha>
    <hangnum nr="24"/>
    <gatha type="1"> Suvaṇṇaṃ nīharāpesi, kaṭāhakaraṇāya ca;</gatha>
    <gatha type="last">Vissakammo ca āgantvā, satulādhārarūpavā.</gatha>
    <hangnum nr="25"/>
    <gatha type="1"> ‘‘Kaṭāhaṃ kiṃ pamāṇaṃ nu, karomī’ti apucchitaṃ;</gatha>
    <gatha type="last">‘‘Ñatvā pamāṇaṃ tvaṃyeva, karohi’’ iti bhāsiya.</gatha>
    <hangnum nr="26"/>
    <gatha type="1"> Suvaṇṇā gahetvāna, hatthena parimajjiya;</gatha>
    <gatha type="last">Kaṭāhaṃ taṅkhaṇaṃyeva, nimminitvāna pakkami.</gatha>
    <hangnum nr="27"/>
    <gatha type="1"> Navahatthaparikkhepaṃ, pañcahatthaṃ gabhīrato;</gatha>
    <gatha type="last">Tihatthavikkhambhayutaṃ, aṭṭhaṅgulaghanaṃ subhaṃ.</gatha>
    <hangnum nr="28"/>
    <gatha type="1"> Yuvassa hatthino soṇḍa-pamāṇamukhavaṭṭikaṃ;</gatha>
    <gatha type="last">Gāhā petvāna taṃ rājā, bālasurasamappakaṃ.</gatha>
    <hangnum nr="29"/>
    <gatha type="1"> Sattayojanadīghāya, vitthatāyati yojanaṃ;</gatha>
    <gatha type="last">Senāya caturaṅginyā, mahābhikkhugaṇena ca.</gatha>
    <hangnum nr="30"/>
    <gatha type="1"> Upagamma mahābodhiṃ, nānālaṅkārabhūsitaṃ;</gatha>
    <gatha type="last">Nānāratanacittaṃ taṃ, vividhaddhajamāliniṃ.</gatha>
    <hangnum nr="31"/>
    <gatha type="1"> Nānākusumasaṃkiṇṇaṃ , nānāturiyaghositaṃ;</gatha>
    <gatha type="last">Senāya parivāretvā, parikkhipiya sāṇiyā.</gatha>
    <hangnum nr="32"/>
    <gatha type="1"> Mahātherasahassena, pamukhena mahāgaṇe;</gatha>
    <gatha type="last">Raññaṃ pattābhisekānaṃ, sahassenā’dhikena ca.</gatha>
    <hangnum nr="33"/>
    <gatha type="1"> Attānaṃ parivāretvā, mahābodhiñca sādhukaṃ;</gatha>
    <gatha type="last">Olokesi mahābodhiṃ, paggahetvāna añjaliṃ.</gatha>
    <hangnum nr="34"/>
    <gatha type="1"> Tassā dakkhiṇasākhāya, catuhatthapamāṇakaṃ;</gatha>
    <gatha type="last">Ṭhānaṃ khandhañca vajjetvā, sākhā antaradhāyisuṃ.</gatha>
    <hangnum nr="35"/>
    <gatha type="1"> Taṃ pāṭihāriyaṃ disvā, patīto puthavīpati;</gatha>
    <gatha type="last">‘‘Pūjema’haṃ mahābodhiṃ, rajjenā’hi udīriya.</gatha>
    <hangnum nr="36"/>
    <gatha type="1"> Abhisiñci mahābodhīṃ, mahārajje mahīpati;</gatha>
    <gatha type="last">Pupphādīhi mahābodhiṃ, pūjetvāna padakkhiṇaṃ.</gatha>
    <hangnum nr="37"/>
    <gatha type="1"> Katvā aṭṭhasu ṭhānesu, vanditvāna katañjalī;</gatha>
    <gatha type="last">Suvaṇṇakhacite pīṭhe, nānāratanamaṇḍite.</gatha>
    <hangnum nr="38"/>
    <gatha type="1"> Svārohe yāva sāucce, taṃ suvaṇṇakaṭāhakaṃ;</gatha>
    <gatha type="last">Ṭhapāpetvāna āruyha, gahetuṃ sākhamuttamaṃ.</gatha>
    <hangnum nr="39"/>
    <gatha type="1"> Ādiyitvāna sovaṇṇa tulikāya manosilaṃ;</gatha>
    <gatha type="last">Lekhaṃ datvāna sākhāya, saccakriyamakā iti.</gatha>
    <hangnum nr="40"/>
    <gatha type="1"> ‘‘Laṃkādīpaṃ yadi ito, gantabbaṃ urubodhiyā;</gatha>
    <gatha type="last">Nibbematiko buddhassa, sāsanamhi sace ahaṃ.</gatha>
    <hangnum nr="41"/>
    <gatha type="1"> Sayaṃyeva mahābodhi-sākhāyaṃ dakkhiṇā subhā;</gatha>
    <gatha type="last">Chijjitvāna patiṭṭhātu, idha hemakaṭāhake.</gatha>
    <hangnum nr="42"/>
    <gatha type="1"> Lekhaṭhāne mahābodhi, chijjitvā sayameva sā;</gatha>
    <gatha type="last">Gandhakaddamapūrassa, kaṭāhasso’pariṭṭhitā.</gatha>
    <hangnum nr="43"/>
    <gatha type="1"> Mūlalekhāya upari, tiyaṅgulatiyaṅgule;</gatha>
    <gatha type="last">Dadaṃ manosilā lekhā, parikkhipi narissaro.</gatha>
    <hangnum nr="44"/>
    <gatha type="1"> Ādiyā thūlamūlāni, khuddakāni’tarāhi tu;</gatha>
    <gatha type="last">Nikkhamitvā dasa dasa, jālībhūtā niotaruṃ.</gatha>
    <hangnum nr="45"/>
    <gatha type="1"> Taṃ  pāṭihāriyaṃ disvā, rājā’tīva pamodito;</gatha>
    <gatha type="last">Tatthevā’kāsi ukkuṭṭhiṃ, samantā parisāpi ca.</gatha>
    <hangnum nr="46"/>
    <gatha type="1"> Bhikkhusaṅgho sādhukāraṃ, tuṭṭhacitto pamodayi;</gatha>
    <gatha type="last">Celukkhepasahassāni, pavattiṃsu samantato.</gatha>
    <hangnum nr="47"/>
    <gatha type="1"> Evaṃ satena mūlānaṃ, tattha sā gandhakaddame;</gatha>
    <gatha type="last">Patiṭṭhāsi mahābodhi, pasādentī mahājanaṃ.</gatha>
    <hangnum nr="48"/>
    <gatha type="1"> Tassā khandho dasahattho, pañcasākhā manoramā;</gatha>
    <gatha type="last">Catuhatthā catuhatthā, dasaḍḍhaphalamaṇḍitā.</gatha>
    <hangnum nr="49"/>
    <gatha type="1"> Sahassantu pasākhānaṃ, sākhānaṃ tāsamāsi ca;</gatha>
    <gatha type="last">Evaṃ āsi mahābodhi, manoharasiridharā.</gatha>
    <hangnum nr="50"/>
    <gatha type="1"> Kaṭāhamhi mahābodhi-patiṭṭhitakkhaṇe mahī;</gatha>
    <gatha type="last">Akampi pāṭihīrāni, ahesuṃ vividhāni ca.</gatha>
    <hangnum nr="51"/>
    <gatha type="1"> Sayaṃ nādehi tūriyānaṃ, devesu mānusesu ca;</gatha>
    <gatha type="last">Sādhukāraninādeti, devabrahmagaṇassa ca.</gatha>
    <hangnum nr="52"/>
    <gatha type="1"> Meghānaṃ migapakkhinaṃ, yakkhādīnaṃ ravehi ca;</gatha>
    <gatha type="last">Ravehicamahīkampe, ekakolāhalaṃ ahu.</gatha>
    <hangnum nr="53"/>
    <gatha type="1"> Bodhiyā phalapattehi, chabbaṇṇarasmiyo subhā;</gatha>
    <gatha type="last">Nikkhamitvā cakkavāḷaṃ, sakalā sobhayiṃsu ca.</gatha>
    <hangnum nr="54"/>
    <gatha type="1"> Sakaṭāhā mahābodhi, uggantvāna tato nabhaṃ;</gatha>
    <gatha type="last">Aṭṭhāsi himagabbhamhi, sattāhāni adassanā.</gatha>
    <hangnum nr="55"/>
    <gatha type="1"> Rājā oruyha pīṭhamhā, taṃ sattāhaṃ tahiṃ vasaṃ;</gatha>
    <gatha type="last">Niccaṃ mahābodhipūjaṃ, akāsi ca anekadhā.</gatha>
    <hangnum nr="56"/>
    <gatha type="1"> Atīte tamhi sattāhe, sabbe himavalāvakā;</gatha>
    <gatha type="last">Pavisiṃsu mahābodhiṃ, sabbākā raṃsiyopi ca.</gatha>
    <hangnum nr="57"/>
    <gatha type="1"> Suddhenakadisissittha, sākaṭāhe pattiṭṭhitā;</gatha>
    <gatha type="last">Mahājanassa sabbassa, mahābodhi manoramā.</gatha>
    <hangnum nr="58"/>
    <gatha type="1"> Pavattamhi mahābodhi, vividhe pāṭihāriye;</gatha>
    <gatha type="last">Vimhāpayanti janataṃ, pathavītalamoruhi.</gatha>
    <hangnum nr="59"/>
    <gatha type="1"> Pāṭihirehi’nekehi , tehi so pīṇito puna;</gatha>
    <gatha type="last">Mahārājā mahābodhiṃ, mahārajjena pūjayi.</gatha>
    <hangnum nr="60"/>
    <gatha type="1"> Mahābodhiṃ mahārajje-nābhisiñciya pūjayaṃ;</gatha>
    <gatha type="last">Nānāpūjāhi sattāhaṃ, puna tattheva so vasi.</gatha>
    <hangnum nr="61"/>
    <gatha type="1"> Assayujasukkapakkhe, pannarasauposathe;</gatha>
    <gatha type="last">Aggahesi mahābodhiṃ, dvisattāhamaccaye tato.</gatha>
    <hangnum nr="62"/>
    <gatha type="1"> Assayujakāḷapakkhe, catuddasauposathe;</gatha>
    <gatha type="last">Rathe subhe ṭhapetvāna, mahābodhiṃ rathesabho.</gatha>
    <hangnum nr="63"/>
    <gatha type="1"> Pūjento taṃ dinaṃyeva, upanetvā sakaṃ puraṃ;</gatha>
    <gatha type="last">Alaṅkaritvā bahudhā, kāretvā maṇḍapaṃ subhaṃ.</gatha>
    <hangnum nr="64"/>
    <gatha type="1"> Kattikasukkapakkhassa, dine pāṭipade tahiṃ;</gatha>
    <gatha type="last">Mahābodhiṃ mahāsāla-mūle pācinate subhe.</gatha>
    <hangnum nr="65"/>
    <gatha type="1"> Ṭhapāpetvāna kāresi, pūjā’nekā dine dine;</gatha>
    <gatha type="last">Gāhato sattarasame, vivase tu navaṅkirā.</gatha>
    <hangnum nr="66"/>
    <gatha type="1"> Sakiṃ yevaajāyiṃsu, tassā’nekanarādhipo;</gatha>
    <gatha type="last">Tuṭṭhacitto mahābodhiṃ, puna rajjena pūjayi.</gatha>
    <hangnum nr="67"/>
    <gatha type="1"> Mahārajje’bhi siñcitvā, mahābodhiṃ mahissaro;</gatha>
    <gatha type="last">Kāresi ca mahābodhi-pūjā nānappakārakaṃ.</gatha>
    <hangnum nr="68"/>
    <gatha type="1"> Iti kusumapure saresaraṃsā,</gatha>
    <gatha type="2">Bahuvidhacārudhajākulāvisālā;</gatha>
    <gatha type="3">Surucirapavaroru bodhipūjā,</gatha>
    <gatha type="last">Marunaracittavikāsinī ahosīti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Mahābodhiggahaṇo nāma</centered>
    <centered>Aṭṭhārasamo paricchedo.</centered>
  </text>
</tree>
