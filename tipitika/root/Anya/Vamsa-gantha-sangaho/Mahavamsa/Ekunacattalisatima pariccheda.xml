<?xml version='1.0' encoding='UTF-8'?>
<tree text="Ek&#x16B;nacatt&#x101;l&#x12B;satima pariccheda" target="text">
  <text>
    <subhead>Rājadvayadīpano</subhead>
    <hangnum nr="1"/>
    <gatha type="1"> Tato kassapanāmo so, pāpako narapālako;</gatha>
    <gatha type="last">Assa go pañcasūdañca, pesayitvāna bhātikaṃ.</gatha>
    <hangnum nr="2"/>
    <gatha type="1"> Mārāpetuṃ asakkonto, bhīto sīhagiriṃ gato;</gatha>
    <gatha type="last">Durārohaṃ manussehi, sodhāpetvā samantato.</gatha>
    <hangnum nr="3"/>
    <gatha type="1"> Pākārena parikkhippa, sīhākārena kārayi;</gatha>
    <gatha type="last">Tattha nisseṇi gehāni, tena taṃ nāmako ahū.</gatha>
    <hangnum nr="4"/>
    <gatha type="1"> Saṃharitvā dhanaṃ tattha, nidahitvā sugopitaṃ;</gatha>
    <gatha type="last">Attano nihitānaṃ so, rakkhaṃ datvā tahiṃ tahiṃ.</gatha>
    <hangnum nr="5"/>
    <gatha type="1"> Katvā rājagharaṃ tattha, dassaneyyaṃ manoramaṃ;</gatha>
    <gatha type="last">Dutiyālakamandaṃva, kuverova tahiṃ vasi.</gatha>
    <hangnum nr="6"/>
    <gatha type="1"> Migāro nāma kāresi, senāpati sanāmakaṃ;</gatha>
    <gatha type="last">Pariveṇaṃ tathāgeha-mabhisekajinissa ca.</gatha>
    <hangnum nr="7"/>
    <gatha type="1"> Tassābhisekaṃ yācitvā, silāsambuddhato’dhiraṃ;</gatha>
    <gatha type="last">Aladdhāsāmi no rajje, jānissāmīti saṇṭhahi.</gatha>
    <hangnum nr="8"/>
    <gatha type="1"> Hutvā vippaṭisārī so, attanā katakammanā;</gatha>
    <gatha type="last">Muccissāmi kataṃ nu’ti, puññaṃ kāsi anappakaṃ.</gatha>
    <hangnum nr="9"/>
    <gatha type="1"> Mahā  vatthuni kāresi, dvāresu nagarassa so;</gatha>
    <gatha type="last">Ambuyyāne ca kāresi, dīpe yojana yojane.</gatha>
    <hangnum nr="10"/>
    <gatha type="1"> Issarasamaṇārāmaṃ, kāretvā pubbavatthuto;</gatha>
    <gatha type="last">Adhikaṃ bhogagāme ca, adhikaṃ tassa dāpayi.</gatha>
    <hangnum nr="11"/>
    <gatha type="1"> Bodhi uppalavaṇṇā ca, tassāsuṃ dhītaro duve;</gatha>
    <gatha type="last">Vihārassa’ssa kāresi, nāmaṃ tāsañca attano.</gatha>
    <hangnum nr="12"/>
    <gatha type="1"> Dente tasmiṃ na icchiṃsu, samaṇā theravādino;</gatha>
    <gatha type="last">‘‘Pitughātissa kamma’’nti, lokagārayha bhīruno.</gatha>
    <hangnum nr="13"/>
    <gatha type="1"> Dātukāmosa tesaṃ’va, sambuddha paṭimāya’dā;</gatha>
    <gatha type="last">Bhikkhave adhivāsesuṃ, bhogo no satthuno iti.</gatha>
    <hangnum nr="14"/>
    <gatha type="1"> Kathā niyyanti uyyāne, samīpe pabbatassa so;</gatha>
    <gatha type="last">Kārāpesi vihāraṃ so, tesaṃ nāmo tato ahu.</gatha>
    <hangnum nr="15"/>
    <gatha type="1"> Adā dhammarucinaṃ taṃ, sampatta catupaccayaṃ;</gatha>
    <gatha type="last">Vihārañceva uyyānaṃ, disābhāgamhi uttare.</gatha>
    <hangnum nr="16"/>
    <gatha type="1"> Bhattaṃ sanīrapakkaṃ so, bhuñjitvā dinnamitthiyā;</gatha>
    <gatha type="last">Sappiyuttaṃ manuññehi, sūpehi abhisaṅkhataṃ.</gatha>
    <hangnum nr="17"/>
    <gatha type="1"> Manuññamidamayyānaṃ, dassamevanti tādisaṃ;</gatha>
    <gatha type="last">Bhattaṃ pādāsi bhikkhūnaṃ, sabbesañca sacīvaraṃ.</gatha>
    <hangnum nr="18"/>
    <gatha type="1"> Uposathamadhiṭṭhāsi, appamaññañca bhāvayi,</gatha>
    <gatha type="last">Samādiyi dhutaṅge ca, likhāpesi ca potthake.</gatha>
    <hangnum nr="19"/>
    <gatha type="1"> Paṭimādāna sālādiṃ, kārāpesi anappakaṃ;</gatha>
    <gatha type="last">Bhito so paralokamhā, moggallānā ca vattati.</gatha>
    <hangnum nr="20"/>
    <gatha type="1"> Tato aṭṭhārase vasse, moggallāno mahābhaṭo;</gatha>
    <gatha type="last">Ādesena nigaṇṭhānaṃ, dvādasaggasahāya vā.</gatha>
    <hangnum nr="21"/>
    <gatha type="1"> Jambudīpā idhāgamma, dese ambaṭṭhakolake;</gatha>
    <gatha type="last">Kuḷārī nāme bandhittha, vihāre balasañcayaṃ.</gatha>
    <hangnum nr="22"/>
    <gatha type="1"> Rājā sutvā gahetvā taṃ, bhañjissāmiti nikkhami;</gatha>
    <gatha type="last">Nemittehi na sakkāti, vadantepi mahābalo.</gatha>
    <hangnum nr="23"/>
    <gatha type="1"> Moggallānopi sannaddha balo sūrasahāya vā;</gatha>
    <gatha type="last">Gacchanto surasaṅgāmaṃ, devo viya sujampati.</gatha>
    <hangnum nr="24"/>
    <gatha type="1"> Aññamaññaṃ  upāgamma, bhinnavelāva sāgarā;</gatha>
    <gatha type="last">Ārabhiṃsu mahāyuddhaṃ, balakāyā ubhopi te.</gatha>
    <hangnum nr="25"/>
    <gatha type="1"> Kassapo purato disvā, mahantaṃ kaddamāsayaṃ;</gatha>
    <gatha type="last">Gantumaññena maggena, parivattesi dantinaṃ.</gatha>
    <hangnum nr="26"/>
    <gatha type="1"> Disvā taṃ sāmikono’yaṃ, palāyati bhaṇe iti;</gatha>
    <gatha type="last">Balakāyo pabhijjittha, ‘‘diṭṭhaṃ piṭha’’nti ghosayuṃ.</gatha>
    <hangnum nr="27"/>
    <gatha type="1"> Moggalāna balārājā, chetvā nikaraṇena so;</gatha>
    <gatha type="last">Sīsaṃ ukkhipiyā’kāsaṃ, churikaṃ kosiyaṃ khipi.</gatha>
    <hangnum nr="28"/>
    <gatha type="1"> Katvā’ḷāhana kiccaṃ so, tassa kamme pasīdiya;</gatha>
    <gatha type="last">Sabbaṃso dhanamādāya, āgañchi nagaraṃ varaṃ.</gatha>
    <hangnum nr="29"/>
    <gatha type="1"> Bhikkhū sutvā pavattiṃ taṃ, sunivatthā supārutā;</gatha>
    <gatha type="last">Sammajjitvā vihārañca, aṭṭhaṃsu paṭipāṭiyā.</gatha>
    <hangnum nr="30"/>
    <gatha type="1"> Mahāmeghavanaṃ patvā, devarājāva nandanaṃ;</gatha>
    <gatha type="last">Mahāsena nivattetvā, hatthipākārato bahi.</gatha>
    <hangnum nr="31"/>
    <gatha type="1"> Upasaṅkamma vanditvā, saṅghe tasmiṃ pasīdiya;</gatha>
    <gatha type="last">Chattattena saṅghaṃ pūjesi, saṅgho tasseva taṃ adā.</gatha>
    <hangnum nr="32"/>
    <gatha type="1"> Taṃ ṭhānaṃ chattavaḍḍhīti, vohariṃsu tahiṃ kataṃ;</gatha>
    <gatha type="last">Pariveṇampi taṃ nāmaṃ, ahosi puramāgato.</gatha>
    <hangnum nr="33"/>
    <gatha type="1"> Vihāre dvepi gantvāna, saṅghaṃ tatthā’bhivandiya;</gatha>
    <gatha type="last">Pāpuṇitvā mahārajjaṃ, lokaṃ dhammena pālayi.</gatha>
    <hangnum nr="34"/>
    <gatha type="1"> Kuddho nīhari dāṭhaṃso, ghātakaṃ pituno mama;</gatha>
    <gatha type="last">Anuvattitvā maccāti, tena rakkhasa nāma vā.</gatha>
    <hangnum nr="35"/>
    <gatha type="1"> Atirekasahassaṃ so, amaccānaṃ vināsayi;</gatha>
    <gatha type="last">Kaṇṇanāsādi chedesi, pabbājesi tathā bahū.</gatha>
    <hangnum nr="36"/>
    <gatha type="1"> Tato sutvāna saddhamma-mupasanno sumānaso;</gatha>
    <gatha type="last">Mahādānaṃ pavattesi, megho viya mahītale.</gatha>
    <hangnum nr="37"/>
    <gatha type="1"> Phussapuṇṇamīyaṃ dāna-manuvassaṃ pavattayi;</gatha>
    <gatha type="last">Tato paṭṭhāya taṃ dānaṃ, dīpe ajjāpi vattati.</gatha>
    <hangnum nr="38"/>
    <gatha type="1"> Sopi sārathiko lāja-dāyako piturājino;</gatha>
    <gatha type="last">Ānetvā pitusande saṃ, moggallānassa dassayi.</gatha>
    <hangnum nr="39"/>
    <gatha type="1"> Taṃ  disvā paridevitvā, pituno pema mattanī;</gatha>
    <gatha type="last">Vaṇṇetvā tassa pādāsi, dvāranāyakataṃ vibhū.</gatha>
    <hangnum nr="40"/>
    <gatha type="1"> Senāpati migārohi, nivedetvā yathā vidhiṃ;</gatha>
    <gatha type="last">Abhiseka jinassā’kā, abhisekaṃ yathāruciṃ.</gatha>
    <hangnum nr="41"/>
    <gatha type="1"> Sīhā’cale daḷhanāmaṃ, dāṭhā koṇḍaññakampi ca;</gatha>
    <gatha type="last">Vihāraṃ dhammarucinaṃ, sāgalinañca dāpayi.</gatha>
    <hangnum nr="42"/>
    <gatha type="1"> Pabbatantu vihāraṃso, katvā therassa dāpayi;</gatha>
    <gatha type="last">Mahānāmasanāmassa, dīghasaṇḍa vihārake.</gatha>
    <hangnum nr="43"/>
    <gatha type="1"> Rājinināmakañceva, katvā bhikkhunupassayaṃ;</gatha>
    <gatha type="last">Adā sāgalikānaṃ so, bhikkhunīnaṃ mahāmati.</gatha>
    <hangnum nr="44"/>
    <gatha type="1"> Lambakaṇṇakagottopi, dāṭhā pabhuti nāmako;</gatha>
    <gatha type="last">Kassapassa upaṭhāne, koci nibbinna mānaso.</gatha>
    <hangnum nr="45"/>
    <gatha type="1"> Gantā me reliyaṃ vaggaṃ,</gatha>
    <gatha type="2">Vāsaṃ tattheva kappayi;</gatha>
    <gatha type="3">Ahosi putto tasseko,</gatha>
    <gatha type="last">Silākā loti pissuto.</gatha>
    <hangnum nr="46"/>
    <gatha type="1"> Sopi kassapato bhīto, ñātakena saha’ttano;</gatha>
    <gatha type="last">Moggallānena gantvāna, jambudīpatalaṃ ito.</gatha>
    <hangnum nr="47"/>
    <gatha type="1"> Bodhipaṇḍavihārampi, pabbajjaṃ samupāgato;</gatha>
    <gatha type="last">Karonto saṅghakiccāni, sādaro so supesalo.</gatha>
    <hangnum nr="48"/>
    <gatha type="1"> Ammaṃ saṅghassa pādāsi, saṅgho tasmiṃ pasīdiya;</gatha>
    <gatha type="last">Āha’mba sāmaṇero’ti, tena taṃ nāmako ahu.</gatha>
    <hangnum nr="49"/>
    <gatha type="1"> So kesadhātuvaṃsamhi, vuttena vidhinā tato;</gatha>
    <gatha type="last">Kesadhātuṃ labhitvāna, tassa rajje idhā’nayi.</gatha>
    <hangnum nr="50"/>
    <gatha type="1"> Tassa katvāna sakkāraṃ, gahetvā kesa dhātuyo;</gatha>
    <gatha type="last">Mahagghe nidahitvāna, karaṇḍe phalikumbhavhe.</gatha>
    <hangnum nr="51"/>
    <gatha type="1"> Dīpaṅkarassa nāthassa, paṭimāya ghare vare;</gatha>
    <gatha type="last">Vaḍḍhetvā parihārena, mahāpūjaṃ pavattayi.</gatha>
    <hangnum nr="52"/>
    <gatha type="1"> Mātulaṃ bhariyañca’ssa, katvā sovaṇṇayaṃ tahiṃ;</gatha>
    <gatha type="last">Ṭhapesi paṭimāyo ca, assa bimbañca cārukaṃ.</gatha>
    <hangnum nr="53"/>
    <gatha type="1"> Kesadhātukaraṇḍañca , chattaṃ ratanamaṇḍapaṃ;</gatha>
    <gatha type="last">Sāvakaggayuṃgaṃ vāḷa-bījaniñca sakārayi.</gatha>
    <hangnum nr="54"/>
    <gatha type="1"> Parihārañca tassa’dā, rājā adhikamattano;</gatha>
    <gatha type="last">Silākāḷa masiggāhaṃ, katvā rakkhāya yojayi.</gatha>
    <hangnum nr="55"/>
    <gatha type="1"> Asiggāhasilākāḷo, iti tenā’si vissuto;</gatha>
    <gatha type="last">Bhaginiñca’ssa pādāsi, saddhiṃ bhogena bhūmipo.</gatha>
    <hangnum nr="56"/>
    <gatha type="1"> Vutto’yamati saṅkhepo, vitthāro pana sabbaso;</gatha>
    <gatha type="last">Kesadhātukavaṃsamhā, gahetabbo vibhāvinā.</gatha>
    <hangnum nr="57"/>
    <gatha type="1"> Bandhitvā sāgarā rakkhaṃ, dīpañca kāsinibbhayaṃ;</gatha>
    <gatha type="last">Dhammakammana sodhesi, sadhammaṃ jinasāsanaṃ.</gatha>
    <hangnum nr="58"/>
    <gatha type="1"> Senāpatisa nāmaṃ’kā, padhānaghara muttaro;</gatha>
    <gatha type="last">Katvā’ṭṭhārasame vasse, so puññāni khayaṃ gato.</gatha>
    <hangnum nr="59"/>
    <gatha type="1"> Kassapato jito atibali puññakkhaye saṅkhate;</gatha>
    <gatha type="2">Jetuṃ no visahittha maccumupagaṃ so yevadāsoviya;</gatha>
    <gatha type="3">Tasmā maccubalaṃ nihacca sukhino hessanti medhāvino;</gatha>
    <gatha type="last">Nibbānaṃ paramaccutaṃ sivapadaṃ pattabbamattaññunā.</gatha>
    <centered>Sujanappasāda saṃvegatthāya kate mahāvaṃse</centered>
    <centered>Rājadvayadīpano nāma</centered>
    <centered>Ekūnacattālīsatimo paricchedo.</centered>
  </text>
</tree>
