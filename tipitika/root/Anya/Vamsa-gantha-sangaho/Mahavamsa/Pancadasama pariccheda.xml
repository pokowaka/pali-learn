<?xml version='1.0' encoding='UTF-8'?>
<tree text="Pa&#xF1;cadasama pariccheda" target="text">
  <text>
    <subhead>Mahāvihāra paṭiggahako</subhead>
    <hangnum nr="1"/>
    <gatha type="1"> Hatthisālāpi sambādhā, iti tattha samāgatā;</gatha>
    <gatha type="last">Te nandanavane ramme, dakkhiṇadvārato bahi.</gatha>
    <hangnum nr="2"/>
    <gatha type="1"> Rājuyyāne ghanacchāye, sītale nīlasaddale;</gatha>
    <gatha type="last">Paññāpesuṃ āsanāni, therānaṃ sādarā narā.</gatha>
    <hangnum nr="3"/>
    <gatha type="1"> Nikkhamma dakkhiṇadvārā, thero tattha nisīdi ca;</gatha>
    <gatha type="last">Mahākulīnā cā’gamma, itthiyo bahukā tahiṃ.</gatha>
    <hangnum nr="4"/>
    <gatha type="1"> Theraṃ  upanisīdiṃsu, uyyānaṃ pūrayantiyo;</gatha>
    <gatha type="last">Bālapaṇḍitasuttantaṃ, tāsaṃ thero adesayi.</gatha>
    <hangnum nr="5"/>
    <gatha type="1"> Sahassaṃ itthiyo tāsu, paṭhamaṃ phalamajjhaguṃ;</gatha>
    <gatha type="last">Evaṃ tattheva uyyāne, sāyaṇhasamayo ahu.</gatha>
    <hangnum nr="6"/>
    <gatha type="1"> Tato therā nikkhamiṃsu, ‘‘yāma taṃ pabbataṃ’’ iti;</gatha>
    <gatha type="last">Rañño paṭinivedesuṃ, sīghaṃ rājā upāgami.</gatha>
    <hangnum nr="7"/>
    <gatha type="1"> Upāgammā’bravī theraṃ, ‘‘sāyaṃ dūro ca pabbato;</gatha>
    <gatha type="last">Idheva nandanuyyāne, nivāso phāsuko iti.</gatha>
    <hangnum nr="8"/>
    <gatha type="1"> Purassa accāsannattā, ‘‘asāruppa’’nti bhāsite;</gatha>
    <gatha type="last">‘‘Mahāmeghavanuyyānaṃ, nātidūrāti santike.</gatha>
    <hangnum nr="9"/>
    <gatha type="1"> Rammaṃ chāyūdakūpetaṃ, nivāso tattha rocatu;</gatha>
    <gatha type="last">Nivattitabbaṃ bhante’’nti, thero tattha nivattayi.</gatha>
    <hangnum nr="10"/>
    <gatha type="1"> Tasmiṃ nivattaṭhānamhi, kadambanadiyantike;</gatha>
    <gatha type="last">Nivattacetiyaṃ nāma, kataṃ vuccati cetiyaṃ.</gatha>
    <hangnum nr="11"/>
    <gatha type="1"> Taṃ nandanā dakkhiṇena, nayaṃ theraṃ rathesabho;</gatha>
    <gatha type="last">Mahāmeghavanuyyānaṃ, pācinadvārakaṃ nayi.</gatha>
    <hangnum nr="12"/>
    <gatha type="1"> Tattha rājaghare ramme, mañcapīṭhāni sādhukaṃ;</gatha>
    <gatha type="last">Sādhūti santharāpetvā, ‘‘vasate’tta sukhaṃ’’ iti.</gatha>
    <hangnum nr="13"/>
    <gatha type="1"> Rājā there’bhivādetvā, amaccaparivārito;</gatha>
    <gatha type="last">Puraṃ pāvisi therā tu, taṃ rattiṃ tattha te vasuṃ.</gatha>
    <hangnum nr="14"/>
    <gatha type="1"> Pabhāteyeva pupphāni, gāhetvā dharaṇīpati;</gatha>
    <gatha type="last">There upacca vanditvā, pūjetvā kusumehi ca.</gatha>
    <hangnum nr="15"/>
    <gatha type="1"> Pucchi kacci sukhaṃ vuṭṭhaṃ, uyyānaṃ phāsukaṃ iti;</gatha>
    <gatha type="last">Sukhaṃ vutthaṃ mahārāja, uyyānaṃ yati phāsukaṃ.</gatha>
    <hangnum nr="16"/>
    <gatha type="1"> Ārāmo kappate bhante, saṅghassā’’ti apucchi so;</gatha>
    <gatha type="last">‘‘Kappate’’iti vatvāna, kappākappesu kovido.</gatha>
    <hangnum nr="17"/>
    <gatha type="1"> Thero veḷuvanārāma, paṭiggahaṇamabravi;</gatha>
    <gatha type="last">Taṃ sutvā abhihaṭṭho so, tuṭṭhahaṭṭho mahājano.</gatha>
    <hangnum nr="18"/>
    <gatha type="1"> Therānaṃ  vandanatthāya, devī tu anulāgatā;</gatha>
    <gatha type="last">Saddhiṃ pañcasatitthīhi, dutiyaṃ phalamajjhagā.</gatha>
    <hangnum nr="19"/>
    <gatha type="1"> Sā pañcasatā devī, anulā’ha mahīpati;</gatha>
    <gatha type="last">‘‘Pabbajissāma devā’’ti, rājā theramavoca so.</gatha>
    <hangnum nr="20"/>
    <gatha type="1"> Pabbājetha imāyo’’ti, thero āha mahīpatiṃ;</gatha>
    <gatha type="last">‘‘Na kappati mahārāja, pabbājetuṃ thiyo hino.</gatha>
    <hangnum nr="21"/>
    <gatha type="1"> Atthi pāṭaliputtasmiṃ, bhikkhunī me kaniṭṭhikā;</gatha>
    <gatha type="last">Saṅghamittāti nāmena, vissutā sā bahussutā.</gatha>
    <hangnum nr="22"/>
    <gatha type="1"> Narindasamaṇindassa, mahābodhidumindato;</gatha>
    <gatha type="last">Dakkhiṇaṃ sākhamādāya, tathā bhikkhuniyo varā.</gatha>
    <hangnum nr="23"/>
    <gatha type="1"> Āgacchatū’ti pesehi, rañño no pitu santikaṃ;</gatha>
    <gatha type="last">Pabbājessati sā therī, āgatā itthiyo imā.</gatha>
    <hangnum nr="24"/>
    <gatha type="1"> ‘‘Sādhu’’ti vatvā gaṇhitvā, rājā bhiṅkāramuttamaṃ;</gatha>
    <gatha type="last">‘‘Mahāmeghavanuyyānaṃ, dammi saṅghassi’maṃ iti.</gatha>
    <hangnum nr="25"/>
    <gatha type="1"> Mahindatherassa kare, dakkhiṇodakamā’kirī;</gatha>
    <gatha type="last">Mahiyā patite toye, akampittha mahā mahī.</gatha>
    <hangnum nr="26"/>
    <gatha type="1"> ‘‘Tasmā kampati bhūmī’’ti, bhūmipālo apucchi taṃ;</gatha>
    <gatha type="last">Patiṭṭhitattā dīpamhi, sāsanassā’ti so bravi.</gatha>
    <hangnum nr="27"/>
    <gatha type="1"> Therassa upanāmesi, jātipupphāni jātimā;</gatha>
    <gatha type="last">Thero rājagharaṃ gantvā, tassa dakkhiṇato ṭhito.</gatha>
    <hangnum nr="28"/>
    <gatha type="1"> Rukkhamhi picule aṭṭha, pupphamuṭṭhī samokirī;</gatha>
    <gatha type="last">Tatthāpi puthavī kampi, puṭṭho tassā’ha kāraṇaṃ.</gatha>
    <hangnum nr="29"/>
    <gatha type="1"> Ahosi tiṇṇaṃ buddhānaṃ, kāle’pi idha mālako;</gatha>
    <gatha type="last">Narindasaṅghakammatthaṃ, bhavissati idānipi.</gatha>
    <hangnum nr="30"/>
    <gatha type="1"> Rājagehā uttarato, cārupokkharaṇiṃ agā;</gatha>
    <gatha type="last">Tattakā neva pupphāni, thero tatthāpi okiri.</gatha>
    <hangnum nr="31"/>
    <gatha type="1"> Tatthā’pi puthuvī kampi, puṭṭho tassā’ha kāraṇaṃ;</gatha>
    <gatha type="last">‘‘Jantaghara pokkharaṇī, ayaṃ hessati bhūmipa’’.</gatha>
    <hangnum nr="32"/>
    <gatha type="1"> Tasseva  rājagehassa, gantvāna dvārakoṭṭhakaṃ;</gatha>
    <gatha type="last">Tattakehe’va pupphehi, taṃ ṭhānaṃ pūjayī isi.</gatha>
    <hangnum nr="33"/>
    <gatha type="1"> Tatthāpi puthuvīkampi, haṭṭhalomo atīvaso;</gatha>
    <gatha type="last">Rājā taṃ kāraṇaṃ pucchi, thero tassā’ha kāraṇaṃ.</gatha>
    <hangnum nr="34"/>
    <gatha type="1"> Imamhi kappe buddhānaṃ, tiṇṇannaṃ bodhirukkhato;</gatha>
    <gatha type="last">Ānetvā dakkhiṇāsākhā, ropitā idha bhūmipa.</gatha>
    <hangnum nr="35"/>
    <gatha type="1"> Tathāgatassa amhākaṃ, bodhisākhāpi dakkhiṇā;</gatha>
    <gatha type="last">Imasmiṃyeva ṭhānamhi, patiṭṭhissati bhūmipa.</gatha>
    <hangnum nr="36"/>
    <gatha type="1"> Tato’gamā mahāthero, mahāmucalamālakaṃ;</gatha>
    <gatha type="last">Tattakāneva pupphāni, tasmiṃ ṭhāne samokiri.</gatha>
    <hangnum nr="37"/>
    <gatha type="1"> Tathāpi puthavī kampi, puṭṭho tassā’ha kāraṇaṃ;</gatha>
    <gatha type="last">Saṅghassu posathā gāraṃ, idha hessati bhūmipa.</gatha>
    <hangnum nr="38"/>
    <gatha type="1"> Pañhambamālakaṭṭhānaṃ, tato’gamā mahīpati;</gatha>
    <gatha type="last">Supakkaṃ ambapakkañca, vaṇṇagandharasuttamaṃ.</gatha>
    <hangnum nr="39"/>
    <gatha type="1"> Mahantaṃ upanāmesi, rañño uyyānapālako;</gatha>
    <gatha type="last">Taṃ therassupanāmesi, rājā atimanoramaṃ.</gatha>
    <hangnum nr="40"/>
    <gatha type="1"> Thero nisīdanākāraṃ, dassesi janatā hito;</gatha>
    <gatha type="last">Attharāpesi tattheva, rājā attharaṇaṃ varaṃ.</gatha>
    <hangnum nr="41"/>
    <gatha type="1"> Adā tattha nisinnassa, therassambaṃ mahīpati;</gatha>
    <gatha type="last">Thero taṃ paribhuñjitvā, ropanatthāya rājino.</gatha>
    <hangnum nr="42"/>
    <gatha type="1"> Ambaṭṭhikaṃ adā rājā, taṃ sayaṃ tattha ropayi;</gatha>
    <gatha type="last">Hatthe tassoparithero, dhovi tassa viruḷhiyā.</gatha>
    <hangnum nr="43"/>
    <gatha type="1"> Taṃ khaṇaṃyeva bījamhā, tamhā nikkhamma aṅkuro;</gatha>
    <gatha type="last">Kamenā’ti mahārukkho, pattapakkadharo ahu.</gatha>
    <hangnum nr="44"/>
    <gatha type="1"> Taṃ pāṭihāriyaṃ disvā, parisā sā sarājikā;</gatha>
    <gatha type="last">Namassamānā aṭṭhāsi, there hatthatanuruhā.</gatha>
    <hangnum nr="45"/>
    <gatha type="1"> Thero  tadā pupphamuṭṭhi, aṭṭha tattha samokiri;</gatha>
    <gatha type="last">Tathāpi puthavīkampi, puṭṭho tassā’ha kāraṇaṃ.</gatha>
    <hangnum nr="46"/>
    <gatha type="1"> Saṅghassappannalābhānaṃ, anekesaṃ narādhipa;</gatha>
    <gatha type="last">Saṅgammabhājanaṭhānaṃ, idaṃ ṭhānaṃ bhavissati.</gatha>
    <hangnum nr="47"/>
    <gatha type="1"> Tato gantvā catussāla-ṭhānaṃ tattha samokiri;</gatha>
    <gatha type="last">Tattakāneva pupphāni, kampi tatthāpi medinī.</gatha>
    <hangnum nr="48"/>
    <gatha type="1"> Taṃ kampakāraṇaṃ pucchi, rājā thero viyākari;</gatha>
    <gatha type="last">Tiṇṇannaṃ pubbabuddhānaṃ, rājuyyāna paṭiggahe.</gatha>
    <hangnum nr="49"/>
    <gatha type="1"> Dāna vatthunā’haṭāni, dīpavāsīhi sabbato;</gatha>
    <gatha type="last">Idha ṭhapetvā bhojesuṃ, sasaṅghe sugate tayo.</gatha>
    <hangnum nr="50"/>
    <gatha type="1"> Idāni pana ettheva, catussālā bhavissati;</gatha>
    <gatha type="last">Saṅghassa idha bhattaggaṃ, bhavissati narādhipa.</gatha>
    <hangnum nr="51"/>
    <gatha type="1"> Mahathūpaṭhitaṭhānaṃ, ṭhānāṭhānavidūtato;</gatha>
    <gatha type="last">Agamāsi mahāthero, mahindo dīpadīpano.</gatha>
    <hangnum nr="52"/>
    <gatha type="1"> Tadā antoparikkhepe, rājuyyānassa khuddikā;</gatha>
    <gatha type="last">Kakudhavhā ahu vāpī, tasso’pari jalantike.</gatha>
    <hangnum nr="53"/>
    <gatha type="1"> Thūpārahaṃ thalaṭhānaṃ, ahu there tahiṃ gate;</gatha>
    <gatha type="last">Rañño campakapupphānaṃ, puṭakāna’ṭṭha āharuṃ.</gatha>
    <hangnum nr="54"/>
    <gatha type="1"> Tāni campakapupphāni, rājā therassu’pānayi;</gatha>
    <gatha type="last">Thero campakapupphehi, tehi pūjesi taṃ phalaṃ.</gatha>
    <hangnum nr="55"/>
    <gatha type="1"> Tatthāpi puthavī kampi, rājā taṃ kampakāraṇaṃ;</gatha>
    <gatha type="last">Pucchi thero’nu pubbena, āhataṃ kampakāraṇaṃ.</gatha>
    <hangnum nr="56"/>
    <gatha type="1"> Idaṃ ṭhānaṃ mahārāja, catubuddha nisevitaṃ;</gatha>
    <gatha type="last">Thūpārahaṃ hitatthāya, sukhatthāya ca pāṇinaṃ.</gatha>
    <hangnum nr="57"/>
    <gatha type="1"> Imamhi kappe paṭhamaṃ, kakusandho jino ahu;</gatha>
    <gatha type="last">Sabba dhammavidū satthā, sabbalokānukampako.</gatha>
    <hangnum nr="58"/>
    <gatha type="1"> Mahātitthavhayaṃ āsi, mahāmeghavanaṃ idaṃ;</gatha>
    <gatha type="last">Nagaraṃ abhayaṃ nāma, puratthimadisāya’hu.</gatha>
    <hangnum nr="59"/>
    <gatha type="1"> Kadamba nadiyā pāre, tattha rājā’bhayo ahu;</gatha>
    <gatha type="last">Ojadīpoti nāmena, ayaṃ dīpo tadāahu.</gatha>
    <hangnum nr="60"/>
    <gatha type="1"> Rakkhasehi  janasse’ttha, rogo pajjarako ahu;</gatha>
    <gatha type="last">Kakusandho dasabalo, disvāna tadupaddavaṃ.</gatha>
    <hangnum nr="61"/>
    <gatha type="1"> Taṃ gantvā sattavinayaṃ, pavattiṃ sāsanassa ca;</gatha>
    <gatha type="last">Kātuṃ imasmiṃ dīpasmiṃ, karuṇā balacodito.</gatha>
    <hangnum nr="62"/>
    <gatha type="1"> Cattālīsasahassehi, tādīhi parivārito;</gatha>
    <gatha type="last">Nabhasā’gamma aṭṭhāsi, devakūṭamhi pabbate.</gatha>
    <hangnum nr="63"/>
    <gatha type="1"> Sambuddhassā’nubhāvena, rogo pajjarako idha;</gatha>
    <gatha type="last">Upasanto mahārāja, dīpamhi sakale tadā.</gatha>
    <hangnum nr="64"/>
    <gatha type="1"> Kattha ṭhito adhiṭṭhāsi, narissara munissaro;</gatha>
    <gatha type="last">Sabbe maṃ ajja passantu, ojadīpamhi mānusā.</gatha>
    <hangnum nr="65"/>
    <gatha type="1"> Āgantukāmā sabbeva, manussā mama santikaṃ;</gatha>
    <gatha type="last">Āgacchantu akicchena, khippañcāpi mahāmuni.</gatha>
    <hangnum nr="66"/>
    <gatha type="1"> Obhāsayantaṃ munindaṃ taṃ, obhāsantañca pabbataṃ;</gatha>
    <gatha type="last">Rājā ca nāgarā ceva, disvā khippaṃ upāgamuṃ.</gatha>
    <hangnum nr="67"/>
    <gatha type="1"> Devatā balidānatthaṃ, manussā ca tahiṃ gatā;</gatha>
    <gatha type="last">Devatā iti maññiṃsu, sasaṅghaṃ lokanāyakaṃ.</gatha>
    <hangnum nr="68"/>
    <gatha type="1"> Rājā so munirājaṃ taṃ, atihaṭṭho’bhi vādiya;</gatha>
    <gatha type="last">Nimantayitvā bhattena, ānetvā purasanti kaṃ.</gatha>
    <hangnum nr="69"/>
    <gatha type="1"> Sasaṅghassa munindassa, nisajjārahamuttamaṃ;</gatha>
    <gatha type="last">Ramaṇīyamidaṃ ṭhāna-masambādhanti cintiya.</gatha>
    <hangnum nr="70"/>
    <gatha type="1"> Kārite maṇḍape ramme, pallaṅkesu vare sutaṃ;</gatha>
    <gatha type="last">Nisīdāpesi sambuddhaṃ, sasaṅghaṃ idha bhūpati.</gatha>
    <hangnum nr="71"/>
    <gatha type="1"> Nisinnampi ca passantā, sasaṅghaṃ lokanāyakaṃ;</gatha>
    <gatha type="last">Dīpe manussā ānesuṃ, paṇṇākāre samantato.</gatha>
    <hangnum nr="72"/>
    <gatha type="1"> Attano khajjabhojjehi, tehi tehā’bhatehi ca;</gatha>
    <gatha type="last">Santappesi sasaṅghaṃ taṃ, rājā so lokanāyakaṃ.</gatha>
    <hangnum nr="73"/>
    <gatha type="1"> Idheva pacchābhattaṃ taṃ, nisinnassa jinassa so;</gatha>
    <gatha type="last">Mahā titthakamuyyānaṃ, rājā’dā dakkhiṇaṃ varaṃ.</gatha>
    <hangnum nr="74"/>
    <gatha type="1"> Akālapupphā  laṅkāre, mahātitthavane tadā;</gatha>
    <gatha type="last">Paṭiggahite buddhena, akampittha mahāmahī.</gatha>
    <hangnum nr="75"/>
    <gatha type="1"> Ettheva so nisīditvā, dhammaṃ desesi nāyako;</gatha>
    <gatha type="last">Cattālīsa sahassāni, pattā maggaphalaṃ narā.</gatha>
    <hangnum nr="76"/>
    <gatha type="1"> Divāvihāraṃ katvāna, mahātitthavane jino;</gatha>
    <gatha type="last">Sāyaṇhasamaye gantvā, bodhiṭhānārahaṃ mahi.</gatha>
    <hangnum nr="77"/>
    <gatha type="1"> Nisinno tattha appetvā, samādhiṃ vuṭṭhito tato;</gatha>
    <gatha type="last">Iti cintayi sambuddho, hitatthaṃ dīpavāsinaṃ.</gatha>
    <hangnum nr="78"/>
    <gatha type="1"> Ādāya dakkhiṇaṃ sākhaṃ, bodhito me sirīsato;</gatha>
    <gatha type="last">Āgacchatu rūpanandā, bhikkhunī sahabhikkhunī.</gatha>
    <hangnum nr="79"/>
    <gatha type="1"> Tassa taṃ cittamaññāya, sā therī tadanantaraṃ;</gatha>
    <gatha type="last">Gahetvā tattha rājānaṃ, upasaṅkamma taṃ taruṃ.</gatha>
    <hangnum nr="80"/>
    <gatha type="1"> Lekhaṃ dakkhiṇasākhāya, dāpetvāna mahiddhikā;</gatha>
    <gatha type="last">Manosilāya chinnaṃ taṃ, ṭhitaṃ hemakaṭāhake.</gatha>
    <hangnum nr="81"/>
    <gatha type="1"> Iddhiyā bodhimādāya, sapañcasata bhikkhunī;</gatha>
    <gatha type="last">Idhā’netvā mahārāja, devatā parivāritā.</gatha>
    <hangnum nr="82"/>
    <gatha type="1"> Sasuvaṇṇa kaṭāhaṃ taṃ, sambuddhena pasārite;</gatha>
    <gatha type="last">Ṭhapesi dakkhiṇe hatthe, taṃ gahetvā tathāgato.</gatha>
    <hangnum nr="83"/>
    <gatha type="1"> Patiṭṭhāpetuṃ pādāsi, bodhiṃ rañño’bhayassa taṃ;</gatha>
    <gatha type="last">Mahātitthamhi uyyāne, patiṭṭhāpesi bhūpati.</gatha>
    <hangnum nr="84"/>
    <gatha type="1"> Tato gantvāna sambuddho,</gatha>
    <gatha type="2">Ito uttarato pana;</gatha>
    <gatha type="3">Sirīsamālake ramme,</gatha>
    <gatha type="last">Nisīditvā tathāgato.</gatha>
    <hangnum nr="85"/>
    <gatha type="1"> Janassa dhammaṃ desesi, dhammābhisamayo tahiṃ;</gatha>
    <gatha type="last">Vīsatiyā sahassānaṃ, pāṇānaṃ āsi bhūmipa.</gatha>
    <hangnum nr="86"/>
    <gatha type="1"> Tatopi uttaraṃ gantvā, thūparāmamahiṃ jino;</gatha>
    <gatha type="last">Nisinno tattha appetvā, samādhiṃ vuṭṭhito tato.</gatha>
    <hangnum nr="87"/>
    <gatha type="1"> Dhammaṃ  desesi sambuddho, parisāya tahiṃpana;</gatha>
    <gatha type="last">Dasapāṇa sahassāni, pattamaggaphalāna’huṃ.</gatha>
    <hangnum nr="88"/>
    <gatha type="1"> Attano dhammakaraṇaṃ, manussānaṃ namassituṃ;</gatha>
    <gatha type="last">Datvā saparivāraṃ taṃ, ṭhapetvā idha bhikkhuniṃ.</gatha>
    <hangnum nr="89"/>
    <gatha type="1"> Saha bhikkhusahassena, mahādevañca sāvakaṃ;</gatha>
    <gatha type="last">Ṭhapetvā idha sambuddho, tato pācinato pana.</gatha>
    <hangnum nr="90"/>
    <gatha type="1"> Ṭhito ratanamālamhi, janaṃ samanusāsiya;</gatha>
    <gatha type="last">Sasaṅgho nabhamuggantvā, jambudīpaṃ jino agā.</gatha>
    <hangnum nr="91"/>
    <gatha type="1"> Imamhi kappe dutiyaṃ, koṇāgamana nāyako;</gatha>
    <gatha type="last">Ahu sabbavidū satthā, sabbalokānukampako.</gatha>
    <hangnum nr="92"/>
    <gatha type="1"> Mahānāmavhayaṃ āsi, mahāmeghavanaṃ idaṃ;</gatha>
    <gatha type="last">Vaḍḍhamānapuraṃ nāma, dakkhiṇāya disāya’hu.</gatha>
    <hangnum nr="93"/>
    <gatha type="1"> Samiddho nāma nāmena, tattha rājā tadā ahu;</gatha>
    <gatha type="last">Nāmena varadīpo’ti, ayaṃ dīpo tadā ahu.</gatha>
    <hangnum nr="94"/>
    <gatha type="1"> Dubbuṭṭhupaddavo ettha, varadīpe tadā ahu;</gatha>
    <gatha type="last">Jino sakoṇāgamano, disvāna tadupaddavaṃ.</gatha>
    <hangnum nr="95"/>
    <gatha type="1"> Taṃ hutvā sattavinayaṃ, pavattiṃ sāsanassa ca;</gatha>
    <gatha type="last">Kātuṃ imasmiṃ dīpasmīṃ, karuṇā balacodito.</gatha>
    <hangnum nr="96"/>
    <gatha type="1"> Tiṃsa bhikkhusahassehi, tādīhi parivārito;</gatha>
    <gatha type="last">Nabhasā’gamma aṭṭhāsi, nabhe sumanakūṭake.</gatha>
    <hangnum nr="97"/>
    <gatha type="1"> Sambuddhassā’nubhāvena, dubbuṭṭhi sā khayaṃ gatā;</gatha>
    <gatha type="last">Sāsanāntaradhānattā, suvuṭṭhi ca tadāahu.</gatha>
    <hangnum nr="98"/>
    <gatha type="1"> Tatta ṭhito adhiṭṭhāsi, narissaramunissaro;</gatha>
    <gatha type="last">Sabbeva ajja passantu, varadīpamhi mānusā.</gatha>
    <hangnum nr="99"/>
    <gatha type="1"> Āgantukāmā sabbeva, manussā mama santikaṃ;</gatha>
    <gatha type="last">Āgacchantu akicchena, khippañcā’ti mahāmuni.</gatha>
    <hangnum nr="100"/>
    <gatha type="1"> Mahāsattaṃ munindaṃ taṃ, obhāsantañca pabbataṃ;</gatha>
    <gatha type="last">Rājā ca nāgarā ceva, disvā khippamupāgamuṃ.</gatha>
    <hangnum nr="101"/>
    <gatha type="1"> Devatābalidānatthaṃ , manussā ca tahiṃ gatā;</gatha>
    <gatha type="last">Devatā iti maññiṃsu, sasaṅghaṃ lokanāyakaṃ.</gatha>
    <hangnum nr="102"/>
    <gatha type="1"> Rājā so munirājaṃ taṃ, atihaṭṭho’bhivādiya;</gatha>
    <gatha type="last">Nimantayitvā bhattena, ānetvā purasantikaṃ.</gatha>
    <hangnum nr="103"/>
    <gatha type="1"> Sasaṅghassa munindassa, nisajjāraha muttamaṃ;</gatha>
    <gatha type="last">Ramaṇīyamidaṃ ṭhānaṃ, asambādhanti cintiya.</gatha>
    <hangnum nr="104"/>
    <gatha type="1"> Kārite maṇḍape ramme, pallaṅkesu varesu taṃ;</gatha>
    <gatha type="last">Nisīdāpayi sambuddhaṃ, sasaṅghaṃ idha bhūpati.</gatha>
    <hangnum nr="105"/>
    <gatha type="1"> Nisinnampi’dha passantā, sasaṅghaṃ lokanāyakaṃ;</gatha>
    <gatha type="last">Dīpe manussā ānesuṃ, paṇṇākāre samantato.</gatha>
    <hangnum nr="106"/>
    <gatha type="1"> Attano khajjabhojjehi,</gatha>
    <gatha type="2">Tehi tehā’bha tehi ca;</gatha>
    <gatha type="3">Santappesi sasaṅghaṃ taṃ,</gatha>
    <gatha type="last">Rājā so loka nāyakaṃ.</gatha>
    <hangnum nr="107"/>
    <gatha type="1"> Idheva pacchābhattaṃ taṃ, nisinnassa jinassa so;</gatha>
    <gatha type="last">Mahānāmakamuyyānaṃ, rājā’dā dakkhiṇaṃ varaṃ.</gatha>
    <hangnum nr="108"/>
    <gatha type="1"> Akālapupphālaṅkāre, mahānāmavane tadā;</gatha>
    <gatha type="last">Paṭiggahite buddhena, akampittha mahāmahī.</gatha>
    <hangnum nr="109"/>
    <gatha type="1"> Ettheva so nisīditvā, dhammaṃ desesi nāyako;</gatha>
    <gatha type="last">Tadā tiṃsa sahassāni, pattā maggaphalaṃ narā.</gatha>
    <hangnum nr="110"/>
    <gatha type="1"> Divāvihāraṃ katvāna, mahānāmavane jino;</gatha>
    <gatha type="last">Sāyaṇhasamaye gantvā, pubbadhodhiṭhitaṃ mahiṃ.</gatha>
    <hangnum nr="111"/>
    <gatha type="1"> Nisinno tattha appetvā, samādhiṃ vuṭṭhito tato;</gatha>
    <gatha type="last">Iti cintesi sambuddho, hitatthaṃ dīpavāsinaṃ.</gatha>
    <hangnum nr="112"/>
    <gatha type="1"> Ādāya dakkhiṇaṃ sākhaṃ, mamodumbarabodhito;</gatha>
    <gatha type="last">Āyātu kanakadattā, bhikkhunī sahabhikkhunī.</gatha>
    <hangnum nr="113"/>
    <gatha type="1"> Tassa taṃ cittamaññāya, sā therī tadanantaraṃ;</gatha>
    <gatha type="last">Gahetvā tattha rājānaṃ, upasaṅkamma taṃ taruṃ.</gatha>
    <hangnum nr="114"/>
    <gatha type="1"> Lekhaṃ  dakkhiṇasākhāya, dāpetvāna mahiddhikā;</gatha>
    <gatha type="last">Manosilāya chinnaṃ taṃ, ṭhitaṃ hemakaṭāhake.</gatha>
    <hangnum nr="115"/>
    <gatha type="1"> Iddhiyā bodhimādāya, sapañcasahabhikkhunī;</gatha>
    <gatha type="last">Idhāgantvā mahārāja, devatāparivāritā.</gatha>
    <hangnum nr="116"/>
    <gatha type="1"> Sasuvaṇṇakaṭāhaṃ taṃ, sambuddhena pasārite;</gatha>
    <gatha type="last">Ṭhapesi dakkhiṇe hatthe, taṃ gahetvā tathāgato.</gatha>
    <hangnum nr="117"/>
    <gatha type="1"> Patiṭṭhāpetuṃ rañño’dā, samiddhassa sataṃ tahiṃ;</gatha>
    <gatha type="last">Mahānāmamhi uyyāne, patiṭṭhāpesi bhūpati.</gatha>
    <hangnum nr="118"/>
    <gatha type="1"> Tato gantvāna sambuddho, sirīsamālakuttare;</gatha>
    <gatha type="last">Janassa dhammaṃ desesi, nisinno nāgamālake.</gatha>
    <hangnum nr="119"/>
    <gatha type="1"> Taṃ dhammadesanaṃ sutvā, dhammābhisamayo tahiṃ;</gatha>
    <gatha type="last">Vīsatiyā sahassānaṃ, pāṇānaṃ āsi bhūmipa.</gatha>
    <hangnum nr="120"/>
    <gatha type="1"> Pubbabuddhanisinnaṃ taṃ, ṭhānaṃ gantvā puruttaraṃ;</gatha>
    <gatha type="last">Nisinno tattha appetvā, samādhiṃ vuṭṭhito tato.</gatha>
    <hangnum nr="121"/>
    <gatha type="1"> Dhammaṃ desesi sambuddho, parisāya tahiṃ pana;</gatha>
    <gatha type="last">Dasapāṇasahassāni, pattā maggaphalaṃ ahuṃ.</gatha>
    <hangnum nr="122"/>
    <gatha type="1"> Kāyabandhanadhātuṃ so, manussehi namassituṃ;</gatha>
    <gatha type="last">Datvā saparivāraṃ taṃ, ṭhapetvā idha bhikkhuniṃ.</gatha>
    <hangnum nr="123"/>
    <gatha type="1"> Saha bhikkhusahassena, mahāsummañca sāvakaṃ;</gatha>
    <gatha type="last">Ṭhapetvā idha sambuddho, oraṃ ratanamālato.</gatha>
    <hangnum nr="124"/>
    <gatha type="1"> Ṭhapetvā sudassane māle, janaṃ samanusāsiya;</gatha>
    <gatha type="last">Sasaṅgho nabhamuggamma, jambudīpaṃ jino agā.</gatha>
    <hangnum nr="125"/>
    <gatha type="1"> Imamhi kappe tatiyaṃ, kassapo gottato jino;</gatha>
    <gatha type="last">Ahu sabbavidū satthā, sabbalokānukampako.</gatha>
    <hangnum nr="126"/>
    <gatha type="1"> Mahāmeghavanaṃ āsi, mahāsāgaranāmakaṃ;</gatha>
    <gatha type="last">Visālaṃ nāma nagaraṃ, pacchimāya disāya’hu.</gatha>
    <hangnum nr="127"/>
    <gatha type="1"> Jayanto nāma nāmena, tattha rājā tadā ahu;</gatha>
    <gatha type="last">Nāmena maṇḍadīpoti, ayaṃ dīpo tadā ahu.</gatha>
    <hangnum nr="128"/>
    <gatha type="1"> Tadā  jayantarañño ca, rañño kaniṭṭhabhātu ca;</gatha>
    <gatha type="last">Yuddhaṃ upaṭṭhitaṃ āsi, bhiṃsanaṃ sattahiṃsanaṃ.</gatha>
    <hangnum nr="129"/>
    <gatha type="1"> Kassapo so dasabalo, tena yuddhena pāṇinaṃ;</gatha>
    <gatha type="last">Mahantaṃ byasanaṃ disvā, mahākāruṇiko muni.</gatha>
    <hangnum nr="130"/>
    <gatha type="1"> Taṃ hantvā sattavinayaṃ, pavattiṃ sāsanassa ca;</gatha>
    <gatha type="last">Kātuṃ imasmiṃ dīpasmiṃ, karuṇābalacodito.</gatha>
    <hangnum nr="131"/>
    <gatha type="1"> Vīsatiyā sahassehi, tādīhi parivārito;</gatha>
    <gatha type="last">Nabhasā’gamma aṭṭhāsi, subhakūṭamhi pabbate.</gatha>
    <hangnum nr="132"/>
    <gatha type="1"> Tatraṭhito adhiṭṭhāsi, narissara munissaro;</gatha>
    <gatha type="last">‘‘Sabbe maṃ ajja passantu, maṇḍadīpamhi mānusā.</gatha>
    <hangnum nr="133"/>
    <gatha type="1"> Āgantukāmā sabbeva, mānusā mama santikaṃ;</gatha>
    <gatha type="last">Āgacchantu akicchena, khippañcā’ti mahāmuni.</gatha>
    <hangnum nr="134"/>
    <gatha type="1"> Obhāsantaṃ munindaṃ taṃ, obhāsantañca pabbakaṃ;</gatha>
    <gatha type="last">Rājā ca nāgarā ceva, disvā khippaṃ upāgamuṃ.</gatha>
    <hangnum nr="135"/>
    <gatha type="1"> Attano attano patta-vijayāya janā bahū;</gatha>
    <gatha type="last">Devatā balidānatthaṃ, taṃ pabbatamupāgatā.</gatha>
    <hangnum nr="136"/>
    <gatha type="1"> Devatā iti maññiṃsu, sasaṅghaṃ lokanāyakaṃ;</gatha>
    <gatha type="last">Rājā ca so kumāro ca, yuddhamujjhiṃsu vimhitā.</gatha>
    <hangnum nr="137"/>
    <gatha type="1"> Rājā so munirājaṃ taṃ, atihaṭṭho’bhivādiya;</gatha>
    <gatha type="last">Nimantayitvā bhattena, ānetvā purasantikaṃ.</gatha>
    <hangnum nr="138"/>
    <gatha type="1"> Sasaṅghassa munindassa, nisajjārahamuttamaṃ;</gatha>
    <gatha type="last">Ramaṇīyamidaṃ ṭhāna-masambādhanti cintiya.</gatha>
    <hangnum nr="139"/>
    <gatha type="1"> Kārite maṇḍape ramme, pallaṅkesu varesu taṃ;</gatha>
    <gatha type="last">Nisīdāpesi sambuddhaṃ, sasaṅghaṃ idha bhūpati.</gatha>
    <hangnum nr="140"/>
    <gatha type="1"> Nisinnampidha passantā, sasaṅghaṃ lokanāyakaṃ;</gatha>
    <gatha type="last">Dīpe manussā ānesuṃ, paṇṇākāre samantato.</gatha>
    <hangnum nr="141"/>
    <gatha type="1"> Attano khajjabhojjehi, tehi tehā’bhatehi ca;</gatha>
    <gatha type="last">Sasantappesi sasaṅghaṃ taṃ, rājā so lokanāyakaṃ.</gatha>
    <hangnum nr="142"/>
    <gatha type="1"> Idhe’va pacchābhattaṃ taṃ, nisinnassa jinassa so;</gatha>
    <gatha type="last">Mahāsāgaramuyyānaṃ, rājā’dā dakkhiṇaṃ varaṃ.</gatha>
    <hangnum nr="143"/>
    <gatha type="1"> Akālapupphalaṅkāre , mahāsāgarakānane;</gatha>
    <gatha type="last">Paṭiggahite buddhena, akampittha mahāmahī.</gatha>
    <hangnum nr="144"/>
    <gatha type="1"> Ettheva so nisīditvā, dhammaṃ desesi nāyako;</gatha>
    <gatha type="last">Tadā vīsaṃ sahassāni, sotāpattiphalaṃ narā.</gatha>
    <hangnum nr="145"/>
    <gatha type="1"> Divā vihāraṃ katvāna, mahāsāgarakānane;</gatha>
    <gatha type="last">Sāyanhe sugato gantvā, pubbabodhiṭṭhitaṃ mahiṃ.</gatha>
    <hangnum nr="146"/>
    <gatha type="1"> Nisinno tattha appetvā, samādhiṃ vuṭṭhito tato;</gatha>
    <gatha type="last">Iti cintesi sambuddho, hitatthaṃ dīpavāsinaṃ.</gatha>
    <hangnum nr="147"/>
    <gatha type="1"> Ādāya dakkhiṇaṃ sākhaṃ, mama nigrodhabodhito;</gatha>
    <gatha type="last">Sudhammā bhikkhunī etu, idāni sahabhikkhunī.</gatha>
    <hangnum nr="148"/>
    <gatha type="1"> Tassa taṃ cittamaññāya, sā therī tadanantaraṃ;</gatha>
    <gatha type="last">Gahetvā tattha rājānaṃ, upasaṅkamma taṃ taruṃ.</gatha>
    <hangnum nr="149"/>
    <gatha type="1"> Lekhaṃ dakkhiṇasākhāya, dāpetvāna mahiddhikā;</gatha>
    <gatha type="last">Manosilāya chinnaṃ taṃ, ṭhitaṃ hemakaṭāyake.</gatha>
    <hangnum nr="150"/>
    <gatha type="1"> Iddhiyā bodhimādāya, sapañcasatabhikkhunī;</gatha>
    <gatha type="last">Idhānetvā mahārāja, devatāparivāritā.</gatha>
    <hangnum nr="151"/>
    <gatha type="1"> Sasuvaṇṇakaṭāhaṃ taṃ, sambuddhena pasārite;</gatha>
    <gatha type="last">Ṭhapesi dakkhiṇe hatthe, taṃ gahetvā tathāgato.</gatha>
    <hangnum nr="152"/>
    <gatha type="1"> Patiṭṭhāpetuṃ rañño’dā, jayantassa sataṃ tahiṃ;</gatha>
    <gatha type="last">Mahāsāgaramuyyāne, patiṭṭhāpesi bhūpati.</gatha>
    <hangnum nr="153"/>
    <gatha type="1"> Tato gantvāna sambuddho, nāgamāḷakauttare;</gatha>
    <gatha type="last">Dhanassa dhammaṃ desesi, nisinno’sokamāḷake.</gatha>
    <hangnum nr="154"/>
    <gatha type="1"> Taṃ dhammadesanaṃ sutvā, dhammābhisamayo tahiṃ;</gatha>
    <gatha type="last">Ahu pāṇasahassānaṃ, catunnaṃ manujādhipa.</gatha>
    <hangnum nr="155"/>
    <gatha type="1"> Pubbabuddhanisitaṃ taṃ, ṭhānaṃ gantvā punuttaraṃ;</gatha>
    <gatha type="last">Nisinno tattha appetvā, samādhiṃ vuṭṭhito tato.</gatha>
    <hangnum nr="156"/>
    <gatha type="1"> Dhammaṃ desesi sambuddho, parisāya tahiṃ pana;</gatha>
    <gatha type="last">Dasapāṇasahassāni, pattamaggaphalāna’huṃ.</gatha>
    <hangnum nr="157"/>
    <gatha type="1"> Jalasāṭikadhātuṃ  so, manassehi namassituṃ;</gatha>
    <gatha type="last">Datvā saparivāraṃ taṃ; Ṭhapetvā idha bhikkhunī.</gatha>
    <hangnum nr="158"/>
    <gatha type="1"> Saha bhikkhusahassena, sabbanandiñca sāvakaṃ;</gatha>
    <gatha type="last">Ṭhapetvā nadīto oraṃ, so sudassanamāḷato.</gatha>
    <hangnum nr="159"/>
    <gatha type="1"> Somanasse māḷakasmiṃ, janaṃ samanusāsiya;</gatha>
    <gatha type="last">Saṅghena nabhamuggantvā, jambudīpaṃ jino agā.</gatha>
    <hangnum nr="160"/>
    <gatha type="1"> Ahu imasmiṃ kappasmiṃ, catutthaṃ gotamo jino;</gatha>
    <gatha type="last">Sabbadhammavidū satthā, sabbalokānukampako.</gatha>
    <hangnum nr="161"/>
    <gatha type="1"> Paṭhamaṃ so idhāgantvā, yakkhaniddhamanaṃ akā;</gatha>
    <gatha type="last">Dutiyaṃ punarāgamma, nāgānaṃ damanaṃ akā.</gatha>
    <hangnum nr="162"/>
    <gatha type="1"> Kalyāṇiyaṃ maṇiakkhi nāgenā’bhinimantito;</gatha>
    <gatha type="last">Tatiyaṃ punarāgamma, sasaṅgho tattha bhuñjiya.</gatha>
    <hangnum nr="163"/>
    <gatha type="1"> Pubbabodhiṭhitaṭhānaṃ, thūpaṭhānamidampi ca;</gatha>
    <gatha type="last">Paribhogadhātuṭhānañca, nisajjāyo’pabhuñjiya.</gatha>
    <hangnum nr="164"/>
    <gatha type="1"> Pubbabuddhaṭhitaṭṭhānā, oraṃ gantvā mahāmuni;</gatha>
    <gatha type="last">Laṃkādīpe lokadīpo, manussābhāvato tadā.</gatha>
    <hangnum nr="165"/>
    <gatha type="1"> Dīpaṭṭhaṃ devasaṅghañca, nāge samanusāsiya;</gatha>
    <gatha type="last">Sasaṅgho nabhamuggantvā, jambudīpaṃ jino agā.</gatha>
    <hangnum nr="166"/>
    <gatha type="1"> Evaṃ ṭhānamidaṃ rāja, catubuddhanisevitaṃ;</gatha>
    <gatha type="last">Tasmiṃ ṭhāne mahārāja, thūpo hessati’nāgate.</gatha>
    <hangnum nr="167"/>
    <gatha type="1"> Buddhasārīradhātūnaṃ, doṇadhātunidhānavā;</gatha>
    <gatha type="last">Vīsaṃhatthasataṃ ucco, hemamālī’ti vissuto.</gatha>
    <hangnum nr="168"/>
    <gatha type="1"> Ahameva kāressāmi, icchāha puthavissaro;</gatha>
    <gatha type="last">Idha aññāni kiccāni, bahūni tava bhūmipa.</gatha>
    <hangnum nr="169"/>
    <gatha type="1"> Tāni kārehi nattāte, kāressati imaṃ pana;</gatha>
    <gatha type="last">Mahānāgassa te bhātu, uparājassa atrajo.</gatha>
    <hangnum nr="170"/>
    <gatha type="1"> So yaṭṭhālayatissoti, rājā hessata’nāgate;</gatha>
    <gatha type="last">Rājā goṭṭhābhayo nāma, tassa putto bhavissati.</gatha>
    <hangnum nr="171"/>
    <gatha type="1"> Tassa  putto kākavaṇṇa-tisso nāma bhavissati;</gatha>
    <gatha type="last">Tassa rañño suto rāja, mahārājā bhavissati.</gatha>
    <hangnum nr="172"/>
    <gatha type="1"> Duṭṭhagāmaṇisaddena, pākaṭo’bhayanāmako;</gatha>
    <gatha type="last">Kāressatī’dha thūpaṃ so, mahā tejiddhivikkamo.</gatha>
    <hangnum nr="173"/>
    <gatha type="1"> Iccāha thero therassa, vacane ne’ttha bhūpati;</gatha>
    <gatha type="last">Ussāpesi silāthambhaṃ, taṃ pavattiṃ likhāpiya.</gatha>
    <hangnum nr="174"/>
    <gatha type="1"> Rammaṃ mahāmeghavanaṃ, tissārāmaṃ mahāmahī;</gatha>
    <gatha type="last">Mahāmahindathero so, paṭiggayha mahiddhiko.</gatha>
    <hangnum nr="175"/>
    <gatha type="1"> Akampo kampayitvāna, mahiṃ ṭhānesu aṭṭhasu;</gatha>
    <gatha type="last">Piṇḍāya pavisitvāna, nagaraṃ sāgarūpamaṃ.</gatha>
    <hangnum nr="176"/>
    <gatha type="1"> Rañño ghare bhattakiccaṃ, katvā nikkhamma mandiraṃ;</gatha>
    <gatha type="last">Nisajja nandanavane, aggikkhandhopamaṃ tahiṃ.</gatha>
    <hangnum nr="177"/>
    <gatha type="1"> Suttaṃ janassa desetvā, sahassaṃ mānuse tahiṃ;</gatha>
    <gatha type="last">Pāpayitvā maggaphalaṃ, mahāmeghavane vasi.</gatha>
    <hangnum nr="178"/>
    <gatha type="1"> Tatiye divase thero, rājagehamhi bhuñjiya;</gatha>
    <gatha type="last">Nisajja nandanavane, desiyā’sivisopamaṃ.</gatha>
    <hangnum nr="179"/>
    <gatha type="1"> Pāpayitvā’bhisamayaṃ, sahassapurise tato;</gatha>
    <gatha type="last">Tissārāmaṃ agā thero, rājā ca sutadesano.</gatha>
    <hangnum nr="180"/>
    <gatha type="1"> Theraṃ upanisīditvā, so pucchi jinasāsanaṃ;</gatha>
    <gatha type="last">Patiṭṭhitannu bhante’ti, na tāva manujā’dhipa.</gatha>
    <hangnum nr="181"/>
    <gatha type="1"> Uposathādikammatthaṃ, jinā’ṇāya janādhipa;</gatha>
    <gatha type="last">Sīmāya idha baddhāya, patiṭṭhissati sāsanaṃ.</gatha>
    <hangnum nr="182"/>
    <gatha type="1"> Icca’bravi mahāthero, taṃ rājā idamabravi;</gatha>
    <gatha type="last">Sambuddhā’ṇāya antohaṃ, vassissāmi jutindhara.</gatha>
    <hangnum nr="183"/>
    <gatha type="1"> Tasmā katvā puraṃ anto-sīmaṃ bandhatha sajjukaṃ;</gatha>
    <gatha type="last">Iccā’bravi mahārājā, thero taṃ idhamabravi.</gatha>
    <hangnum nr="184"/>
    <gatha type="1"> Evaṃ sati tuvaṃyeva, pajāna puthavissara;</gatha>
    <gatha type="last">Sīmāya gamanaṭṭhānaṃ, bandhissāma mayaṃ hitaṃ.</gatha>
    <hangnum nr="185"/>
    <gatha type="1"> ‘‘Sādhū’’ti  vatvā bhūmindo, devindo viya nandanā;</gatha>
    <gatha type="last">Mahāmeghavanārammā, pāvisi mandiraṃ sakaṃ.</gatha>
    <hangnum nr="186"/>
    <gatha type="1"> Catutthe divase thero, rañño gehamhi bhuñjiya;</gatha>
    <gatha type="last">Nisajja nandanavane, desesa’namanaggiyaṃ.</gatha>
    <hangnum nr="187"/>
    <gatha type="1"> Pāyetvā’matapānaṃ so, sahassapurise tahiṃ;</gatha>
    <gatha type="last">Mahāmeghavanārāmaṃ, mahāthero upāgami.</gatha>
    <hangnum nr="188"/>
    <gatha type="1"> Pāto bheriṃ carāpetvā, maṇḍayitvā puraṃ varaṃ;</gatha>
    <gatha type="last">Vihāragāmimaggañca, vihārañca samantato.</gatha>
    <hangnum nr="189"/>
    <gatha type="1"> Rathesabho rathaṭṭho so, sabbālaṅkārabhūsito;</gatha>
    <gatha type="last">Sahāmacco sahorodho, sayoggabalavāhano.</gatha>
    <hangnum nr="190"/>
    <gatha type="1"> Mahatā parivārena, sakārāmamupāgami;</gatha>
    <gatha type="last">Tattha there upagantvā, vanditvā vandanārahe.</gatha>
    <hangnum nr="191"/>
    <gatha type="1"> Saha therehi gantvāna, nadiyo’parititthakaṃ;</gatha>
    <gatha type="last">Tato kasanto agami, hemanaṅgalamādiya.</gatha>
    <hangnum nr="192"/>
    <gatha type="1"> Mahāpadumo kuñjaro ca, ubho nāgā sumaṅgalā;</gatha>
    <gatha type="last">Suvaṇṇanaṅgale yuttā, paṭhame kuntamāḷake.</gatha>
    <hangnum nr="193"/>
    <gatha type="1"> Caturaṅgamahā seno, saha therehi khattiyo;</gatha>
    <gatha type="last">Gahetvā naṅgalaṃ sītaṃ, dassayitvā arindamo.</gatha>
    <hangnum nr="194"/>
    <gatha type="1"> Samalaṅkataṃ puṇṇaghaṭaṃ, nānārāgaṃ dhajaṃ subhaṃ;</gatha>
    <gatha type="last">Pātiṃ candanacuṇṇañca, soṇṇarajata daṇḍakaṃ.</gatha>
    <hangnum nr="195"/>
    <gatha type="1"> Ādāsaṃ pupphabharitaṃ, samuggaṃ kusumagghiyaṃ;</gatha>
    <gatha type="last">Toraṇakadalīchattādiṃ, gahititthi parivārito.</gatha>
    <hangnum nr="196"/>
    <gatha type="1"> Nānāturiya saṅghuṭṭho, balogha parivārito;</gatha>
    <gatha type="last">Thutimaṅgalagītehi, pūrayanto catuddisaṃ.</gatha>
    <hangnum nr="197"/>
    <gatha type="1"> Sādhukāra ninādeti, celukkhepasatehi ca;</gatha>
    <gatha type="last">Mahatā chaṇapujāya, kasanto bhūmipo agā.</gatha>
    <hangnum nr="198"/>
    <gatha type="1"> Vihārañca purañceva, kurumāno padakkhiṇaṃ;</gatha>
    <gatha type="last">Sīmāya gamanaṭhānaṃ, nadiṃ patvā samāpayi.</gatha>
    <hangnum nr="199"/>
    <gatha type="1"> Kenakena nimittena, sīmā ettha gatāti ce;</gatha>
    <gatha type="last">Evaṃ sīmāgataṭhānaṃ, icchamānā nibodhatha.</gatha>
    <hangnum nr="200"/>
    <gatha type="1"> Najjāpāsāṇatitthamhi , pāsāṇe kuḍḍavāṭakaṃ;</gatha>
    <gatha type="last">Tato kumbalavāṭaṃ taṃ, mahānipaṃ tato agā.</gatha>
    <hangnum nr="201"/>
    <gatha type="1"> Tato kukudhapāḷiṅgo, mahāaṅgaṇago tato;</gatha>
    <gatha type="last">Tato khujjamadhulañca, maruttapokkharaṇiṃtato.</gatha>
    <hangnum nr="202"/>
    <gatha type="1"> Vijayārāma uyyāne, uttaradvārakoṭṭha go;</gatha>
    <gatha type="last">Gajakumbhaka pāsāṇaṃ, thusavaṭṭhika majjhago.</gatha>
    <hangnum nr="203"/>
    <gatha type="1"> Abhaye balākapāsāṇaṃ, mahāsusāna majjhago;</gatha>
    <gatha type="last">Dīghapāsāṇakaṃ gantvā, kammāradeva gāmato.</gatha>
    <hangnum nr="204"/>
    <gatha type="1"> Nigrodha maṅgaṇaṃ gantvā, hiyagallasamīpake;</gatha>
    <gatha type="last">Diyāvasabrāhmaṇassa, devokaṃ pubbadakkhiṇaṃ.</gatha>
    <hangnum nr="205"/>
    <gatha type="1"> Tato telumapāliṅgo,</gatha>
    <gatha type="2">Tato tālacatukkago;</gatha>
    <gatha type="3">Assamaṇḍalavāmena,</gatha>
    <gatha type="last">Dve kadambā ajāyisuṃ.</gatha>
    <hangnum nr="206"/>
    <gatha type="1"> Tato marumbatittaṅgo, tato uddhaṃ nidiṃ agā;</gatha>
    <gatha type="last">Paṭhama cetiya pācine, dve kadambā ajāyisuṃ.</gatha>
    <hangnum nr="207"/>
    <gatha type="1"> Senindaguttarajjamhi, damiḷā dakasuddhikā;</gatha>
    <gatha type="last">Nadiṃ dūranti bandhitvā, nagarāsannamakaṃsu taṃ.</gatha>
    <hangnum nr="208"/>
    <gatha type="1"> Jīva mānakadambañca, antosīmagataṃ ahu;</gatha>
    <gatha type="last">Mataka dambatīrena, sīmāuddakadambagā.</gatha>
    <hangnum nr="209"/>
    <gatha type="1"> Sīhasinā natitthena, uggantvā tīrato vajaṃ;</gatha>
    <gatha type="last">Pāsāṇatitthaṃ gantvāna, nimittaṃ ghaṭṭayi isi.</gatha>
    <hangnum nr="210"/>
    <gatha type="1"> Nimittetu pane’tasmiṃ, ghaṭṭite devamānusā;</gatha>
    <gatha type="last">Sādhukāraṃ pavattesuṃ, sāsanaṃ suppatiṭṭhitaṃ.</gatha>
    <hangnum nr="211"/>
    <gatha type="1"> Rañño dinnāya sītāya, nimitte parikittayi;</gatha>
    <gatha type="last">Dvattiṃsamāḷakatthañca, thūpārāmatthameva ca.</gatha>
    <hangnum nr="212"/>
    <gatha type="1"> Nimitte kittayitvāna, mahāthero mahāmati;</gatha>
    <gatha type="last">Sīmantaranimitte ca, kittayitvā yathāvidhiṃ.</gatha>
    <hangnum nr="213"/>
    <gatha type="1"> Abandhī  sabbā sīmāyo, tasmiṃyeva dinevasī;</gatha>
    <gatha type="last">Mahāmahī akampittha, sīmābandhe samāpite.</gatha>
    <hangnum nr="214"/>
    <gatha type="1"> Pañcame divase thero, rañño gehamhi bhuñjiya;</gatha>
    <gatha type="last">Nisajja nandanavane, suttantaṃ khajjanīyakaṃ.</gatha>
    <hangnum nr="215"/>
    <gatha type="1"> Mahājanassa desetvā, sahassaṃ mānuse tahiṃ;</gatha>
    <gatha type="last">Pāyetvā amataṃ pānaṃ, mahāmeghavane vasī.</gatha>
    <hangnum nr="216"/>
    <gatha type="1"> Chaṭṭhepi divase thero, raññogehamhi bhuñjiya;</gatha>
    <gatha type="last">Nisajja nandanavane, sutta gomaya piṇḍikaṃ.</gatha>
    <hangnum nr="217"/>
    <gatha type="1"> Desayitvā desanaññū, mahassaṃyeva mānuse;</gatha>
    <gatha type="last">Pāpayitvā’bhisamayaṃ, mahā meghavane vasī.</gatha>
    <hangnum nr="218"/>
    <gatha type="1"> Sattamepi dine thero, rājagehamhi bhuñjiya;</gatha>
    <gatha type="last">Nisajja nandanavane, dhammacakkappavattanaṃ.</gatha>
    <hangnum nr="219"/>
    <gatha type="1"> Suttantaṃ desayitvāna, sahassaṃyeva mānuse;</gatha>
    <gatha type="last">Pāpayitvā’bhisamayaṃ, mahā meghavane vasi.</gatha>
    <hangnum nr="220"/>
    <gatha type="1"> Evañhi aṭṭha navama-sahassāni jutindharo;</gatha>
    <gatha type="last">Kārayitvā’bhisamayaṃ, divaseheva sattati.</gatha>
    <hangnum nr="221"/>
    <gatha type="1"> Taṃ mahānandanavanaṃ, vuccate tena tādinā;</gatha>
    <gatha type="last">Sāsanajotitaṭṭhāna-mīti jotivanaṃ iti.</gatha>
    <hangnum nr="222"/>
    <gatha type="1"> Tissarāmamhi kāresi,</gatha>
    <gatha type="2">Rājā therassa ādito;</gatha>
    <gatha type="3">Pāsādaṃ sīghamukkāya,</gatha>
    <gatha type="last">Sukkhā petvāna mattikā.</gatha>
    <hangnum nr="223"/>
    <gatha type="1"> Pāsādo kāḷakābhāso,</gatha>
    <gatha type="2">Āsi so tena taṃ tahiṃ;</gatha>
    <gatha type="last">Kāḷapāsāda pariveṇa-mīti saṅkhamupāgataṃ.</gatha>
    <hangnum nr="224"/>
    <gatha type="1"> Tato mahābodhigharaṃ, lohapāsāda meva ca;</gatha>
    <gatha type="last">Salākaggañca kāresi, bhattasālañca sādhukaṃ.</gatha>
    <hangnum nr="225"/>
    <gatha type="1"> Bahūni  pariveṇāni, sādhu pokkharaṇīpi ca;</gatha>
    <gatha type="last">Rattiṭhāna divāṭhāna-pabhutīni ca kārayi.</gatha>
    <hangnum nr="226"/>
    <gatha type="1"> Tassa nahānapāpassa, nhānapokkharaṇītaṭe;</gatha>
    <gatha type="last">Sunahātapariveṇanti, pariveṇaṃ pavuccati.</gatha>
    <hangnum nr="227"/>
    <gatha type="1"> Tassa caṅkamitaṭhāne, dīpa dīpassa sādhuno;</gatha>
    <gatha type="last">Vuccate pariveṇaṃ taṃ, dīghacaṅkamanaṃ iti.</gatha>
    <hangnum nr="228"/>
    <gatha type="1"> Aggaphalasamāpattiṃ, samāpajja yahiṃ tuso;</gatha>
    <gatha type="last">Phalagga pariveṇanti, etaṃ tena pavuccati.</gatha>
    <hangnum nr="229"/>
    <gatha type="1"> Apassiya apassenaṃ, thero tattha nisīdiso;</gatha>
    <gatha type="last">Therā passaya pariveṇaṃ, etaṃ tena pavuccati.</gatha>
    <hangnum nr="230"/>
    <gatha type="1"> Bahū marugaṇā yattha, upāsiṃsu upaccataṃ;</gatha>
    <gatha type="last">Teneva taṃ marugaṇa-pariveṇanti vuccati.</gatha>
    <hangnum nr="231"/>
    <gatha type="1"> Senāpatitassa rañño, therassa dīghasandako;</gatha>
    <gatha type="last">Kāresi cūḷapāsādaṃ, mahāthambhehi aṭṭhahi.</gatha>
    <hangnum nr="232"/>
    <gatha type="1"> Dīghasanda senāpati-pariveṇanti taṃ tahiṃ;</gatha>
    <gatha type="last">Vuccate pariveṇaṃ taṃ, pamukhaṃ pamukhākaraṃ.</gatha>
    <hangnum nr="233"/>
    <gatha type="1"> Devānaṃpiyavacano’paguḷanāmo,</gatha>
    <gatha type="2">Laṃkāyaṃ paṭhamamimaṃ mahāvihāraṃ;</gatha>
    <gatha type="3">Rājā so sumatimahāmahindatheraṃ,</gatha>
    <gatha type="last">Āgammā malamatimetthakārayitthāti.</gatha>
    <centered>Sujanappasāda saṃvegatthāya kate mahāvaṃse</centered>
    <centered>Mahāvihārapaṭiggahako nāma</centered>
    <centered>Pannarasamo paricchedo.</centered>
  </text>
</tree>
