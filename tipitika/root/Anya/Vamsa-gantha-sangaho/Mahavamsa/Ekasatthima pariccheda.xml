<?xml version='1.0' encoding='UTF-8'?>
<tree text="Ekasa&#x1E6D;&#x1E6D;hima pariccheda" target="text">
  <text>
    <subhead>Saṅkhatthalipurābhigamano</subhead>
    <hangnum nr="1"/>
    <gatha type="1"> Sutvā dve bhātaro aññe, jeṭṭhasso paratiṃsadā;</gatha>
    <gatha type="last">Khippaṃ saraṭṭhā āgamma, kāresuṃ antimaṃ vidhiṃ.</gatha>
    <hangnum nr="2"/>
    <gatha type="1"> Atha kittisirimegho, raṭṭhaṃ jeṭṭhassa bhātuno;</gatha>
    <gatha type="last">Attādhīnaṃ karitvāna, āmantiya kaṇiṭṭhakaṃ.</gatha>
    <hangnum nr="3"/>
    <gatha type="1"> Datvā raṭṭhadvayaṃ aññaṃ, vatthuṃ tattheva ādisi;</gatha>
    <gatha type="last">So’pi jeṭṭhassa bhātussa, vacanaṃ sampaṭicchiya.</gatha>
    <hangnum nr="4"/>
    <gatha type="1"> Samādāya kumārañca, deviñca ratanāvaliṃ;</gatha>
    <gatha type="last">Dhītaro dve ca gantāna, mahā nāmahulaṃ puraṃ.</gatha>
    <hangnum nr="5"/>
    <gatha type="1"> Samaggā nivasaṃ tattha, kumārassa sikhāmahaṃ;</gatha>
    <gatha type="last">Kāretvā parihārena, vaḍḍhesi mahatā sadā.</gatha>
    <hangnum nr="6"/>
    <gatha type="1"> Tato so deviyā jeṭṭhaṃ-dhītaraṃ mittanāmikaṃ;</gatha>
    <gatha type="last">Dātukāmo saputtassa, sahāmaccehi mantayi.</gatha>
    <hangnum nr="7"/>
    <gatha type="1"> Kāliṅganvayasambhūtā, pāyenakhalu bhūmipā;</gatha>
    <gatha type="last">Sāmibhāvaṃ gatā asmiṃ, laṅkādīpamhī bhūyaso.</gatha>
    <hangnum nr="8"/>
    <gatha type="1"> Kāliṅgagotta sambhūta, gajabāhussa dātave;</gatha>
    <gatha type="last">Gūḷarūpena devī’yaṃ, yadi peseyya dhītaraṃ.</gatha>
    <hangnum nr="9"/>
    <gatha type="1"> Bhiyyo  vivāhasambaddho, balavā so bhavissati;</gatha>
    <gatha type="last">Mayhaṃ eso nirālambo, putto hehīti sabbathā.</gatha>
    <hangnum nr="10"/>
    <gatha type="1"> Tasmā me sunūno esā, dātuṃ yuttā kumārikā;</gatha>
    <gatha type="last">Evaṃ sati vatamhākaṃ, vaḍḍhiye’va siyā ‘‘iti’’.</gatha>
    <hangnum nr="11"/>
    <gatha type="1"> Devīpi sutvā taṃ sabba-mādiccanvaya maṇḍanā;</gatha>
    <gatha type="last">Sabbathā tamanicchanti, idamāha mahīpatiṃ.</gatha>
    <hangnum nr="12"/>
    <gatha type="1"> Ghātetvā sakale yakkhe, kumāro vijayavhayo;</gatha>
    <gatha type="last">Laṃkādīpamimaṃ’kāsi, manussāvāsakaṃ sadā.</gatha>
    <hangnum nr="13"/>
    <gatha type="1"> Tato pabhuti amhākaṃ, ghaṭesuṃ vijayanvayaṃ;</gatha>
    <gatha type="last">Kāliṅgavaṃsajeheva, sambandhaṃ katva pubbakaṃ.</gatha>
    <hangnum nr="14"/>
    <gatha type="1"> Aññabhūpāla sambandho, sutapubbo pinatthino;</gatha>
    <gatha type="last">Somavaṃsa samumbhūte, ṭhapetvā dharaṇissare.</gatha>
    <hangnum nr="15"/>
    <gatha type="1"> Tuyhaṃ jātoti amhākaṃ, sambandho so kathaṃ siyā;</gatha>
    <gatha type="last">Ariyanvaya sambhūta, kumārena sahāmunā.</gatha>
    <hangnum nr="16"/>
    <gatha type="1"> Evaṃ so deviyā tāya, nekaso vārayantiyā;</gatha>
    <gatha type="last">Pasayhasaka putthassa, taṃ kumārimadāpayi.</gatha>
    <hangnum nr="17"/>
    <gatha type="1"> So anekaguṇodāra- bhariyānugato tato;</gatha>
    <gatha type="last">Rañjayanto jane sabbe, janakasantike vasi.</gatha>
    <hangnum nr="18"/>
    <gatha type="1"> Ekavīsatiṃ vassāni, rajjaṃ vikkama bāhuso;</gatha>
    <gatha type="last">Anubhotvā yathākammaṃ, kāyabhedā gato paraṃ.</gatha>
    <hangnum nr="19"/>
    <gatha type="1"> Tato gajabhujo ṭhitaṃ, sampannabalavāhanaṃ;</gatha>
    <gatha type="last">Rajjaṃ hatthagataṃ katvā, pulattinagare vasī.</gatha>
    <hangnum nr="20"/>
    <gatha type="1"> Tato kittisirīmegha, sirīvallabha bhūmipā;</gatha>
    <gatha type="last">Vuttanta metaṃ viññāya, evaṃ samanucintayuṃ.</gatha>
    <hangnum nr="21"/>
    <gatha type="1"> Tassa vikkama bāhussa, vuddhabhāvena nekadhā;</gatha>
    <gatha type="last">Mūlarajjādhipaccaṃ taṃ, ammaṃ nindākaraṃ na hi.</gatha>
    <hangnum nr="22"/>
    <gatha type="1"> Tadatthajassa bālassa, mūlarajjaṃ pasāsano;</gatha>
    <gatha type="last">Upekkhaṇaṃ panamhākaṃ, nevānucchavikaṃ vata.</gatha>
    <hangnum nr="23"/>
    <gatha type="1"> Te soyāva sarajjamhi, baddhamūlo bhavissati;</gatha>
    <gatha type="last">Pasayha tāva taṃ rajjaṃ, vaṭṭati gaṇhituṃ iti.</gatha>
    <hangnum nr="24"/>
    <gatha type="1"> Velakkāra  balaṃ sabbaṃ, bhindiṃsu dhana dānato;</gatha>
    <gatha type="last">Ṭhapetvā sevake keci, tassabbhantarike tadā.</gatha>
    <hangnum nr="25"/>
    <gatha type="1"> Gajabāhu mahīpāle, virattā raṭṭhavāsino;</gatha>
    <gatha type="last">Ubhinnaṃ rājūnaṃ dūte, pesayuṃ nekaso tato.</gatha>
    <hangnum nr="26"/>
    <gatha type="1"> Rajjaṃ sādhetvā dassāma, ekībhūtā mayaṃ pana;</gatha>
    <gatha type="last">Upatthambhakabhāvo’va, kātabbo kevalaṃ iti.</gatha>
    <hangnum nr="27"/>
    <gatha type="1"> Tato dve bhātukā senaṃ, sakaṃ sannayha vegasā;</gatha>
    <gatha type="last">Ubhato mukhato tassa, raṭṭhamajjhamupāgamuṃ.</gatha>
    <hangnum nr="28"/>
    <gatha type="1"> Pahiṇiṃsu ca te dūte, tato gajabohuvhayo;</gatha>
    <gatha type="last">Bhūmipālo nijāmacce, sannipātiya mantayi.</gatha>
    <hangnum nr="29"/>
    <gatha type="1"> Veḷakkārabalaṃ sabba-mujupaccattikaṃ ahu;</gatha>
    <gatha type="last">Rājāno dve ca no raṭṭhaṃ, saṅgāmatthamupāgatā.</gatha>
    <hangnum nr="30"/>
    <gatha type="1"> Paṭhamaṃ tesu pakkhassa, ekassa balino bhusaṃ;</gatha>
    <gatha type="last">Mukhabhaṅge kate khippaṃ, tato aññe susādhiyā.</gatha>
    <hangnum nr="31"/>
    <gatha type="1"> Iti nicchiya senaṅgaṃ, sabbamādāya attano;</gatha>
    <gatha type="last">Sirivallabharājābhi-mukhaṃ yuddhā’yupāgami.</gatha>
    <hangnum nr="32"/>
    <gatha type="1"> Sirivallabharājāpi, saṅgāma mahibhiṃsanaṃ;</gatha>
    <gatha type="last">Pāto paṭṭhāya sāyanha-kālaṃ yāva pavattayaṃ.</gatha>
    <hangnum nr="33"/>
    <gatha type="1"> Asakkuṇanto’bhibhavaṃ, vidhātuṃ tassa kañcipi;</gatha>
    <gatha type="last">Tatova so nivattitvā, sakaṃ raṭṭhaṃ gato lahuṃ.</gatha>
    <hangnum nr="34"/>
    <gatha type="1"> Gajabāhussagokaṇṇa-sacivena parājito;</gatha>
    <gatha type="last">Agā raṭṭhaṃ sakaṃ kitti-sirimegho’pi bhūpati.</gatha>
    <hangnum nr="35"/>
    <gatha type="1"> Gajabāhunarindopi, saṅgāme tamhi kiñcipi;</gatha>
    <gatha type="last">Parihānimasampatto, punā’gamma purantikaṃ.</gatha>
    <hangnum nr="36"/>
    <gatha type="1"> Balanāthe viniggayha, sāparādhe bahū balī;</gatha>
    <gatha type="last">Raṭṭhaṃ vūpasametvāna, pāvekkhi nagaraṃ sakaṃ.</gatha>
    <hangnum nr="37"/>
    <gatha type="1"> Raṭṭhe sake sakeyeva, tato pabhūti bhūmipā;</gatha>
    <gatha type="last">Aññoññamitte sambandhaṃ, vidhāya vihariṃsu te.</gatha>
    <hangnum nr="38"/>
    <gatha type="1"> Tato parakkamabhujo, dharaṇī pālanandano;</gatha>
    <gatha type="last">Medhāvīnekasippesu, sikkhamāno susādhukaṃ.</gatha>
    <hangnum nr="39"/>
    <gatha type="1"> Vicārakkhamapaññattā , kiccā kiccesu nekaso;</gatha>
    <gatha type="last">Accuḷārāsayattā ca, mahābhāgattanena ca.</gatha>
    <hangnum nr="40"/>
    <gatha type="1"> Attano mātubhaginī, sahavāsa sukhamhi ca;</gatha>
    <gatha type="last">Alaggamānasoneka, balākīḷārasesu ca.</gatha>
    <hangnum nr="41"/>
    <gatha type="1"> Sūrabhāvādisaṃyuttā, rājaputtā tu mādisā;</gatha>
    <gatha type="last">Paccante īdise dese, kathaṃ nāma vasissare.</gatha>
    <hangnum nr="42"/>
    <gatha type="1"> Jātadesañca me dāni, yuvarājapabhogiyaṃ;</gatha>
    <gatha type="last">Gamissāmīti niggañchi, tamhā parijanatthito.</gatha>
    <hangnum nr="43"/>
    <gatha type="1"> Kamena santikaṃ saṅkha-nāyakatthalisaññino;</gatha>
    <gatha type="last">Gāmassāgā ahiṃ kitti-sirimegho nisamma taṃ.</gatha>
    <hangnum nr="44"/>
    <gatha type="1"> Abhāvā rajja dāyāda-samānassa’trajassa me;</gatha>
    <gatha type="last">Ekākī’hanti yo citta-santāpo santataṃ gato.</gatha>
    <hangnum nr="45"/>
    <gatha type="1"> Jeṭṭhaṃva bhātaraṃ mayhaṃ, taṃ dehapaṭibimbakaṃ;</gatha>
    <gatha type="last">Daṭṭhuṃ me sattataṃ puññaṃ, mahantamuditaṃtica.</gatha>
    <hangnum nr="46"/>
    <gatha type="1"> Pāmujjavegavasago, nagaraṃ taṃ manoharaṃ;</gatha>
    <gatha type="last">Alaṅkārā payitvāna, toraṇādīhi nekadhā.</gatha>
    <hangnum nr="47"/>
    <gatha type="1"> Gantvā paṭipathaṃyeva, baloghaparivārito;</gatha>
    <gatha type="last">Narindo tithinakkhatta-visese subhasammate.</gatha>
    <hangnum nr="48"/>
    <gatha type="1"> Anaññasādhāraṇataṃ, sampattehi guṇehi ca;</gatha>
    <gatha type="last">Lakkhaṇehi ca sabbehi, kalyāṇeyi susaṃyutaṃ.</gatha>
    <hangnum nr="49"/>
    <gatha type="1"> Disvā kumāraṃ santuṭṭho, āliṅgitvāna pemato;</gatha>
    <gatha type="last">Ure katvāna cumbitvā, matthakamhi punappunaṃ.</gatha>
    <hangnum nr="50"/>
    <gatha type="1"> Janassa balato tassa, passato locanehi so;</gatha>
    <gatha type="last">Santosa assudhārāyo, vassāpento nirantaraṃ.</gatha>
    <hangnum nr="51"/>
    <gatha type="1"> Manuññameka māruyha, vāhanaṃ saha sūnunā;</gatha>
    <gatha type="last">Bherini dena pūrento, disā dasa samantato.</gatha>
    <hangnum nr="52"/>
    <gatha type="1"> Pavisitvā puraṃ tattha, alaṅkāre manorame;</gatha>
    <gatha type="last">Dassayanto saputtassa, pāvisi rājamandiraṃ.</gatha>
    <hangnum nr="53"/>
    <gatha type="1"> Laddhā  tato kañcukī-supakāra,</gatha>
    <gatha type="2">Vagādineke paricārake so;</gatha>
    <gatha type="3">Nānāguṇā rādhitamānasassa,</gatha>
    <gatha type="last">Vasīsakāse pituno sukhena.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Saṅkhatthalipurābhigamano nāma</centered>
    <centered>Ekasaṭṭhimo paricchedo.</centered>
  </text>
</tree>
