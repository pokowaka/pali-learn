<?xml version='1.0' encoding='UTF-8'?>
<tree text="Sattama pariccheda" target="text">
  <text>
    <subhead>Vijayābhiseko</subhead>
    <hangnum nr="1"/>
    <gatha type="1"> Sabbalokahītaṃ  katvā, patvā santikaraṃ padaṃ;</gatha>
    <gatha type="last">Parinibbānamañcamhi, nipanno lokanāyako.</gatha>
    <hangnum nr="2"/>
    <gatha type="1"> Devatāsannipātamhi, mahantamhi mahāmuni;</gatha>
    <gatha type="last">Sakka tatrasamīpaṭṭhaṃ, avoca vadataṃ varo.</gatha>
    <hangnum nr="3"/>
    <gatha type="1"> Vijayo lāḷāvisayā, sīhabāhunarindajo;</gatha>
    <gatha type="last">Esalaṅkādhanupatto, sattabhaccasatānugo.</gatha>
    <hangnum nr="4"/>
    <gatha type="1"> Patiṭṭhahissati devindaṃ, laṃkāyaṃ mama sāsanaṃ;</gatha>
    <gatha type="last">Tasmā saparivāraṃ taṃ, rakkhalaṃkañca sādhukaṃ.</gatha>
    <hangnum nr="5"/>
    <gatha type="1"> Tathāgatassa devindo, vaco sutvāva sādaro;</gatha>
    <gatha type="last">Devassuppalavaṇṇassa, laṃkārakkhaṃ samappayi.</gatha>
    <hangnum nr="6"/>
    <gatha type="1"> Sakkena vuttamattoso, laṅkāmāgammasajjukaṃ;</gatha>
    <gatha type="last">Paribbājaka vesena, rukkhamūla mūpavisiṃ.</gatha>
    <hangnum nr="7"/>
    <gatha type="1"> Vijayasammukhā sabbe,</gatha>
    <gatha type="2">Taṃ upacca apucchisuṃ;</gatha>
    <gatha type="3">Ayaṃ bho konu dīpotī,</gatha>
    <gatha type="last">Laṃkādīpoti so bravi.</gatha>
    <hangnum nr="8"/>
    <gatha type="1"> Na santi manujā hettha, na ca hessati vo bhayaṃ;</gatha>
    <gatha type="last">Iti vatvā kuṇḍīkāya, te jalena nisiñciya.</gatha>
    <hangnum nr="9"/>
    <gatha type="1"> Suttañca tesaṃ hatthesu, lagetvānabhasā’gamā;</gatha>
    <gatha type="last">Dassesi soṇirūpena, parivārikayakkhinī.</gatha>
    <hangnum nr="10"/>
    <gatha type="1"> Eko taṃ vāriyantopi, rājaputtena anvagā;</gatha>
    <gatha type="last">Gāmamhi vijjamānamhi, bhavanti sunakhā iti.</gatha>
    <hangnum nr="11"/>
    <gatha type="1"> Tassā ca sāmīnī tattha, kuveṇīnāma yakkhinī;</gatha>
    <gatha type="last">Nisīdi rukkhamūlamhi, kantanti tāpasī viya.</gatha>
    <hangnum nr="12"/>
    <gatha type="1"> Disvāna  so pokkharaṇī, nisinnaṃ tañca tāpasiṃ;</gatha>
    <gatha type="last">Tattha nhātvā pivitvā ca, ādāya ca mulāliyo.</gatha>
    <hangnum nr="13"/>
    <gatha type="1"> Vāriñca pokkhareheva, vuṭṭhāsi sātamabravi;</gatha>
    <gatha type="last">Bhakkho’si mama tiṭṭhāti, aṭṭhā baddho vaso naro.</gatha>
    <hangnum nr="14"/>
    <gatha type="1"> Parittasutta tejena, bhakkhituṃ sā na sakkuṇī;</gatha>
    <gatha type="last">Yāciyantopi taṃ suttaṃ, nā’dāyakkhiniyā naro.</gatha>
    <hangnum nr="15"/>
    <gatha type="1"> Taṃ gahetvā suruṅgāyaṃ, rudantaṃ yakkhinī khipi;</gatha>
    <gatha type="last">Evaṃ ekekaso tattha, khipī sattasatānipi.</gatha>
    <hangnum nr="16"/>
    <gatha type="1"> Anāyantesu sabbesu, vijayo bhayasaṃkito;</gatha>
    <gatha type="last">Nantapañcāyudho gantvā, disvā pokkharaṇiṃ subhaṃ.</gatha>
    <hangnum nr="17"/>
    <gatha type="1"> Apassa muttiṇṇapadaṃ, passaṃ tañceva tāpasiṃ;</gatha>
    <gatha type="last">‘‘Imāya khalu bhaccā me, gahitānu’’ti cintiya.</gatha>
    <hangnum nr="18"/>
    <gatha type="1"> Kiṃ na passasi bhacce me,</gatha>
    <gatha type="2">Hoti tvaṃ iti āhataṃ;</gatha>
    <gatha type="3">‘‘Kiṃ rājaputta bhaccehi,</gatha>
    <gatha type="last">Piva nahāyā’’ti āhasā.</gatha>
    <hangnum nr="19"/>
    <gatha type="1"> Yakkhinī tāva jānāti, mama jātinti nicchito;</gatha>
    <gatha type="last">Saṅghaṃ sanāmaṃ sāvetvā, dhanuṃ sandhāyu’ pāgato.</gatha>
    <hangnum nr="20"/>
    <gatha type="1"> Yakkhiṃ ādāya gīvāya, nārā ca valayena so;</gatha>
    <gatha type="last">Vāmahatthena kesesu, gahetvā dakkhiṇe na tu.</gatha>
    <hangnum nr="21"/>
    <gatha type="1"> Ukkhipitvā asiṃāha, ‘‘bhacce me dehi dāsitaṃ;</gatha>
    <gatha type="last">Māremī’’ti bhayaṭṭāsā, jīvitaṃ yāci yakkhinī.</gatha>
    <hangnum nr="22"/>
    <gatha type="1"> Jīvitaṃ dehi me sāmi, rajjaṃ dajjāmi te ahaṃ;</gatha>
    <gatha type="last">Karissami’tti kiccañca, kiccaṃ aññaṃ yathicchitaṃ.</gatha>
    <hangnum nr="23"/>
    <gatha type="1"> Adubbhātthāya sapathaṃ, so taṃ yakkhiṃ akārayi;</gatha>
    <gatha type="last">‘‘Ānehi bhacce sīgha’’nti, vuttamattāva sā’nayi.</gatha>
    <hangnum nr="24"/>
    <gatha type="1"> ‘‘Ime jātā’’ti vuttāsā,</gatha>
    <gatha type="2">Taṇḍulādiṃ viniddisi;</gatha>
    <gatha type="3">Bhakkhitānaṃ vāṇijānaṃ,</gatha>
    <gatha type="last">Nāvaṭṭhaṃ vivikhaṃ bahuṃ.</gatha>
    <hangnum nr="25"/>
    <gatha type="1"> Bhaccā  te sādhayitvāna, bhattāni byañjanānica;</gatha>
    <gatha type="last">Rājā puttaṃ bhojayitvā, sabbecāpi abhuñjisuṃ.</gatha>
    <hangnum nr="26"/>
    <gatha type="1"> Dāpitaṃ vijayena’ggaṃ, yakkhī bhuñjiya pīṇitā;</gatha>
    <gatha type="last">Soḷasavassikaṃ rūpaṃ, māpayitvā manoharaṃ.</gatha>
    <hangnum nr="27"/>
    <gatha type="1"> Rājaputta mupagañchi, sabbābharaṇabhūsitā;</gatha>
    <gatha type="last">Māpesi rukkhamūlasmiṃ, sayanañca mahārahaṃ.</gatha>
    <hangnum nr="28"/>
    <gatha type="1"> Sāṇiyā suparikkhittaṃ, vitānasamalaṅkataṃ;</gatha>
    <gatha type="last">Taṃ disvā rājatanayo, pekkhaṃ atthamanāgataṃ.</gatha>
    <hangnum nr="29"/>
    <gatha type="1"> Katvāna tāyanāvāyaṃ, nipajja sayane sukhaṃ;</gatha>
    <gatha type="last">Sāṇī parikkhipitvāna, sabbe bhaccā nipajjisuṃ.</gatha>
    <hangnum nr="30"/>
    <gatha type="1"> Rattiṃ tūriyasaddañca, sutvā gītaravañca so;</gatha>
    <gatha type="last">Apucchi sahasemānaṃ, kiṃ saddo iti yakkhiniṃ.</gatha>
    <hangnum nr="31"/>
    <gatha type="1"> Rajjañca sāmino deyyaṃ, sabbe yakkhe ca ghātiya;</gatha>
    <gatha type="last">Manussā vāsakaraṇā, yakkhā maṃ ghātayantihi.</gatha>
    <hangnum nr="32"/>
    <gatha type="1"> Iti cintiya yakkhī sā, abravi rājanandanaṃ;</gatha>
    <gatha type="last">Sīrīsavatthunā metaṃ, sāmi yakkhapuraṃ idha.</gatha>
    <hangnum nr="33"/>
    <gatha type="1"> Tattha jeṭṭhassa yakkhassa, laṃkānagaravāsinī;</gatha>
    <gatha type="last">Kumārikā idhā’nītā, tassā mātā ca āgatā.</gatha>
    <hangnum nr="34"/>
    <gatha type="1"> Āvāha maṅgale tattha, idhāpi ussave mahā;</gatha>
    <gatha type="last">Vattate tattha saddoyaṃ, mahāhesa samāgamo.</gatha>
    <hangnum nr="35"/>
    <gatha type="1"> Ajjeva yakkhe ghātehi,</gatha>
    <gatha type="2">Na hi sakkhā ito paraṃ;</gatha>
    <gatha type="3">So āhā’dissa mānete,</gatha>
    <gatha type="last">Ghātessāmi kathaṃ ahaṃ.</gatha>
    <hangnum nr="36"/>
    <gatha type="1"> Yattha saddaṃ karissāma, tena saddena ghātaya;</gatha>
    <gatha type="last">Āyudhaṃ me’nubhāvena, tesaṃ kāye patissati.</gatha>
    <hangnum nr="37"/>
    <gatha type="1"> Tassā sutvā tathā katvā, sabbe yakkhe aghātayi;</gatha>
    <gatha type="last">Sayampi laddhavijayo, yakkharāja pasādhanaṃ.</gatha>
    <hangnum nr="38"/>
    <gatha type="1"> Pasādhanehi sesehi, taṃtaṃ bhaccaṃ pasādhayi;</gatha>
    <gatha type="last">Katipahaṃ vasitve’ttha, tambapaṇṇimupāgami.</gatha>
    <hangnum nr="39"/>
    <gatha type="1"> Māpayitvā  tampapaṇṇi-nagaraṃ vijayo tahiṃ;</gatha>
    <gatha type="last">Vasī yakkhiniyā saddhiṃ, amacca parivārito.</gatha>
    <hangnum nr="40"/>
    <gatha type="1"> Nāvāya bhūmimotiṇṇā, vijayapamukhā tadā;</gatha>
    <gatha type="last">Kilantā pāṇinābhūmiṃ, ālambiya nisīdisuṃ.</gatha>
    <hangnum nr="41"/>
    <gatha type="1"> Tambabhūmirajophuṭṭho, tambopāṇi yato ahuṃ;</gatha>
    <gatha type="last">So desoceva dīpo ca, tena tannāmako ahu.</gatha>
    <hangnum nr="42"/>
    <gatha type="1"> Sīhabāhu narindo so, sīhamādinnavā iti;</gatha>
    <gatha type="last">Sīhaḷo tena sambandhā, ete sabbepi sīhaḷā.</gatha>
    <hangnum nr="43"/>
    <gatha type="1"> Tattha tattha ca gāme te, tassā’maccā nivesayuṃ;</gatha>
    <gatha type="last">Anurādhagāmaṃ tannāmo, kadamba nadīyantike.</gatha>
    <hangnum nr="44"/>
    <gatha type="1"> Gambhīranadīyā tīre, upatisso purohito;</gatha>
    <gatha type="last">Upatissagāmaṃ māpesi, anurādhassa uttare.</gatha>
    <hangnum nr="45"/>
    <gatha type="1"> Aññe tayo amaccā te, māpayiṃsu visuṃ visuṃ;</gatha>
    <gatha type="last">Ujjeniṃ uruvelañca, vijitaṃ nagaraṃ tathā.</gatha>
    <hangnum nr="46"/>
    <gatha type="1"> Nivāsetvā janapadaṃ, sabbe’maccā samaccataṃ;</gatha>
    <gatha type="last">Avocuṃ rājatanayā, sāmi rajjebhisecaya.</gatha>
    <hangnum nr="47"/>
    <gatha type="1"> Iti vutto rājaputto, na icchi abhisecanaṃ;</gatha>
    <gatha type="last">Vinā khattiyakaññāya, abhisekaṃ mahesiyā.</gatha>
    <hangnum nr="48"/>
    <gatha type="1"> Athāmaccā sāmino he, abhiseka katā darā;</gatha>
    <gatha type="last">Dukkaresupi kiccesu, tadatthabhirutā tigā.</gatha>
    <hangnum nr="49"/>
    <gatha type="1"> Paṇṇākāre mahāsāre, maṇimuttādike bahū;</gatha>
    <gatha type="last">Gāhāpayitvā pāhesuṃ, dakkhiṇaṃ madhuraṃ puraṃ.</gatha>
    <hangnum nr="50"/>
    <gatha type="1"> Paṇḍurājassa dhītatthaṃ, sāmino sāmibhattino;</gatha>
    <gatha type="last">Aññesaṃ cāpi dhītatthaṃ, amaccānaṃ janassa ca.</gatha>
    <hangnum nr="51"/>
    <gatha type="1"> Sīghaṃ nāvāya gantvāna, dūtā te madhuraṃ puraṃ;</gatha>
    <gatha type="last">Paṇṇākāre ca lekhañca, tassa rañño adassayuṃ.</gatha>
    <hangnum nr="52"/>
    <gatha type="1"> Tato rājāamaccehi, mantayitvā sadhītaraṃ;</gatha>
    <gatha type="last">Pāhetukāmo’maccānaṃ, aññesaṃ cāpi dhītaro.</gatha>
    <hangnum nr="53"/>
    <gatha type="1"> Laddhā ūnasataṃ kaññā, athabheriṃ carāpayi;</gatha>
    <gatha type="last">Laṃkāya dhītugamanaṃ, icchamānā narā idha.</gatha>
    <hangnum nr="54"/>
    <gatha type="1"> Nivāsayitvā  diguṇaṃ, gharadvāresu dhītaro;</gatha>
    <gatha type="last">Ṭhapentu tena liṅgena, ādīyissāmitā iti.</gatha>
    <hangnum nr="55"/>
    <gatha type="1"> Evaṃ laddhā bahūkaññā, tappayitvāna taṃ kulaṃ;</gatha>
    <gatha type="last">Sampannasabbālaṅkāraṃ, dhītaraṃ sampaṭicchadaṃ.</gatha>
    <hangnum nr="56"/>
    <gatha type="1"> Sabbā tā laddhasakkārā, kaññāyo ca yathārahaṃ;</gatha>
    <gatha type="last">Rājārahe ca hatthassa-rathapessiya kārake.</gatha>
    <hangnum nr="57"/>
    <gatha type="1"> Aṭṭhārasannaṃ seṇīnaṃ, sahassañca kulāni so;</gatha>
    <gatha type="last">Lekhaṃ datvāna pesesi, vijayassa jitā’rino.</gatha>
    <hangnum nr="58"/>
    <gatha type="1"> Sabboso’tarī nāvāhi, mahātitthe mahājano;</gatha>
    <gatha type="last">Teneva paṭṭanaṃ tañhi, mahātitthaṃti vuccati.</gatha>
    <hangnum nr="59"/>
    <gatha type="1"> Vijayassa sutodhītā, tassā yakkhiniyā ahu;</gatha>
    <gatha type="last">Rājakaññāgamaṃ sutvā, vijayo āha yakkhiniṃ.</gatha>
    <hangnum nr="60"/>
    <gatha type="1"> ‘‘Gaccha dāni tuvaṃ bhoti, ṭhapetvā puttake duve;</gatha>
    <gatha type="last">Manussā amanussehi, bhāyintīhi sadā’’ iti.</gatha>
    <hangnum nr="61"/>
    <gatha type="1"> Sutvā taṃ yakkhabhayato, bhītaṃ taṃ āha yakkhiniṃ;</gatha>
    <gatha type="last">Mā cintayi sāhassena, dāpayissāmi te baliṃ.</gatha>
    <hangnum nr="62"/>
    <gatha type="1"> Punappunaṃ taṃ yācitvā, ubho ādāya puttake;</gatha>
    <gatha type="last">Bhītāpi sā agatiyā, laṃkāpuramupāgami.</gatha>
    <hangnum nr="63"/>
    <gatha type="1"> Putte bihi nisīdetvā, sayaṃ pāvisi taṃ puraṃ;</gatha>
    <gatha type="last">Sañjānitvāna taṃ yakkhiṃ, bhītā corīti saññito.</gatha>
    <hangnum nr="64"/>
    <gatha type="1"> Saṃkhubhiṃsu pure yakkhā, eko sāhasiko pana;</gatha>
    <gatha type="last">Ekapāṇippahārena, vilayaṃ nayi yakkhiniṃ.</gatha>
    <hangnum nr="65"/>
    <gatha type="1"> Tassātu mātulo yakkho, nikkhamma nagarā bahi;</gatha>
    <gatha type="last">Disvā te dārake pucchi, tumhe kassa sutā iti.</gatha>
    <hangnum nr="66"/>
    <gatha type="1"> Kuveṇiyā’ti sutvā’ha, mātā vo māritā idha;</gatha>
    <gatha type="last">Tumhepi disvā māreyyuṃ, palāyatha lahuṃ iti.</gatha>
    <hangnum nr="67"/>
    <gatha type="1"> Āguṃ sumanakūṭaṃ te, palāyitvā tato lahuṃ;</gatha>
    <gatha type="last">Vāsaṃ kappesi jeṭṭho so, vuddho tāya kaṇiṭṭhiyā.</gatha>
    <hangnum nr="68"/>
    <gatha type="1"> Puttadhītāhi  vaḍḍhitvā, rājānuññāya te vasuṃ;</gatha>
    <gatha type="last">Tattheva malaye eso, pulindānañhi sambhavo.</gatha>
    <hangnum nr="69"/>
    <gatha type="1"> Paṇḍurājassa dūtā te, paṇṇākāraṃ samappayuṃ;</gatha>
    <gatha type="last">Vijayassa kumārassa, rājādhikārikā ca tā.</gatha>
    <hangnum nr="70"/>
    <gatha type="1"> Katvā sakkārasammānaṃ, dūtānaṃ vijayo pana;</gatha>
    <gatha type="last">Adā yāthārahaṃ kaññā, amaccānaṃ janassa ca.</gatha>
    <hangnum nr="71"/>
    <gatha type="1"> Yathā vidhi ca vijayaṃ, sabbe maccāsamāgatā;</gatha>
    <gatha type="last">Rajjesamabhisiñciṃsu, kariṃsuca mahāchaṇaṃ.</gatha>
    <hangnum nr="72"/>
    <gatha type="1"> Tato so vijayo rājā, paṇḍurājassa dhītaraṃ;</gatha>
    <gatha type="last">Mahatā parihārena, mahesitte’bhisecayi.</gatha>
    <hangnum nr="73"/>
    <gatha type="1"> Dhanāna’dā amaccānaṃ, adāsi sasurassatu;</gatha>
    <gatha type="last">Anuvassaṃ saṅkhamuttaṃ, satasahassa dvayārahaṃ.</gatha>
    <hangnum nr="74"/>
    <gatha type="1"> Hitvā pubbācaritaṃ visamaṃ samena;</gatha>
    <gatha type="2">Dhammena laṃkamakhilaṃ anusāsamāno;</gatha>
    <gatha type="3">So tamapaṇṇinagare vijayo narindo;</gatha>
    <gatha type="last">Rajjaṃ akārayi samā khalu aṭṭhatiṃsā’ti.</gatha>
    <centered>Sujanapasādasaṃve gatthāya kate mahāvaṃse</centered>
    <centered>Vijayābhiseko nāma</centered>
    <centered>Sattamo paricchedo.</centered>
  </text>
</tree>
