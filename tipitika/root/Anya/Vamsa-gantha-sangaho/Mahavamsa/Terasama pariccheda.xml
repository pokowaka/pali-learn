<?xml version='1.0' encoding='UTF-8'?>
<tree text="Terasama pariccheda" target="text">
  <text>
    <subhead>Mahindāgamano</subhead>
    <hangnum nr="1"/>
    <gatha type="1"> Mahāmahindatthero so, tadā dvādasavassiko;</gatha>
    <gatha type="last">Upajjhāyena āṇatto, saṅghena ca mahāmatī.</gatha>
    <hangnum nr="2"/>
    <gatha type="1"> Laṃkādīpaṃ pasādetuṃ,</gatha>
    <gatha type="2">Kālaṃ pekkhaṃ vicintayī;</gatha>
    <gatha type="3">‘‘Vuḍḍho muṭasivo rājā,</gatha>
    <gatha type="last">Rājā hotu suto’’ iti.</gatha>
    <hangnum nr="3"/>
    <gatha type="1"> Tadantare  ñātigaṇaṃ, daṭṭhuṃ katvāna mānasaṃ;</gatha>
    <gatha type="last">Upajjhāyañca saṅghañca, vanditvā puccha bhūpatiṃ.</gatha>
    <hangnum nr="4"/>
    <gatha type="1"> Ādāya caturo there, saṅghamittāya atrajaṃ;</gatha>
    <gatha type="last">Sumanaṃ sāmaṇerañca, chaḷābhiññaṃ mahiddhikaṃ.</gatha>
    <hangnum nr="5"/>
    <gatha type="1"> Ñātīnaṃ saṅgahaṃ kātuṃ, agamā dakkhiṇāgiriṃ;</gatha>
    <gatha type="last">Tato tattha carantassa, chammāsā samatikkamuṃ.</gatha>
    <hangnum nr="6"/>
    <gatha type="1"> Kamena vedisagiriṃ, nagaraṃ mātudeviyā;</gatha>
    <gatha type="last">Sampatvā mataraṃ passi, devī disvā piyaṃ sutaṃ.</gatha>
    <hangnum nr="7"/>
    <gatha type="1"> Bhojayitvā saparisaṃ, attanāyeva kāritaṃ;</gatha>
    <gatha type="last">Vihāraṃ cetiyagiriṃ, theraṃ āropayī subhaṃ.</gatha>
    <hangnum nr="8"/>
    <gatha type="1"> Avantiraṭṭhaṃ bhuñjanto, pitarā dinnamattano;</gatha>
    <gatha type="last">So asoka kumāro hi, ujjenīgamanā purā.</gatha>
    <hangnum nr="9"/>
    <gatha type="1"> Vedise nagare vāsaṃ, upagantvā tahiṃ subhaṃ;</gatha>
    <gatha type="last">Devinnāma labhitvāna, kumāriṃ seṭṭhidhītaraṃ.</gatha>
    <hangnum nr="10"/>
    <gatha type="1"> Saṃvāsaṃ tāya kappesi, gabbhaṃ gaṇhiya tena sā;</gatha>
    <gatha type="last">Ujjeniyaṃ kumāraṃ taṃ, mahindaṃ janayī subhaṃ.</gatha>
    <hangnum nr="11"/>
    <gatha type="1"> Vassadvayamatikkamma, saṅghamittañca dhītaraṃ;</gatha>
    <gatha type="last">Tasmiṃ kāle vasati sā, vedise nagare tahiṃ.</gatha>
    <hangnum nr="12"/>
    <gatha type="1"> Thero tattha nisīditvā, kālaññū iti cintayi;</gatha>
    <gatha type="last">Pitarā me samāṇattaṃ, abhiseka mahussavaṃ.</gatha>
    <hangnum nr="13"/>
    <gatha type="1"> Devānaṃpiyatisso so, mahārājā’nubhotu ca;</gatha>
    <gatha type="last">Vatthuttayaguṇe cāpi, sutvā jānātu dūhato.</gatha>
    <hangnum nr="14"/>
    <gatha type="1"> Ārohatu missanagaṃ, jeṭṭhamāsassu’posathe;</gatha>
    <gatha type="last">Tadaheva gamissāma, laṃkādīpavaraṃ mayaṃ.</gatha>
    <hangnum nr="15"/>
    <gatha type="1"> Mahindo upasaṅkamma, mahindatthera muttamaṃ;</gatha>
    <gatha type="last">Yāhi laṃkaṃ pasādetuṃ, sambuddhenā’si byākato.</gatha>
    <hangnum nr="16"/>
    <gatha type="1"> Mayampi tatthupatthambhā, bhavissāmā’ti abravi;</gatha>
    <gatha type="last">Deviyā bhaginī dhītu-putto bhaṇḍuka nāmako.</gatha>
    <hangnum nr="17"/>
    <gatha type="1"> Therena deviyā dhammaṃ, sutvā desitameva tu;</gatha>
    <gatha type="last">Anāgāmiphalaṃ patvā, vasi therassa santike.</gatha>
    <hangnum nr="18"/>
    <gatha type="1"> Tattha  māsaṃ vasitvāna, jeṭṭhamāsassu’ posathe;</gatha>
    <gatha type="last">Thero catūhi therehi, sumanenā’tha bhaṇḍunā.</gatha>
    <hangnum nr="19"/>
    <gatha type="1"> Saddhiṃ tena gahaṭṭhena, na rato ñātihetunā;</gatha>
    <gatha type="last">Tasmā vihārā ākāsaṃ, uggantvā so mahiddhiko.</gatha>
    <hangnum nr="20"/>
    <gatha type="1"> Khaṇeneva idhāgamma, ramme missaka pabbate;</gatha>
    <gatha type="last">Aṭṭhāsi vilukūṭamhi, rucirambatthale vare.</gatha>
    <hangnum nr="21"/>
    <gatha type="1"> Laṃkāpasāda guṇena viyākato so;</gatha>
    <gatha type="2">Laṃkāhitāya muninā sayitena ante;</gatha>
    <gatha type="3">Laṃkāya satthusadiso hitahetu tassā;</gatha>
    <gatha type="last">Laṃkāmarūhi mahito’bhinisīdi tattāti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Mahindāgamano nāma</centered>
    <centered>Terasamo paricchedo.</centered>
  </text>
</tree>
