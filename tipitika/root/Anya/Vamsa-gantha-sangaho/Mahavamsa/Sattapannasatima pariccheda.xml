<?xml version='1.0' encoding='UTF-8'?>
<tree text="Sattapa&#xF1;&#xF1;&#x101;satima pariccheda" target="text">
  <text>
    <subhead>Saṃgahakaraṇonāma</subhead>
    <hangnum nr="1"/>
    <gatha type="1"> Laṅkārakkhāya sacive, balino yodhasammate;</gatha>
    <gatha type="last">Paṭipāṭiṃ samuddissa, samantā sanniyojayi.</gatha>
    <hangnum nr="2"/>
    <gatha type="1"> Abhisekamaṅgalatthāya, pāsādādimanekataṃ;</gatha>
    <gatha type="last">Kiccaṃ sampādanīyanti, sacivaṃ sanniyojiya.</gatha>
    <hangnum nr="3"/>
    <gatha type="1"> Vandanīye’bhivandanto, padesenekaketahiṃ;</gatha>
    <gatha type="last">Netvā māsattayaṃ gañchi, pulatthinagaraṃ puna.</gatha>
    <hangnum nr="4"/>
    <gatha type="1"> Vissuto ādimalaya-nāmena balanāyako;</gatha>
    <gatha type="last">Ujupaccatthiko hutvā, mahīpālassa sabbaso.</gatha>
    <hangnum nr="5"/>
    <gatha type="1"> Gaṅgā matthayu’pāgañchi, balaṃ sabbaṃ samādiya;</gatha>
    <gatha type="last">Andūti vissutaṃ manda-pañño gāmaṃ purantike.</gatha>
    <hangnum nr="6"/>
    <gatha type="1"> Laṃkissaro tahiṃ gantvā, uddharitvā tamuddhataṃ;</gatha>
    <gatha type="last">Pulatthinagaraṃ gañchi, vase vattiya taṃ balaṃ.</gatha>
    <hangnum nr="7"/>
    <gatha type="1"> Yuvarājapadaṃyeva, sito santo likhāpayi;</gatha>
    <gatha type="last">So sattarasavassāni, sappañño narasattamo.</gatha>
    <hangnum nr="8"/>
    <gatha type="1"> Tato’nurādhanagara-mabhigamma  yathāvidhiṃ;</gatha>
    <gatha type="last">Anubhotvā vidhānaññū, abhisekamahussavaṃ.</gatha>
    <hangnum nr="9"/>
    <gatha type="1"> Aṭṭhito pāpadhammesu, suṭṭhito seṭṭhakammani;</gatha>
    <gatha type="last">So aṭṭhārasamaṃ vassaṃ, likhāpayi susaṇṭhito.</gatha>
    <hangnum nr="10"/>
    <gatha type="1"> Tato āgamma nivasi, pulatthinagare vare;</gatha>
    <gatha type="last">So sirīsaṅghabodhī’ti, nāmadheyyena vissuto.</gatha>
    <hangnum nr="11"/>
    <gatha type="1"> Anujaṃ so vīrabāhu-moparajje nivesiya;</gatha>
    <gatha type="last">Datvāna dakkhiṇaṃ desaṃ, taṃ saṅgaṇhi yathāvidhiṃ.</gatha>
    <hangnum nr="12"/>
    <gatha type="1"> Kaṇiṭṭhassātha bhātussa, jayabāhussa bhūbhujo;</gatha>
    <gatha type="last">Ādipādapadaṃ datvā, raṭṭhaṃ cā’dāsi rohaṇaṃ.</gatha>
    <hangnum nr="13"/>
    <gatha type="1"> Ṭhānantarāni sabbesa-mamaccānaṃ yathārahaṃ;</gatha>
    <gatha type="last">Datvā rajje yathāñāyaṃ, karaṃ yojesi gaṇhituṃ.</gatha>
    <hangnum nr="14"/>
    <gatha type="1"> Cirassaṃ parihīnaṃ so, dayāvāso mahīpati;</gatha>
    <gatha type="last">Pavattesi yathādhammaṃ, ṭhitadhammo vinicchayaṃ.</gatha>
    <hangnum nr="15"/>
    <gatha type="1"> Evaṃ samuddhaṭāneka, ripukaṇṭakasañcaye;</gatha>
    <gatha type="last">Niccaṃ rajjaṃ pasāsente, laṅkaṃsammānarissare.</gatha>
    <hangnum nr="16"/>
    <gatha type="1"> Chattaggāhakanātho ca, dhammagehakanāyako;</gatha>
    <gatha type="last">Tatheva seṭṭhinātho ca, iccete bhātaro tayo.</gatha>
    <hangnum nr="17"/>
    <gatha type="1"> Rañño virodhitaṃ yātā, phalātā jampudīpakaṃ;</gatha>
    <gatha type="last">Laṅkaṃ vīsatime vasse, ekenūne samotaruṃ.</gatha>
    <hangnum nr="18"/>
    <gatha type="1"> Te sabbe rohaṇaṃ raṭṭhaṃ, sabbaṃ malayamaṇḍalaṃ;</gatha>
    <gatha type="last">Sabbaṃ dakkhiṇapassañca, sahasā parivattayuṃ.</gatha>
    <hangnum nr="19"/>
    <gatha type="1"> Nipuṇo rohaṇaṃ gantvā, tathā malayamaṇḍalaṃ;</gatha>
    <gatha type="last">Nighātento bahū tattha, tattha paccatthike jane.</gatha>
    <hangnum nr="20"/>
    <gatha type="1"> Sammāvupasametvā taṃ, ṭhapetvā sacive tahiṃ;</gatha>
    <gatha type="last">Dakkhiṇo dakkhiṇaṃ desaṃ, sayaṃ gantvā mahabbalo.</gatha>
    <hangnum nr="21"/>
    <gatha type="1"> Pesetvā samaṇībhātu-vaṃsajaṃ sacivaṃ tadā;</gatha>
    <gatha type="last">Gāhetvā samareghore, vīro te sakaverino.</gatha>
    <hangnum nr="22"/>
    <gatha type="1"> Samāropiyasūlamhi, laṅkaṃ vigatakaṇṭakaṃ;</gatha>
    <gatha type="last">Kāretvāna nirātaṅkaṃ, pulatthipuramāgami.</gatha>
    <hangnum nr="23"/>
    <gatha type="1"> Vasantī  coḷavisaye, jagatipālarājinī;</gatha>
    <gatha type="last">Coḷahatthā pamuñcitvā, saddhiṃ dhītu kumāriyā.</gatha>
    <hangnum nr="24"/>
    <gatha type="1"> Līlāvatyābhidhānāya, nāvāmāruyha vegasā;</gatha>
    <gatha type="last">Laṃkādīpamhi otiṇṇā, passi laṃkissaraṃ tadā.</gatha>
    <hangnum nr="25"/>
    <gatha type="1"> Sutvā vaṃsakkamaṃ tassā, so ñatvā suddhavaṃsataṃ;</gatha>
    <gatha type="last">Līlāvatiṃ mahisitte, abhisiñci narissaro.</gatha>
    <hangnum nr="26"/>
    <gatha type="1"> Sā taṃ paṭicca rājānaṃ, mahesī dhītaraṃ labhi;</gatha>
    <gatha type="last">Nāmaṃ yasodharāti’ssā, akāsi dharaṇī pati.</gatha>
    <hangnum nr="27"/>
    <gatha type="1"> Merukandararaṭṭhena, saddhiṃ rājā sadhītaraṃ;</gatha>
    <gatha type="last">Vīravammassa pādāsi, sā labhi dhītaro duve.</gatha>
    <hangnum nr="28"/>
    <gatha type="1"> Samānanāmikā jeṭṭhā, sā mātā mahiyā ahu;</gatha>
    <gatha type="last">Sugalā nāmikā āsi, tāsu dvīsu kaṇiṭṭhikā.</gatha>
    <hangnum nr="29"/>
    <gatha type="1"> Kāliṅgadharaṇīpāla-vaṃsajaṃ cārudassanaṃ;</gatha>
    <gatha type="last">Tilokasundaraṃ nāma, sukumāraṃ kumārikaṃ.</gatha>
    <hangnum nr="30"/>
    <gatha type="1"> Kāliṅgaraṭṭhato rājā, āṇāpetvā ciraṭṭhitiṃ;</gatha>
    <gatha type="last">Nijavaṃsassa icchanto, mahesitte’bhi secayi.</gatha>
    <hangnum nr="31"/>
    <gatha type="1"> Subhaddā ca sumittā ca, lokanāthavhayāpi ca;</gatha>
    <gatha type="last">Ratanāvalī rūpavatī, itimā pañca dhītaro.</gatha>
    <hangnum nr="32"/>
    <gatha type="1"> Puttaṃ vikkamabāhuñca, sā labhī dhaññalakkhaṇaṃ;</gatha>
    <gatha type="last">Sampattā sā pajavuddhiṃ, haranti rājino mataṃ.</gatha>
    <hangnum nr="33"/>
    <gatha type="1"> Itthāgāresu sesesu, vītā samakulaṅganā;</gatha>
    <gatha type="last">Gabbho jātumahīpālaṃ, taṃ paṭicca na saṇṭhahi.</gatha>
    <hangnum nr="34"/>
    <gatha type="1"> Athekadivasaṃ rājā, amaccagaṇamajjhago;</gatha>
    <gatha type="last">Pilokiyaṭhibhā sabbā, dhītaro paṭipāṭiyā.</gatha>
    <hangnum nr="35"/>
    <gatha type="1"> Dhītu navamavasesānaṃ, ṭhapetvā ratanāvaliṃ;</gatha>
    <gatha type="last">Dhaññalakkhaṇasampanna-puttassuppattisucakaṃ.</gatha>
    <hangnum nr="36"/>
    <gatha type="1"> Lakkhaṇaṃ lakkhaṇaññū so, apassaṃ pemacegavā;</gatha>
    <gatha type="last">Ratanāvalimāhūya, tassā muddhani cumbiya.</gatha>
    <hangnum nr="37"/>
    <gatha type="1"> Tejoguṇehi  cāgehi, dhiyā sūrattanena ca;</gatha>
    <gatha type="last">Bhūte ca bhāvino ceva, sabbe bhūpe’tisāyino.</gatha>
    <hangnum nr="38"/>
    <gatha type="1"> Niccaṃ laṅkaṃ nirāsaṅka-mekacchattakameva ca;</gatha>
    <gatha type="last">Pavidhātuṃ samatthassa, sammāsāsanatāyino.</gatha>
    <hangnum nr="39"/>
    <gatha type="1"> Sobhanānekavattassa, imissā kucchihessati;</gatha>
    <gatha type="last">Puttassuppattiṭhānanti, muduto so samabravi.</gatha>
    <hangnum nr="40"/>
    <gatha type="1"> Yāvantassāpikhocoḷa-mahīpālassa nekaso;</gatha>
    <gatha type="last">Kulābhimānī rājā so, adatvāna kaṇīyasiṃ.</gatha>
    <hangnum nr="41"/>
    <gatha type="1"> Āṇāpetvā paṇḍurājaṃ, visuddhatvayasambhavaṃ;</gatha>
    <gatha type="last">Anujaṃ rājiniṃ vassa, mittavhayamadāsiso.</gatha>
    <hangnum nr="42"/>
    <gatha type="1"> Sāmāṇabharaṇaṃ kitti, sirī meghābhidhānakaṃ;</gatha>
    <gatha type="last">Sirivallabhanāmañca, janesi tanaye tayo.</gatha>
    <hangnum nr="43"/>
    <gatha type="1"> Subhadda vīrabāhussa, sumittaṃ jayabāhuno;</gatha>
    <gatha type="last">Mahatā parihārena, pādāsi dharaṇī pati.</gatha>
    <hangnum nr="44"/>
    <gatha type="1"> Adāsi māṇābharaṇe, dhītaraṃ ratanāvaliṃ;</gatha>
    <gatha type="last">Lokanāthavhayaṃ kitti sirimeghassa’dāsiso.</gatha>
    <hangnum nr="45"/>
    <gatha type="1"> Rūpatyabhidhānāya, dhītuyo paratāyahi;</gatha>
    <gatha type="last">Sarīrivallabhasādā, sugalavha kumārikaṃ.</gatha>
    <hangnum nr="46"/>
    <gatha type="1"> Madhukaṇṇavabhīmarāja, balakkāra sanāmake;</gatha>
    <gatha type="last">Mahesī bandhaverāja-putte sīhapurāgate.</gatha>
    <hangnum nr="47"/>
    <gatha type="1"> Passitvāna pahīpālo, tadā sañjātapītiko;</gatha>
    <gatha type="last">Tesaṃ pādāsi paccekaṃ, vuttiṃ so anurūpakaṃ.</gatha>
    <hangnum nr="48"/>
    <gatha type="1"> Te sabbe laddhasakkāra sammānādharaṇīpatiṃ;</gatha>
    <gatha type="last">Ārādhayantā sasataṃ, nivasiṃsu yathāruciṃ.</gatha>
    <hangnum nr="49"/>
    <gatha type="1"> Etesaṃ rājaputtānaṃ, sundarivhaṃ kaṇiṭṭhakaṃ;</gatha>
    <gatha type="last">Adā vikkamabāhussa, nijavaṃsaṭhitaṭṭhiko.</gatha>
    <hangnum nr="50"/>
    <gatha type="1"> Bhiyyo  vikkamabāhussa, tato līlāvatiṃ satiṃ;</gatha>
    <gatha type="last">Saha bhogena pādāsi, tadā bandhu hiterato.</gatha>
    <hangnum nr="51"/>
    <gatha type="1"> Vidhāya evaṃ sajane janindo;</gatha>
    <gatha type="2">Nissesato bhogasamappito;</gatha>
    <gatha type="3">Dayāparo ñātijanātamatthaṃ;</gatha>
    <gatha type="last">Samācarī nītipathānurūpaṃ.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Saṃgahakaraṇo nāma</centered>
    <centered>Sattapaññāsatimo paricchedo</centered>
  </text>
</tree>
