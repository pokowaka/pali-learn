<?xml version='1.0' encoding='UTF-8'?>
<tree text="Chacatt&#x101;l&#x12B;satima pariccheda" target="text">
  <text>
    <hangnum nr="1"/>
    <gatha type="1">Vāsaṃ-katvā sulabhapaccayaṃ;</gatha>
    <gatha type="last">Dāsi dhammarucinaṃ so, rājinī dīpakampi ca.</gatha>
    <hangnum nr="2"/>
    <gatha type="1"> Kāretvāna paricchedaṃ, mahānettādi pādikaṃ;</gatha>
    <gatha type="last">Tesameva adā koḷu-vāte so devatissakaṃ.</gatha>
    <hangnum nr="3"/>
    <gatha type="1"> Vahatthale ca so katvā, kadambagonanāmakaṃ;</gatha>
    <gatha type="last">Devapāḷimhi katvāna, gīrivhanagaraṃ tathā.</gatha>
    <hangnum nr="4"/>
    <gatha type="1"> Katvā antarasobbhamhi, devanāmaṃ vihārakaṃ;</gatha>
    <gatha type="last">Rājamātikamārāmaṃ, katvā’dā paṃsukūlinaṃ.</gatha>
    <hangnum nr="5"/>
    <gatha type="1"> Gokaṇṇakavihāre’kā, padhānagharameva ca;</gatha>
    <gatha type="last">Jiṇṇagehañca kāresi, vaḍḍhamānakabodhiyā.</gatha>
    <hangnum nr="6"/>
    <gatha type="1"> Saṅghamittavhaye ceva, aññattha ca mahāyaso;</gatha>
    <gatha type="last">Tattha tattha vihāresu, navakammamakārayi.</gatha>
    <hangnum nr="7"/>
    <gatha type="1"> Chabbīsati sahassāni, suvaṇṇānaṃ samappiya;</gatha>
    <gatha type="last">Jiṇṇāni paṭisaṅkhāsi, rājā cetiyapabbate.</gatha>
    <hangnum nr="8"/>
    <gatha type="1"> Tālavatthuvihārañca, kāretvā paṇṇabhattakaṃ;</gatha>
    <gatha type="last">Vihārassa mahāsena-narindavhassa dāpayi.</gatha>
    <hangnum nr="9"/>
    <gatha type="1"> Goṇḍigāmikavāpiñca, chinnaṃ bandhi yathā purā;</gatha>
    <gatha type="last">Dānabhaṇḍañca so sabbaṃ, sabbesaṃ dāsi pāṇinaṃ.</gatha>
    <hangnum nr="10"/>
    <gatha type="1"> Uposathaṃ  upavasati, saddhiṃ dīpajanehi so;</gatha>
    <gatha type="last">Dhammañca tesaṃ deseti, dātuṃ lokuttaraṃ sukhaṃ.</gatha>
    <hangnum nr="11"/>
    <gatha type="1"> Kammaṃ sovaggiyaṃ tassa, rajje sabbo samācari;</gatha>
    <gatha type="last">Yaṃ karoti mahīpālo, taṃ tassa kurute jano.</gatha>
    <hangnum nr="12"/>
    <gatha type="1"> Tasmā rājā mahāpañño, dhammameva samācare;</gatha>
    <gatha type="last">So nivutthanivutthamhi, ṭhāne hoti mahāyaso.</gatha>
    <hangnum nr="13"/>
    <gatha type="1"> Sampattaparivāro ca, ante gacchati nibbutiṃ;</gatha>
    <gatha type="last">Attatthañca paratthañca, tasmā passeyya buddhimā.</gatha>
    <hangnum nr="14"/>
    <gatha type="1"> Attanā yadi ekena, vinitena mahājanā;</gatha>
    <gatha type="last">Vinayaṃ yanti sabbepi, kotaṃ nāseyya paṇḍito.</gatha>
    <hangnum nr="15"/>
    <gatha type="1"> Payogo yo hi sattānaṃ, lohadvaya hitāvaho;</gatha>
    <gatha type="last">So tena akato natthi, rattandivamatandinā.</gatha>
    <hangnum nr="16"/>
    <gatha type="1"> Attano so nivatthāni, vatthāni sukhumāni ca;</gatha>
    <gatha type="last">Paṃsūkūlikabhikkhūnaṃ, cīvaratthāya dāpayi.</gatha>
    <hangnum nr="17"/>
    <gatha type="1"> Aṭṭhānaviniyogopi, saṅgaho vā virūpako;</gatha>
    <gatha type="last">Sāvajjo paribhogo vā, tassa nāhosi sabbaso.</gatha>
    <hangnum nr="18"/>
    <gatha type="1"> Ye ye sattā yadā hārā, tesaṃ taṃ taṃ sadāpayi;</gatha>
    <gatha type="last">Ye yena sukhī honti, te te tena sukhāpayī.</gatha>
    <hangnum nr="19"/>
    <gatha type="1"> Evaṃ puññāni katvāna, chabbassāni narādhipo;</gatha>
    <gatha type="last">Agamā devarājassa, santikaṃ santiyāvaho.</gatha>
    <hangnum nr="20"/>
    <gatha type="1"> Atha tassa nujo rājā, kassapo hoti khattiyo;</gatha>
    <gatha type="last">Samattho rajjabhārassa, vahituṃ pubbavuttino.</gatha>
    <hangnum nr="21"/>
    <gatha type="1"> Pitā viya niyaṃ puttaṃ, so saṅgaṇhi mahājanaṃ;</gatha>
    <gatha type="last">Dānena peyyavajjena, atthassa cariyāya ca.</gatha>
    <hangnum nr="22"/>
    <gatha type="1"> Ṭhānantarañca dāpesi, tassa tassa yathārahaṃ;</gatha>
    <gatha type="last">Sayaṃ bhuñjittha bhogepi, sabbadukkhavivajjito.</gatha>
    <hangnum nr="23"/>
    <gatha type="1"> Gīhinañceva bhikkhūnaṃ, brahmaṇānañca khattiyo;</gatha>
    <gatha type="last">Vattāpayi sakāvāre, māghātañceva kārayi.</gatha>
    <hangnum nr="24"/>
    <gatha type="1"> Macchatitthe duve ceva, āvāsaṃ heḷigāmakaṃ;</gatha>
    <gatha type="last">Vaṇijjagāmamārāmaṃ, kassapādīgiriṃ tathā.</gatha>
    <hangnum nr="25"/>
    <gatha type="1"> Tathā  ambatanavhañca, padhānaghara muttamaṃ; Bhogagāmañca</gatha>
    <paragraph>[Etthakassapassa rajjapaṭibaddhāya kathāya ūnatā dissati.]</paragraph>
    <hangnum nr="26"/>
    <gatha type="1"> Tesaṃ sabbakaniṭṭhopi, mahindo nāma khattiyo;</gatha>
    <gatha type="last">Sampattarajjo nāhosi, rājā rajja dhurandharo.</gatha>
    <hangnum nr="27"/>
    <gatha type="1"> Tassapi kira nilavho, sahāyo cīrasatthuto;</gatha>
    <gatha type="last">Mato pubbeva tasmā, so saranto taṃ na icchitaṃ.</gatha>
    <hangnum nr="28"/>
    <gatha type="1"> Ahorajjampi dīpamhi, na maññittha sukhāvahaṃ;</gatha>
    <gatha type="last">Abhāvena sahāyassa, sahāyā’tīva dullabhā.</gatha>
    <hangnum nr="29"/>
    <gatha type="1"> Teneva vuttaṃ muninā, dhammā yekeci lokiyā;</gatha>
    <gatha type="last">Tathā lokuttarā ceva, dhammā nibbānagāmino.</gatha>
    <hangnum nr="30"/>
    <gatha type="1"> Kalyāṇamittaṃ āgamma, sabbe te honti pāṇinaṃ;</gatha>
    <gatha type="last">Tasmā kalyāṇamittesu, kattabbo’ti sadā daro.</gatha>
    <hangnum nr="31"/>
    <gatha type="1"> Ādipādova so tasmā, hutvā rajjaṃ vicārayi;</gatha>
    <gatha type="last">Pāletuṃyeva dīpamhi, jivanto viya pāṇino.</gatha>
    <hangnum nr="32"/>
    <gatha type="1"> Kassapassa sabhātussa, puttaṃ so aggabodhikaṃ;</gatha>
    <gatha type="last">Ṭhapetvā oparajjamhi, datvā bhogamanappakaṃ.</gatha>
    <hangnum nr="33"/>
    <gatha type="1"> Desaṃ datvāna pācinaṃ, vasituṃ tattha pesiya;</gatha>
    <gatha type="last">Desaṃ dakkhiṇamādāsi, rāja puttassa attano.</gatha>
    <hangnum nr="34"/>
    <gatha type="1"> Mahāpāḷimhi dānañca, dāpesi dasavāhaṇaṃ;</gatha>
    <gatha type="last">Sabbe bhoge same’kāsi, yācanānaṃ saha’ttanā.</gatha>
    <hangnum nr="35"/>
    <gatha type="1"> Adatvā yācakānaṃ so, nu kiñci paribhuñjati;</gatha>
    <gatha type="last">Bhuttaṃ vā satiyā deti, dvi guṇaṃ attabhuttato.</gatha>
    <hangnum nr="36"/>
    <gatha type="1"> Sakanāmaṃ sakāresi, bhikkhunī na mupassayaṃ;</gatha>
    <gatha type="last">Pādānagaragallañca, ārāma mariyādakaṃ.</gatha>
    <hangnum nr="37"/>
    <gatha type="1"> Mahindataṭamārāmaṃ, sampatta catupaccayaṃ;</gatha>
    <gatha type="last">Aññampi bahudhā kāsi, puññaṃ puññaguṇerato.</gatha>
    <hangnum nr="38"/>
    <gatha type="1"> Tiṇī vassāni kāretvā, rajjameva mahāmati;</gatha>
    <gatha type="last">Gavesanto sahāyaṃ’va, devalokamupāgami.</gatha>
    <hangnum nr="39"/>
    <gatha type="1"> Vasanto  dakkhiṇe dese, aggabodhi kumārako;</gatha>
    <gatha type="last">Kenāpi karaṇīyena, nagaraṃ āgato ahu.</gatha>
    <hangnum nr="40"/>
    <gatha type="1"> Tasmiṃ tattha vasantamhi, ādipādo mahindako;</gatha>
    <gatha type="last">Mato āsi tato tassa, rajjaṃ hatthagataṃ ahu.</gatha>
    <hangnum nr="41"/>
    <gatha type="1"> So taṃ hatthagataṃ katvā, saṇṭhapetvāna sāsanaṃ;</gatha>
    <gatha type="last">Pācina desapatino, aggabodhissa pesayi.</gatha>
    <hangnum nr="42"/>
    <gatha type="1"> Sa āgantvā ahu rājā, silāmeghoti saññito;</gatha>
    <gatha type="last">Oparajje kumārañca, abhisiñcittha bhūpati.</gatha>
    <hangnum nr="43"/>
    <gatha type="1"> So rājā naṃ niyojetvā, cintā bhāraṃ vimuñciya;</gatha>
    <gatha type="last">Bhoge bhuñjatha tumheti, sayaṃ rajjaṃ vicārayi.</gatha>
    <hangnum nr="44"/>
    <gatha type="1"> Yathāyogaṃ janassesa-kāsi niggahasaṃgahe;</gatha>
    <gatha type="last">Dese ubbinayaṃ sabbaṃ, maggaṃ pāpesi cakkhumā.</gatha>
    <hangnum nr="45"/>
    <gatha type="1"> Evaṃ tesu vasantesu, otāraṃ pāpakammino;</gatha>
    <gatha type="last">Na labhantā vicintesuṃ, bhinditabbā ime iti.</gatha>
    <hangnum nr="46"/>
    <gatha type="1"> Rājānamupasaṅkamma, avocuṃ pisunaṃ raho;</gatha>
    <gatha type="last">Tuvaṃ rājāsi nāmena, rājā añño sabhāvaho.</gatha>
    <hangnum nr="47"/>
    <gatha type="1"> Uparājā ayaṃ rajjaṃ, gaṇhissati mahājanaṃ;</gatha>
    <gatha type="last">Saṅgayha na cireneva, hoti rājā na saṃsayo.</gatha>
    <hangnum nr="48"/>
    <gatha type="1"> Taṃ sutvāna mahīpālo, paribhijji kumārake;</gatha>
    <gatha type="last">Kumāropi vidhitvā taṃ, coro hutvāna rājindo.</gatha>
    <hangnum nr="49"/>
    <gatha type="1"> Palāyitvā sakaṃ desaṃ, saṅgaṇhitvā tahiṃ jane;</gatha>
    <gatha type="last">Mahantaṃ balamādāya, kātuṃ saṅgāma mārabhi.</gatha>
    <hangnum nr="50"/>
    <gatha type="1"> Kadalyādinivātamhi, saṅgāmo bhiṃsano ahu;</gatha>
    <gatha type="last">Gato tattha parājitvā, kumāro malayaṃ vaso.</gatha>
    <hangnum nr="51"/>
    <gatha type="1"> Tato rājā kataññū so, upakāraṃ sabhātuno;</gatha>
    <gatha type="last">Cintetvā rajjadānādiṃ, paridevittha pākaṭaṃ.</gatha>
    <hangnum nr="52"/>
    <gatha type="1"> Kumāropi ca taṃ sutvā, ahosi muducittako;</gatha>
    <gatha type="last">Evaṃ te aññamaññassa, siniddhantaṃ pakāsayuṃ.</gatha>
    <hangnum nr="53"/>
    <gatha type="1"> Rājā gantvā sayaṃyeva, malayaṃ ekako vaṃso;</gatha>
    <gatha type="last">Kumāraṃ taṃ samādāya, āgamittha sakaṃ puraṃ.</gatha>
    <hangnum nr="54"/>
    <gatha type="1"> Hoti  nissaṃsayaṃ [evaṃpi citto] atīva so;</gatha>
    <gatha type="last">Vivāhaṃ tena kāresi, dhītaraṃ saṅghanāmikaṃ.</gatha>
    <hangnum nr="55"/>
    <gatha type="1"> Tāya saddhiṃ vasanto so, vissattho tena rājinā;</gatha>
    <gatha type="last">Pahāraṃ tāya pādāsi, duṭṭho dosamhi kismiṃci.</gatha>
    <hangnum nr="56"/>
    <gatha type="1"> Pitaraṃ sā upāgamma, karuṇaṃ roditampati;</gatha>
    <gatha type="last">Akāraṇe maṃ māreti, dinno vo sāmiko iti.</gatha>
    <hangnum nr="57"/>
    <gatha type="1"> Sopi taṃ sutamatteva, dukkataṃ vata me iti;</gatha>
    <gatha type="last">Pabbājesi lahuṃ gantvā, bhikkhūnī na mupassayaṃ.</gatha>
    <hangnum nr="58"/>
    <gatha type="1"> Aggabodhisanāmotha, tassā mātula puttako;</gatha>
    <gatha type="last">Sucireneva kālena, tassaṃ sā rattamānaso.</gatha>
    <hangnum nr="59"/>
    <gatha type="1"> Kālo’yanti viditvāna, tamādāya palāyituṃ;</gatha>
    <gatha type="last">Aññato taṃ gahetvāna, gato ekova rohaṇaṃ.</gatha>
    <hangnum nr="60"/>
    <gatha type="1"> Aggabodhiṃ narindo so, aggabodhi namādiya;</gatha>
    <gatha type="last">Aggabodhiṃ nihantuṃ taṃ, rohaṇaṃ tamupāvīsi.</gatha>
    <hangnum nr="61"/>
    <gatha type="1"> Aggabodhi nisedhetvā, aggabodhiṃ sabhātaraṃ;</gatha>
    <gatha type="last">Apare pabbate hantu-maggabodhiṃ sayaṃ gato.</gatha>
    <hangnum nr="62"/>
    <gatha type="1"> Kasiṇaṃ rohaṇaṃ hattha-gataṃ katvā mahā balo;</gatha>
    <gatha type="last">Yujjhitvā tena taṃ gaṇhi, bhariyaṃ saṅghamattano.</gatha>
    <hangnum nr="63"/>
    <gatha type="1"> Tato paṭṭhāya sukhitā, samaggā te tayo janā;</gatha>
    <gatha type="last">Vissaṭṭhā aññamaññesu, vihariṃsu yathāruciṃ.</gatha>
    <hangnum nr="64"/>
    <gatha type="1"> Vāpāraniṃ akārāmaṃ, tathā māṇaggabodhikaṃ;</gatha>
    <gatha type="last">Sabhattuddesabhogañca, vihāre atiyuttare.</gatha>
    <hangnum nr="65"/>
    <gatha type="1"> Hatthi kucchivihāre ca, vihāre puna piṭṭhike;</gatha>
    <gatha type="last">Mahādīpariveṇe ca, pāsāde vāhadīpake.</gatha>
    <hangnum nr="66"/>
    <gatha type="1"> Thūpārāmamhi gehassa, dvāre ca parijiṇṇake;</gatha>
    <gatha type="last">Kāsi pākatikaṃ tattha, thambhe ca parivattayi.</gatha>
    <hangnum nr="67"/>
    <gatha type="1"> Evaṃ katvāna puññāni, puññāni ca yathābalaṃ;</gatha>
    <gatha type="last">Cattālīsatime vasse, yathākamma mupāgami.</gatha>
    <hangnum nr="68"/>
    <gatha type="1"> Athoparājā rājā’si, aggabodhi sirīdharo;</gatha>
    <gatha type="last">Tanayo so mahindassa, ādipādassa dhīmato.</gatha>
    <hangnum nr="69"/>
    <gatha type="1"> Sāsanampi  ca lokañca, saṅgaṇittha yathārahaṃ;</gatha>
    <gatha type="last">Oparajje’bhisiñcattha, mahindaṃ puttamattano.</gatha>
    <hangnum nr="70"/>
    <gatha type="1"> Mahābodhissa kāresi, gharaṃ jiṇṇaṃ navaṃ thiraṃ;</gatha>
    <gatha type="last">Ārāme dve ca kāresi, kaḷandaṃ mallavātakaṃ.</gatha>
    <hangnum nr="71"/>
    <gatha type="1"> Dhammakammehi sakkaccaṃ, sodhesi jinasāsanaṃ;</gatha>
    <gatha type="last">Vinicchananto dhammena, chindi kūṭaṭṭakārake.</gatha>
    <hangnum nr="72"/>
    <gatha type="1"> Bhesajjañca gilānānaṃ, maṅgalaṃ cāvamaṅgalaṃ;</gatha>
    <gatha type="last">Laṅkādīpamhi sakale, sayameva vicārayī.</gatha>
    <hangnum nr="73"/>
    <gatha type="1"> Salākabhattaṃ dāpesi, nikāyattaya vāsinaṃ;</gatha>
    <gatha type="last">Bhojanaṃ paṃsukūlīnaṃ, attayoggaṃ mahārahaṃ.</gatha>
    <hangnum nr="74"/>
    <gatha type="1"> Evamādīni katvāna, puññāni sasayaṃ vasī;</gatha>
    <gatha type="last">Cuto’si chahi vassehi, pulatthinagare vasaṃ.</gatha>
    <hangnum nr="75"/>
    <gatha type="1"> Tato pubbeva tassāsi, putto so yuvarājako;</gatha>
    <gatha type="last">Mato kira tato rajjaṃ, aputtaṃ taṃ tadā ahu.</gatha>
    <hangnum nr="76"/>
    <gatha type="1"> Putto mahindo nāmā’si, silā meghassa rājino;</gatha>
    <gatha type="last">Rajjayoggo mahāpuñño, lokasaṅgaṇha nakkhamo.</gatha>
    <hangnum nr="77"/>
    <gatha type="1"> Tassa jātadineyeva, rājā nakkhattapāṭhake;</gatha>
    <gatha type="last">Pucchitvā rajjayoggoti, sutvā tehi viyākataṃ.</gatha>
    <hangnum nr="78"/>
    <gatha type="1"> Datvā tesaṃ dhanaṃ sādhu, pavattiṃ taṃ nigūhayi;</gatha>
    <gatha type="last">Atha naṃ so vayappattaṃ, katvā senāpatiṃsakaṃ.</gatha>
    <hangnum nr="79"/>
    <gatha type="1"> Rajjaṃ vasseva katvāna, sabbaṃ hatthe sayaṃvasī;</gatha>
    <gatha type="last">So dhammena vicāresi, rāja kiccaṃ mahāmati.</gatha>
    <hangnum nr="80"/>
    <gatha type="1"> Matepi tasmiṃ tasmā so, aggabodhābhidhānino;</gatha>
    <gatha type="last">Senāpaccaṃ na gaṇhittha, nayaññū tassa hatthako.</gatha>
    <hangnum nr="81"/>
    <gatha type="1"> Tadā kenaci gantvā so, karaṇīyena rājino;</gatha>
    <gatha type="last">Samuddatīre vasati, mahātitthamhi paṭṭane.</gatha>
    <hangnum nr="82"/>
    <gatha type="1"> Sutvā so cūḷapituno, maraṇaṃ vegasā’gamā;</gatha>
    <gatha type="last">Corā rajjaṃ gahetvāna, nāseyyuṃ nagaraṃ iti.</gatha>
    <hangnum nr="83"/>
    <gatha type="1"> Tato uttaradesamhi, maṇḍalīkā saraṭṭhiyā;</gatha>
    <gatha type="last">Acchinditvāna taṃ desaṃ, chinnarājakaraṃ karuṃ.</gatha>
    <hangnum nr="84"/>
    <gatha type="1"> So  taṃ sutvā mahāseno, gantvā uttaradesakaṃ;</gatha>
    <gatha type="last">Sabbe nimmathayitvāna, maṇḍalī kesaraṭṭhiye.</gatha>
    <hangnum nr="85"/>
    <gatha type="1"> Gantvā rañño mataṭhānaṃ, disvā deviṃ parodiya;</gatha>
    <gatha type="last">Assāsetvā yathākālaṃ, idaṃ vacanamabravi.</gatha>
    <hangnum nr="86"/>
    <gatha type="1"> Mācintesi mahādevī, mato me sāmiko iti;</gatha>
    <gatha type="last">Rakkhissāmi ahaṃ dīpaṃ, tumhe rajjaṃ karissatha.</gatha>
    <hangnum nr="87"/>
    <gatha type="1"> Tuṇhibhūtā’dhivāsetvā, piyasā pāpabuddhikā;</gatha>
    <gatha type="last">Raho yojayī taṃ hantuṃ, vatthukāmā yathāruciṃ.</gatha>
    <hangnum nr="88"/>
    <gatha type="1"> Senāpati taṃ ñatvāna, tassā’rakkhaṃ vidhāya so;</gatha>
    <gatha type="last">Taṃ pakkhiyehi yujjhitvā, palāpesi mahājanaṃ.</gatha>
    <hangnum nr="89"/>
    <gatha type="1"> Tato deviṃ sabandhetvā, pakkhipitvāna yānake;</gatha>
    <gatha type="last">Ādāya taṃ puraṃ gantvā, rajjaṃ gaṇhi sasādhanaṃ.</gatha>
    <hangnum nr="90"/>
    <gatha type="1"> Atthi dappuḷa nāmo’pi,</gatha>
    <gatha type="2">Silā meghassa rājino;</gatha>
    <gatha type="3">Bhāgineyyo mahāseno,</gatha>
    <gatha type="last">Ādipādo mahā dhano.</gatha>
    <hangnum nr="91"/>
    <gatha type="1"> So senaṃ sannipātetvā, vasanto kāḷavāpiyaṃ;</gatha>
    <gatha type="last">Kātuṃ saṅgāma māgañchi, saṅgagāmappadesakaṃ.</gatha>
    <hangnum nr="92"/>
    <gatha type="1"> Senāpati pavattiṃ taṃ, sutvā sampannavāhano;</gatha>
    <gatha type="last">Deviñca taṃ samādāya, agamā tattha sajjukaṃ.</gatha>
    <hangnum nr="93"/>
    <gatha type="1"> Tesaṃ tatthasi saṅgāmo, ubhinnaṃ lomahaṃsano;</gatha>
    <gatha type="last">Ādipādo tadāsenaṃ, ohīyantaṃ samekkhiya.</gatha>
    <hangnum nr="94"/>
    <gatha type="1"> Palāyitvā āruhittha, acchaselaṃ savāhano;</gatha>
    <gatha type="last">Palāpetvāna taṃ tattha, senāpati sukhaṃ vasi.</gatha>
    <hangnum nr="95"/>
    <gatha type="1"> Suññaṃti nagaraṃ sutvā, maṇḍalīkāpi uttare;</gatha>
    <gatha type="last">Dese sabbe samāgamma, aggahesuṃ puraṃ tadā.</gatha>
    <hangnum nr="96"/>
    <gatha type="1"> So hi te paṭibāhesi, sūro dhīraparakkamo;</gatha>
    <gatha type="last">Athāgamma puraṃ rajjaṃ, vicāresi yathānayaṃ.</gatha>
    <hangnum nr="97"/>
    <gatha type="1"> Bhikkhusaṅghassa lokassa, macchānaṃ migapakkhinaṃ;</gatha>
    <gatha type="last">Ñātīnaṃ balakāyassa, kattabbaṃ sabbamācari.</gatha>
    <hangnum nr="98"/>
    <gatha type="1"> Pacchā  anu balappatto, dappulo malayaṃ gato;</gatha>
    <gatha type="last">Bhāgineyyo duve ceva, pakkositvāna rohaṇā.</gatha>
    <hangnum nr="99"/>
    <gatha type="1"> Raṭṭhe janapade sabbe, ādāya bahuvāhano;</gatha>
    <gatha type="last">Rattiyaṃ puramāgamma, samuddo viya otthari.</gatha>
    <hangnum nr="100"/>
    <gatha type="1"> Balakāyo puraṃ rundhi, ugghosento samantato;</gatha>
    <gatha type="last">Hesitena turaṅgānaṃ, koñcanāde nadantinaṃ.</gatha>
    <hangnum nr="101"/>
    <gatha type="1"> Tāḷāvacara saddānaṃ, kāhaḷānaṃ ravena ca;</gatha>
    <gatha type="last">Gajjitena bhaṭānañca, ākāsaṃ na tadā phali.</gatha>
    <hangnum nr="102"/>
    <gatha type="1"> Tadā senāpati disvā, mahāsenaṃ pamodiya;</gatha>
    <gatha type="last">Ārocesi avattiṃ taṃ, balakāyassa attano.</gatha>
    <hangnum nr="103"/>
    <gatha type="1"> Rājaputtā tayo ete, mahantaṃ balamādiya;</gatha>
    <gatha type="last">Nagaraṃ no’parundhiṃsu, kintu kattabba mettha vo.</gatha>
    <hangnum nr="104"/>
    <gatha type="1"> Evaṃ vuttā tamāhaṃsu, sūrā tassa raṇatthino;</gatha>
    <gatha type="last">Devāsevā dineyeva, sevakānaṃ na jīvitaṃ.</gatha>
    <hangnum nr="105"/>
    <gatha type="1"> Evaṃ bhūte sace kāle, ohīnā jīvibhatthino;</gatha>
    <gatha type="last">Posesi sāmi kiṃ kāla-mettakaṃ no yathā sukhaṃ.</gatha>
    <hangnum nr="106"/>
    <gatha type="1"> Vutte evaṃ saussāho, balaṃ sajjiya rattiyaṃ;</gatha>
    <gatha type="last">Uggate aruṇe hatthi-māruyha katakammakaṃ.</gatha>
    <hangnum nr="107"/>
    <gatha type="1"> Dvārene’kena nikkhamma, patanto asanī viya;</gatha>
    <gatha type="last">Saddhiṃ yo dhasahassehi, saṅgāmaṃ kāsi dussahaṃ.</gatha>
    <hangnum nr="108"/>
    <gatha type="1"> Balaṃ taṃ ādipādassa, nipphoṭetvā tato tato;</gatha>
    <gatha type="last">Sannipātiya ekajjhaṃ, niyattiṃ sampavedayi.</gatha>
    <hangnum nr="109"/>
    <gatha type="1"> Hatāvasese ādāya, ādipādopi dappuḷo;</gatha>
    <gatha type="last">Pubbaṇheva parājitvā, palāyitvā’ga rohaṇaṃ.</gatha>
    <hangnum nr="110"/>
    <gatha type="1"> Rājaputte duve ceva, rohaṇamhā tadā gate;</gatha>
    <gatha type="last">Jīvaggāhaṃ sagāhetvā, te ādāya puraṃ gato.</gatha>
    <hangnum nr="111"/>
    <gatha type="1"> Evaṃ pattajayo sūro, dīpe jāte nirākule;</gatha>
    <gatha type="last">Pācinadesaṃ sādhetuṃ, pesayittha savāhane.</gatha>
    <hangnum nr="112"/>
    <gatha type="1"> Tepi gantvāna desaṃ taṃ, uttaraṃ desameva ca;</gatha>
    <gatha type="last">Sādhayitvā’cireneva, saṅgahesuṃ mahābalaṃ.</gatha>
    <hangnum nr="113"/>
    <gatha type="1"> Rājāpi  taṃ mahādeviṃ, bhariyaṃ kāsi attano;</gatha>
    <gatha type="last">Pariccattuñca māretuṃ, na sakkāyanti cintiya.</gatha>
    <hangnum nr="114"/>
    <gatha type="1"> Tesaṃ saṃvāsamanvāya, gabbho āsi patiṭṭhito;</gatha>
    <gatha type="last">Puttaṃ vijāyi sādhañña-puññalakkhaṇasaññuttaṃ.</gatha>
    <hangnum nr="115"/>
    <gatha type="1"> Rañño sā’tipiyā āsi, tato paṭṭhāya sopi kho;</gatha>
    <gatha type="last">Puttassa tassa pādāsi, oparajjaṃ sabhogiyaṃ.</gatha>
    <hangnum nr="116"/>
    <gatha type="1"> Ṭhitā pācinadesamhi, ādipādā nisammataṃ;</gatha>
    <gatha type="last">Vinā so’yanti amhākaṃ, ubho hutvāna ekato.</gatha>
    <hangnum nr="117"/>
    <gatha type="1"> Dvīsu passesu senañca, samādāya mahādhanaṃ;</gatha>
    <gatha type="last">Sandhiṃbhātaramāhūya, katvārohaṇa desato.</gatha>
    <hangnum nr="118"/>
    <gatha type="1"> Gaṅgātīramhi vāsaṃ te, kappayiṃsu mahabbalā;</gatha>
    <gatha type="last">Rājā sabbaṃ nisamme’taṃ, maṇḍalīke tahiṃ tahiṃ.</gatha>
    <hangnum nr="119"/>
    <gatha type="1"> Ārādhetvā gahetvāna, duṭṭhe māriya kecana;</gatha>
    <gatha type="last">Rakkhaṃ datvāna nagare, kattabbaṃ sādhuyojiya.</gatha>
    <hangnum nr="120"/>
    <gatha type="1"> Mahāsenaṅgamādāya, mahesiñca tamādiya;</gatha>
    <gatha type="last">Khandhāvāraṃ niveseti, mahummāramhi gāmake.</gatha>
    <hangnum nr="121"/>
    <gatha type="1"> Tassāgamanamaññāya, ādipādāpi te tayo;</gatha>
    <gatha type="last">Koviḷāravhaye gāme, mahāyuddhaṃ pavattayuṃ.</gatha>
    <hangnum nr="122"/>
    <gatha type="1"> Atha rājā mahāseno, samugghātesi taṃ balaṃ;</gatha>
    <gatha type="last">Dappuḷo so palāyittha, ādi pādā duve hatā.</gatha>
    <hangnum nr="123"/>
    <gatha type="1"> Tatthāpi laddhavijayo, puramāgammabhūmipo;</gatha>
    <gatha type="last">Rājakiccaṃ vicāresi, mahādānaṃ pavattayi.</gatha>
    <hangnum nr="124"/>
    <gatha type="1"> Mahābodhi dumindassa, mahācetittayassa ca;</gatha>
    <gatha type="last">Dhātūnampi ca sakkaccaṃ, mahāpūjāmakārayī.</gatha>
    <hangnum nr="125"/>
    <gatha type="1"> Rohaṇaṃ samupāgamma, dappuḷo so tamāgato;</gatha>
    <gatha type="last">Balaṃ sampaṭipādesi, yujjhituṃ puna rājinā.</gatha>
    <hangnum nr="126"/>
    <gatha type="1"> Rājā so puttanattānaṃ, desaṃ kātuṃ nirākulaṃ;</gatha>
    <gatha type="last">Thūpārāmamhi sabbepi, sannipātiya bhikkhavo.</gatha>
    <hangnum nr="127"/>
    <gatha type="1"> Aññepi ca mahāpaññe, yuttā yuttivisārade;</gatha>
    <gatha type="last">Rājadhammesu sabbesu, nipuṇo nayakovido.</gatha>
    <hangnum nr="128"/>
    <gatha type="1"> Ārocetvā  pavattiṃ taṃ, tehi sammā pakāsito;</gatha>
    <gatha type="last">Caturaṅgamahāseno, sabbūpakaraṇānugo.</gatha>
    <hangnum nr="129"/>
    <gatha type="1"> Dīpe sabbattha yojetvā, kattabbaṃ nagarepi ca;</gatha>
    <gatha type="last">Nikkhanto na cireneva, agamā mārapabbataṃ.</gatha>
    <hangnum nr="130"/>
    <gatha type="1"> Sammadditvāna taṃ desaṃ, khippaṃ pabbatamāruhī;</gatha>
    <gatha type="last">Taṃ disvā rohaṇe sabbe, bhītā taṃ vasamāgamuṃ.</gatha>
    <hangnum nr="131"/>
    <gatha type="1"> Tato sandhiṃ karitvāna, dappuḷena sadappako;</gatha>
    <gatha type="last">Hatthī asse ca maṇayo, gahetvā tassa hatthato.</gatha>
    <hangnum nr="132"/>
    <gatha type="1"> Gāḷhagaṅgañca katvāna, sīmaṃ rohaṇabhoginaṃ;</gatha>
    <gatha type="last">Oragaṅgaṃ samādāya, rājabhogamakārayi.</gatha>
    <hangnum nr="133"/>
    <gatha type="1"> Dīpamevaṃ mahātejo, katvā vigatakaṇṭakaṃ;</gatha>
    <gatha type="1">Ekātapatto āgamma, puraṃ vasi yathāsukhaṃ.</gatha>
    <hangnum nr="134"/>
    <gatha type="1"> Pariveṇaṃ sakāresi, rājā dāmavihārakaṃ;</gatha>
    <gatha type="last">Tathā sanniratitthañca, pulatthinagare vibhū.</gatha>
    <hangnum nr="135"/>
    <gatha type="1"> Mahālekhañca kāresi, pariveṇamabhayā cale;</gatha>
    <gatha type="last">Tathā ratanapāsādaṃ, tatheva sumanoharaṃ.</gatha>
    <hangnum nr="136"/>
    <gatha type="1"> Anekabhūmaṃ kāretvā, vejayantamivāparaṃ;</gatha>
    <gatha type="last">Tathā satasahassehi, tīhi ceva mahādhano.</gatha>
    <hangnum nr="137"/>
    <gatha type="1"> Jambonadatuvaṇṇassa, sahassehi ca saṭṭhihi;</gatha>
    <gatha type="last">Bimbaṃ satthussa kāretvā, nagghaṃ cūḷāmaṇiyutaṃ.</gatha>
    <hangnum nr="138"/>
    <gatha type="1"> Pūjaṃ sabbopahārena, kāretvāna mahārahaṃ;</gatha>
    <gatha type="last">Pāsādamahane sabbaṃ, rajjaṃ ossajji attano.</gatha>
    <hangnum nr="139"/>
    <gatha type="1"> Bodhisattañca kāretvā, rājānaṃ sumanoharaṃ;</gatha>
    <gatha type="last">Saṇṭhapitthasilā meghe, cāruṃ bhikkhūnupassaye.</gatha>
    <hangnum nr="140"/>
    <gatha type="1"> Thūpārāmamhi thupassa, kāsi sovaṇṇakañcukaṃ;</gatha>
    <gatha type="last">Paṭṭaṃ katvā vicitatthaṃ, rajataṃ antarantarā.</gatha>
    <hangnum nr="141"/>
    <gatha type="1"> Tasmiṃyeva ca pāsādaṃ, parijiṇṇaṃ sakārayi;</gatha>
    <gatha type="last">Abhidhammaṃ kathāpesi, kārāpetvā mahāmahaṃ.</gatha>
    <hangnum nr="142"/>
    <gatha type="1"> Mahātherena satimā, hemasālinivāsinā;</gatha>
    <gatha type="last">Tattha pokkharaṇiñcassa, paribhogāya kārayi.</gatha>
    <hangnum nr="143"/>
    <gatha type="1"> Jiṇṇe  devakūle katvā, bahuke tattha tattha so;</gatha>
    <gatha type="last">Devānaṃ paṭimāyo ca, kārayittha mahārahā.</gatha>
    <hangnum nr="144"/>
    <gatha type="1"> Brāhmaṇānañca datvāna, paccagghaṃ rājabhojanaṃ;</gatha>
    <gatha type="last">Pāyesi khīraṃ sovaṇṇa-taṭṭakehi sasakkharaṃ.</gatha>
    <hangnum nr="145"/>
    <gatha type="1"> Usabhe paṅgulānañca, jīvikañca sadāpayī;</gatha>
    <gatha type="last">Damiḷānantu pādāsi, asse goṇe agaṇhataṃ.</gatha>
    <hangnum nr="146"/>
    <gatha type="1"> Anāthā ye salajjā ca, te ca saṅgaṇhi so raho;</gatha>
    <gatha type="last">Asaṃgahito dīpamhi, natthi tena yathārahaṃ.</gatha>
    <hangnum nr="147"/>
    <gatha type="1"> Dātabboti kathaṃ gunna-mahāro so vicintiya;</gatha>
    <gatha type="last">Sasse khīragate’dāsi, tesaṃ khettasahassake.</gatha>
    <hangnum nr="148"/>
    <gatha type="1"> Kāḷavāpimhi so vāri-sampātaṃ kārayi thiraṃ;</gatha>
    <gatha type="last">Puññamevaṃ vidhaṃ tassa, appameyyaṃ bahuṃ kira.</gatha>
    <hangnum nr="149"/>
    <gatha type="1"> Tassa putto tadā āsi, yuvarājā divaṅgato;</gatha>
    <gatha type="last">Jāto senāpati kāle, aparo atthi dārako.</gatha>
    <hangnum nr="150"/>
    <gatha type="1"> Taṃ rājā rājaputtehi, bhīto rājāraho iti;</gatha>
    <gatha type="last">Māretuṃ taṃ na sakkonti, vaḍḍhapesi yathā tathā.</gatha>
    <hangnum nr="151"/>
    <gatha type="1"> Arīhi nagare ruddhe, pitaraṃ so kirekadā;</gatha>
    <gatha type="last">Upasaṅkamma yācittha, saṅgamāvacaraṃ gajaṃ.</gatha>
    <hangnum nr="152"/>
    <gatha type="1"> So dāpesi mahānāgaṃ, ghoraṃ mārakarūpamaṃ;</gatha>
    <gatha type="last">Katahatthaṃ balañceva, sabbāyudha visāradaṃ.</gatha>
    <hangnum nr="153"/>
    <gatha type="1"> Kāloyamīti mantvā so, bandhitvā churikaṃ tadā;</gatha>
    <gatha type="last">Kuñjaraṃ varamāruyha, nikkhamma nagarā bahi.</gatha>
    <hangnum nr="154"/>
    <gatha type="1"> Viddhaṃsetvā balaṃ sabbaṃ, dujjayaṃ jayamaggahī;</gatha>
    <gatha type="last">Rājā disvā pasanno taṃ, senāpaccañca tassa’dā.</gatha>
    <hangnum nr="155"/>
    <gatha type="1"> Esova kira gantvāna, sabalo desamuttaraṃ;</gatha>
    <gatha type="last">Palāpesi sasenaṃ taṃ, ādipādañca dappulaṃ.</gatha>
    <hangnum nr="156"/>
    <gatha type="1"> Baddhavero tato’hosi, dappuḷo tamhi sādhukaṃ;</gatha>
    <gatha type="last">Mahāummārayuddhamhi, disvā tamatīkodhavā.</gatha>
    <hangnum nr="157"/>
    <gatha type="1"> Sīghaṃ pesesi taṃ hantuṃ, hatthimāruḷhamattanā;</gatha>
    <gatha type="last">Ovijjhiya palāpesi, tamesa sakadantīnā.</gatha>
    <hangnum nr="158"/>
    <gatha type="1"> Disvā  tamatisantuṭṭho, aññesañca abhāvato;</gatha>
    <gatha type="last">Rajjayoge adā tassa, uparājattamattano.</gatha>
    <hangnum nr="159"/>
    <gatha type="1"> Evaṃ vīsati vassāni, dīpametaṃ subhuñjiya;</gatha>
    <gatha type="last">Vipākaṃ puññakammassa, bhuñjituñca divaṅgato.</gatha>
    <hangnum nr="160"/>
    <gatha type="1"> Evaṃ anekehi nayehi thaddhā;</gatha>
    <gatha type="2">Janassa dukkhehi virūpakehi;</gatha>
    <gatha type="3">Bhogā vinassanti khaṇe na sabbe;</gatha>
    <gatha type="last">Aho tahiṃyeva ramanti bālā.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Cha rājako nāma</centered>
    <centered>Chacattālīsatimo paricchedo.</centered>
  </text>
</tree>
