<?xml version='1.0' encoding='UTF-8'?>
<tree text="V&#x12B;satima pariccheda" target="text">
  <text>
    <subhead>Theraparinibbānaṃ</subhead>
    <hangnum nr="1"/>
    <gatha type="1"> Aṭṭhārasamhi vassamhi, dhammāsokassa rājino;</gatha>
    <gatha type="last">Mahāmeghavanārāme, mahābodhi patiṭṭhati.</gatha>
    <hangnum nr="2"/>
    <gatha type="1"> Tato dvādasame vasse, mahesī tassa rājino;</gatha>
    <gatha type="last">Piyā asandhīmittā sā, matā sambuddhamāmakā.</gatha>
    <hangnum nr="3"/>
    <gatha type="1"> Tato catutthe vassamhi, dhammāsoko mahīpati;</gatha>
    <gatha type="last">Tissarakkha mahesitte, ṭhapesi visamāsayaṃ.</gatha>
    <hangnum nr="4"/>
    <gatha type="1"> Tato tu tatiye vasse, sābālā rūpamāninī;</gatha>
    <gatha type="last">‘‘Mayāpi ca ayaṃ rājā, mahābodhiṃ ma māyati’’.</gatha>
    <hangnum nr="5"/>
    <gatha type="1"> Iti kodhavasaṃ gantvā, attano’nattha kārikā;</gatha>
    <gatha type="last">Maṇḍukaṇṭakayogena, mahābodhi maghā tayi.</gatha>
    <hangnum nr="6"/>
    <gatha type="1"> Tato  ca tutthevassamhi, dhammā soko mahāyaso;</gatha>
    <gatha type="last">Anicca tāva saṃpatto, sattatiṃsasamā ime.</gatha>
    <hangnum nr="7"/>
    <gatha type="1"> Devānaṃ piyatisso tu, rājā dhammaguṇe rato;</gatha>
    <gatha type="last">Mahāvihāre navakammaṃ, tathā cetiyapabbate.</gatha>
    <hangnum nr="8"/>
    <gatha type="1"> Thūpārāme navakammaṃ, niṭṭhāpetvā yathārahaṃ;</gatha>
    <gatha type="last">Dīpappasādakaṃ theraṃ, pucchi pucchitakovidaṃ.</gatha>
    <hangnum nr="9"/>
    <gatha type="1"> Kārāpessamahaṃ bhante, vihāresu bahū idha;</gatha>
    <gatha type="last">Patiṭṭhāpetuṃ thūpesu, kathaṃ lacchāma dhātuyo.</gatha>
    <hangnum nr="10"/>
    <gatha type="1"> Sambuddhapattaṃ pūretvā, sumanenā’haṭā idha;</gatha>
    <gatha type="last">Cetiyapabbate rāja, ṭhapitā atthi dhātuyo.</gatha>
    <hangnum nr="11"/>
    <gatha type="1"> Hatthikkhandhe ṭhapetvā tā, dhātuyo idha āhara;</gatha>
    <gatha type="last">Iti vutto satherena, tathā āhari dhātuyo.</gatha>
    <hangnum nr="12"/>
    <gatha type="1"> Vihāre kārayitvāna, ṭhāne yojanayojane;</gatha>
    <gatha type="last">Dhātuyo tattha thūpesu, nidhāpesi yathārahaṃ.</gatha>
    <hangnum nr="13"/>
    <gatha type="1"> Sambuddhabhuttapattaṃ tu, rājavatthughare subhe;</gatha>
    <gatha type="last">Ṭhapayitvāna pūjesi, nānāpūjāhi sabbadā.</gatha>
    <hangnum nr="14"/>
    <gatha type="1"> Pañcasatehi’ssareti, mahātherassa santike;</gatha>
    <gatha type="last">Pabbajjavasitaṭhāne, issarasamaṇako ahu.</gatha>
    <hangnum nr="15"/>
    <gatha type="1"> Pañcasatehi vassehi, mahātherassa santike;</gatha>
    <gatha type="last">Pabbajjavasitaṭhāne, tathā vassagiri ahu.</gatha>
    <hangnum nr="16"/>
    <gatha type="1"> Yā yā mahāmahindena, therena vasitā guhā;</gatha>
    <gatha type="last">Sapabbatavihāresu, sā mahindaguhā ahu.</gatha>
    <hangnum nr="17"/>
    <gatha type="1"> Mahāvihāraṃ paṭhamaṃ, dutiyaṃ cetiyavhayaṃ;</gatha>
    <gatha type="last">Thūpārāmaṃ tu tatiyaṃ, thūpapubbaṅgamaṃ subhaṃ.</gatha>
    <hangnum nr="18"/>
    <gatha type="1"> Catutthaṃ tu mahābodhi-patiṭṭhāpanameva ca;</gatha>
    <gatha type="last">Thūpaṭhānīyabhūtassa, pañcamaṃ pana sādhukaṃ.</gatha>
    <hangnum nr="19"/>
    <gatha type="1"> Mahācetiyaṭhānamhi, silāthūpassa cāruno;</gatha>
    <gatha type="last">Sambuddhagīvādhātussa, patiṭṭhāpanameva ca.</gatha>
    <hangnum nr="20"/>
    <gatha type="1"> Issarasamaṇaṃ  chaṭṭhaṃ, tissavāpintusattamaṃ;</gatha>
    <gatha type="last">Aṭṭhamaṃ paṭhamaṃ thūpaṃ, navamaṃ vassagirivhayaṃ.</gatha>
    <hangnum nr="21"/>
    <gatha type="1"> Upāsikāvhayaṃ rammaṃ, tathā hatthāḷhakavhayaṃ;</gatha>
    <gatha type="last">Bhikkhunupassake dve’me, bhikkhunī phāsukāraṇā.</gatha>
    <hangnum nr="22"/>
    <gatha type="1"> Hatthāḷhake osaritvā, bhikkhunīnaṃ upassaye;</gatha>
    <gatha type="last">Gantvāna bhikkhusaṅghena, bhattaggahaṇakāraṇā.</gatha>
    <hangnum nr="23"/>
    <gatha type="1"> Hattasālaṃ sūpahāraṃ, mahāpāḷikanāmakaṃ;</gatha>
    <gatha type="last">Sabbupakaraṇūpetaṃ, sampattaparicārikaṃ.</gatha>
    <hangnum nr="24"/>
    <gatha type="1"> Tathā bhikkhusahassassa, saparikkhāramuttamaṃ;</gatha>
    <gatha type="last">Pavāraṇāya dānañca, anuvassakameva ca.</gatha>
    <hangnum nr="25"/>
    <gatha type="1"> Nāgadīpe jambukola-vihāraṃ ta mhipaṭṭane;</gatha>
    <gatha type="last">Tissamahāvihārañca, pācīnārāma meva ca.</gatha>
    <hangnum nr="26"/>
    <gatha type="1"> Iti etāni kammāni, laṃkājanahitatthiko;</gatha>
    <gatha type="last">Devānaṃpiyatisso so, laṃkindo puññapaññavā.</gatha>
    <hangnum nr="27"/>
    <gatha type="1"> Paṭhameyeva vassamhi, kārāpesi guṇappiyo;</gatha>
    <gatha type="last">Yāva jīvantunekāni, puññakammāni ācini.</gatha>
    <hangnum nr="28"/>
    <gatha type="1"> Ayaṃ dīpo ahu ṭhito, vijite tassa rājino;</gatha>
    <gatha type="last">Vassāni cattālīsaṃ so, rājā rajjamakārayi.</gatha>
    <hangnum nr="29"/>
    <gatha type="1"> Tassa’cca ye taṃ kaniṭṭho, uttiyo iti vissuto;</gatha>
    <gatha type="last">Rājaputto aputtaṃ taṃ, rajjaṃ kāresi sādhukaṃ.</gatha>
    <hangnum nr="30"/>
    <gatha type="1"> Mahāmahindatthero tu, jinasāsanamuttamaṃ;</gatha>
    <gatha type="last">Pariyattiṃ paṭipattiṃ, paṭivedhañca sādhukaṃ.</gatha>
    <hangnum nr="31"/>
    <gatha type="1"> Laṃkādīpamhi dīpetvā, laṃkādīpo mahāgaṇi;</gatha>
    <gatha type="last">Laṃkāyaso satthu kappo, katvā laṃkāhitaṃ bahuṃ.</gatha>
    <hangnum nr="32"/>
    <gatha type="1"> Tassa uttiyarājassa, jayavassamhi aṭṭhame;</gatha>
    <gatha type="last">Antovassaṃ saṭṭhivasso, cetiyapabbate vasaṃ.</gatha>
    <hangnum nr="33"/>
    <gatha type="1"> Assayujassa māsassa, sukkapakkhaṭhame dine;</gatha>
    <gatha type="last">Parinibbāyite netaṃ, dinaṃ tannāmakaṃ ahu.</gatha>
    <hangnum nr="34"/>
    <gatha type="1"> [Nibbutassa  mahindassa, aṭṭhamiyaṃ dine pana,</gatha>
    <gatha type="last">Tena taṃ divasaṃ nāma, aṭṭhamiyāti sammataṃ.]</gatha>
    <hangnum nr="35"/>
    <gatha type="1"> Taṃ sutvā uttiyo rājā, sokasallasamappito;</gatha>
    <gatha type="last">Gantvāna theraṃ vanditvā kanditvā bahudhā bahuṃ.</gatha>
    <hangnum nr="36"/>
    <gatha type="1"> Āsittagandhatelāya, bahuṃ sovaṇṇadoṇiyā;</gatha>
    <gatha type="last">Theradebhaṃ khipāpetvā, taṃ doṇiṃ sādhuphussitaṃ.</gatha>
    <hangnum nr="37"/>
    <gatha type="1"> Sovaṇṇakūṭāgāramhi, ṭhapāpetvā alaṅkate;</gatha>
    <gatha type="last">Kūṭāgāraṃ gāhayitvā, kārento sādhukīḷitaṃ.</gatha>
    <hangnum nr="38"/>
    <gatha type="1"> Mahatā ca janoghena, āgatenatato tato;</gatha>
    <gatha type="last">Mahatā ca baloghena, kārento pūjanāvidhiṃ.</gatha>
    <hangnum nr="39"/>
    <gatha type="1"> Alaṅkatena maggena, bahudhā’laṅkataṃ puraṃ;</gatha>
    <gatha type="last">Ānayitvāna nagare, cāretvā rājavīthiyo.</gatha>
    <hangnum nr="40"/>
    <gatha type="1"> Mahāvihāraṃ ānetvā, ettha pañhambamāḷake;</gatha>
    <gatha type="last">Kuṭāgāraṃ ṭhapāpetvā, sattāhaṃ so mahīpati.</gatha>
    <hangnum nr="41"/>
    <gatha type="1"> Toraṇaddhajapupphehi, gandhapuṇṇaghaṭehi ca;</gatha>
    <gatha type="last">Vihārañca samantā ca, maṇḍihaṃ yojanattayaṃ.</gatha>
    <hangnum nr="42"/>
    <gatha type="1"> Ahu rājānubhāvena, dīpantu sakalaṃ pana;</gatha>
    <gatha type="last">Ānubhāvena devānaṃ, tathevā’laṅkataṃ ahu.</gatha>
    <hangnum nr="43"/>
    <gatha type="1"> Nānāpūjaṃ kārayitvā, sattāhaṃ so mahīpati;</gatha>
    <gatha type="last">Puratthimadisābhāge, therānaṃ baddhamāḷake.</gatha>
    <hangnum nr="44"/>
    <gatha type="1"> Kāretvā gandhacitakaṃ, mahāthūpaṃ padakkhiṇaṃ;</gatha>
    <gatha type="last">Karonto tattha netvā taṃ, kūṭāgāraṃ manoramaṃ.</gatha>
    <hangnum nr="45"/>
    <gatha type="1"> Citakamhi ṭhapāpetvā, sakkāraṃ antimaṃ akā;</gatha>
    <gatha type="last">Cetiyañcettha kāresi, gāhā petvāna dhātuyo.</gatha>
    <hangnum nr="46"/>
    <gatha type="1"> Upaḍḍhadhātuṃ  gāhetvā, cetiye pabbatepi ca;</gatha>
    <gatha type="last">Sabbesu ca vihāresu, thūpe kāresi khattiyo.</gatha>
    <hangnum nr="47"/>
    <gatha type="1"> Isino dehanikkhepa-kataṭhānañhi tassa taṃ;</gatha>
    <gatha type="last">Vuccate bahumānena, isibhūmaṅganaṃ iti.</gatha>
    <hangnum nr="48"/>
    <gatha type="1"> Tato pabhutya’riyānaṃ, samantā yojanattaye;</gatha>
    <gatha type="last">Sarīraṃ āharitvāna, tamhi desamhi ḍayhati.</gatha>
    <hangnum nr="49"/>
    <gatha type="1"> Saṅghamittā mahātherī, mahā’bhiññā mahāmatī;</gatha>
    <gatha type="last">Katvā sāsanakiccāni, tathā lokahitaṃ bahuṃ.</gatha>
    <hangnum nr="50"/>
    <gatha type="1"> Ekūnasaṭṭhivassā sā, uttiyasse’va rājino;</gatha>
    <gatha type="last">Vassamhi navame kheme, hatthāḷhakaupassaye.</gatha>
    <hangnum nr="51"/>
    <gatha type="1"> Vasantī parinibbāyī, rājā tassāpi kārayi;</gatha>
    <gatha type="last">Therassa viya sattāhaṃ, pūjāsakkāra muttamaṃ.</gatha>
    <hangnum nr="52"/>
    <gatha type="1"> Sabbā alaṅkatā laṃkā, therassa viya āsi ca;</gatha>
    <gatha type="last">Kūṭāgāragataṃ theri-dehaṃ sattadinaccaye.</gatha>
    <hangnum nr="53"/>
    <gatha type="1"> Nikkhāmetvāna nagaraṃ, thūparāma puratthato;</gatha>
    <gatha type="last">Cittasālā samīpamhi, mahābodhipa dassaye.</gatha>
    <hangnum nr="54"/>
    <gatha type="1"> Theriyā vuṭṭhaṭhānamhi, aggikicca makārayi;</gatha>
    <gatha type="last">Thūpañca tattha kāresi, uttiyo so mahīpati.</gatha>
    <hangnum nr="55"/>
    <gatha type="1"> Pañcāpi te mahātherā, therāriṭṭhādayopi ca;</gatha>
    <gatha type="last">Tathā’neka sahassāni, bhikkhu khīṇāsavāpi ca.</gatha>
    <hangnum nr="56"/>
    <gatha type="1"> Saṅghamittā pabhutiyo, tā ca dvādasatheriyo;</gatha>
    <gatha type="last">Khīṇāsavā bhikkhuniyo, sahassāni bahūni ca.</gatha>
    <hangnum nr="57"/>
    <gatha type="1"> Bahussutā mahāpaññā, vinayādijānāgamaṃ;</gatha>
    <gatha type="last">Jotayitvāna kālena, payātā’niccatāvasaṃ.</gatha>
    <hangnum nr="58"/>
    <gatha type="1"> Dasavassāni so rājā, rajjaṃ kāresi uttiyo;</gatha>
    <gatha type="last">Evaṃ aniccatā esā, sabbalokavināsinī.</gatha>
    <hangnum nr="59"/>
    <gatha type="1"> Taṃ  etaṃ atisāhasaṃ atibalaṃ na vāriyaṃ naro;</gatha>
    <gatha type="2">Jānantopi aniccataṃ bhavagate nibbindateneva ca;</gatha>
    <gatha type="3">Nibbindo viratiṃ ratiṃ na kurute pāpehi puññehi ca;</gatha>
    <gatha type="last">Tasse’sāatimohajālabalatājānampi sammuyhatīti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Theraparinibbānaṃ nāma</centered>
    <centered>Vīsatimo paricchedo.</centered>
  </text>
</tree>
