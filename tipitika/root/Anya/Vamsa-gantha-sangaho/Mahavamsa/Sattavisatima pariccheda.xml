<?xml version='1.0' encoding='UTF-8'?>
<tree text="Sattav&#x12B;satima pariccheda" target="text">
  <text>
    <subhead>Lohapāsādamaho</subhead>
    <hangnum nr="1"/>
    <gatha type="1"> Tato rājā vicintesi, vissutaṃ sussutaṃ sutaṃ;</gatha>
    <gatha type="last">Mahāpañño sadā puñño, paññāya katanicchayo.</gatha>
    <hangnum nr="2"/>
    <gatha type="1"> ‘‘Dīpappasādako thero, rājino ayyakassa me;</gatha>
    <gatha type="last">Evaṃ kirāhanattā te, duṭṭhagāmaṇibhūpati.</gatha>
    <hangnum nr="3"/>
    <gatha type="1"> Mahāpuñño mahāthūpaṃ, soṇṇamāliṃ manoramaṃ;</gatha>
    <gatha type="last">Vīsaṃhatthasataṃ uccaṃ, kāressati anāgate.</gatha>
    <hangnum nr="4"/>
    <gatha type="1"> Puno uposathāgāraṃ, nānāratanamaṇḍitaṃ;</gatha>
    <gatha type="last">Navabhūmaṃ karitvāna, lohapāsāda meva ca.</gatha>
    <hangnum nr="5"/>
    <gatha type="1"> Iti cintiya bhūmindo, likhitvevaṃ ṭhapāpitaṃ;</gatha>
    <gatha type="last">Pekkhāpento rājagehe, ṭhitaṃ eva karaṇḍake.</gatha>
    <hangnum nr="6"/>
    <gatha type="1"> Sovaṇṇapaṭṭaṃ laddhāna, lekhaṃ tattha avācayi;</gatha>
    <gatha type="last">‘‘Cattālīsasataṃ vassaṃ, atikkamma anāgate.</gatha>
    <hangnum nr="7"/>
    <gatha type="1"> Kākavaṇṇasuto  duṭṭha-gāmaṇimanujādhipo;</gatha>
    <gatha type="last">Idañcidañca evañca, kāressatī’’ti vācitaṃ.</gatha>
    <hangnum nr="8"/>
    <gatha type="1"> Sutvā haṭṭho udānetvā, appoṭṭhesi mahīpati;</gatha>
    <gatha type="last">Tato pāto’va gantvāna, mahāmeghavanaṃ subhaṃ.</gatha>
    <hangnum nr="9"/>
    <gatha type="1"> Sannipātaṃ kārayitvā, bhikkhusaṅghassa abravi;</gatha>
    <gatha type="last">‘‘Vimānatulyaṃ pāsādaṃ, kārayissāmi vo ahaṃ.</gatha>
    <hangnum nr="10"/>
    <gatha type="1"> Dibbaṃ vimānaṃ pesetvā, tadā lekhaṃ adātha me’’;</gatha>
    <gatha type="last">Bhikkhusaṅgho visajjesi, aṭṭha khīṇāsave tahiṃ.</gatha>
    <hangnum nr="11"/>
    <gatha type="1"> Kassapamunino kāle, asoko nāma brāhmaṇo;</gatha>
    <gatha type="last">Aṭṭha salākabhattāni, saṅghassa pariṇāmiya.</gatha>
    <hangnum nr="12"/>
    <gatha type="1"> Bharaṇiṃ nāma dāsiṃ so, ‘‘niccaṃ dehī’’ti abravi;</gatha>
    <gatha type="last">Datvā sā tāni sakkaccaṃ, yāvajīvaṃ tato cutā.</gatha>
    <hangnum nr="13"/>
    <gatha type="1"> Ākāsaṭṭhavimānamhi, nibbattirucire subhe;</gatha>
    <gatha type="last">Accharānaṃ sahassena, sadā’si parivāritā.</gatha>
    <hangnum nr="14"/>
    <gatha type="1"> Tassā ratanapāsādo, dvādasayojanuggato;</gatha>
    <gatha type="last">Yojanānaṃ parikkhepo, cattālīsañca aṭṭha ca.</gatha>
    <hangnum nr="15"/>
    <gatha type="1"> Kūṭāgārasahassena, maṇḍito navabhūmiko;</gatha>
    <gatha type="last">Sahassagabbhasampanno, rājamāno catummukho.</gatha>
    <hangnum nr="16"/>
    <gatha type="1"> Sahassasaṅkhasaṃvutti, sīhapañjara nettavā;</gatha>
    <gatha type="last">Sakiṅkaṇikajālāya, sajjito vedikāya ca.</gatha>
    <hangnum nr="17"/>
    <gatha type="1"> Ambalaṭṭhikapāsādo, tassa majjhe ṭhito ahu;</gatha>
    <gatha type="last">Santamato dissamāno, paggahitadhajākulo.</gatha>
    <hangnum nr="18"/>
    <gatha type="1"> Tāvatiṃsañca gacchantā, disvā theraṃ tameva te;</gatha>
    <gatha type="last">Hiṅgulena tadā lekhaṃ, lekhayitvā paṭe tato.</gatha>
    <hangnum nr="19"/>
    <gatha type="1"> Nivattitvāna āgantvā, paṭaṃ saṅghassa dassayuṃ;</gatha>
    <gatha type="last">Saṅgho paṭaṃ gahetvā taṃ, pāhesi rājasantikaṃ.</gatha>
    <hangnum nr="20"/>
    <gatha type="1"> Taṃ  disvā sumano rājā, āgammārāma muttamaṃ;</gatha>
    <gatha type="last">Ālekhatulyaṃ kāresi, lohapāsāda muttamaṃ.</gatha>
    <hangnum nr="21"/>
    <gatha type="1"> Kammārambhanakāleva, catudvāramhi bhogavā;</gatha>
    <gatha type="last">Aṭṭhasatasahassāni, hiraññāni ṭhapāpayi.</gatha>
    <hangnum nr="22"/>
    <gatha type="1"> Puṭasahassa vatthāni, dvāre dvāre ṭhapāpayi;</gatha>
    <gatha type="last">Guḷa telasakkharamadhu-purā cāneka cāṭiyo.</gatha>
    <hangnum nr="23"/>
    <gatha type="1"> ‘‘Amūlakakamma mettha, na kātabba’’nti bhāsiya;</gatha>
    <gatha type="last">Agghāpetvā kataṃ kammaṃ, tesaṃ mūlamadāpayi.</gatha>
    <hangnum nr="24"/>
    <gatha type="1"> Hatthasataṃ hatthasataṃ, āsi ekeka passato;</gatha>
    <gatha type="last">Uccato tattakoyeva, pāsādo hi catummukho.</gatha>
    <hangnum nr="25"/>
    <gatha type="1"> Tasmiṃ pāsāda seṭṭhasmiṃ, ahesuṃ navabhūmiyo;</gatha>
    <gatha type="last">Ekekissā bhūmiyā ca, kūṭāgārasatāni ca.</gatha>
    <hangnum nr="26"/>
    <gatha type="1"> Kūṭāgārāni sabbāni, sajjhunā khacitā na’yuṃ;</gatha>
    <gatha type="last">Pavālavedikā tesaṃ, nānāratana bhūsitā.</gatha>
    <hangnum nr="27"/>
    <gatha type="1"> Nānāratana cittāni, tāsaṃ padumakāni ca;</gatha>
    <gatha type="last">Sajjhakiṃkiṇikāpanti-parikkhittāva tā ahu.</gatha>
    <hangnum nr="28"/>
    <gatha type="1"> Sahassaṃ tattha pāsādo, gabbhā āsuṃ susaṅkhatā;</gatha>
    <gatha type="last">Nānāratana khacitā, sīhapañjaranettavā.</gatha>
    <hangnum nr="29"/>
    <gatha type="1"> Nārivāhanayānantu, sutvā vessavaṇassa so;</gatha>
    <gatha type="last">Tadā kāramakāresi, majjhe ratanamaṇḍapaṃ.</gatha>
    <hangnum nr="30"/>
    <gatha type="1"> Sīhabyagghādirūpehi, devatā rūpakehi ca;</gatha>
    <gatha type="last">Ahu ratanamayohe’sa, thambhehi ca vibhūsito.</gatha>
    <hangnum nr="31"/>
    <gatha type="1"> Muttājālaparikkhepo, maṇḍapante samantato;</gatha>
    <gatha type="last">Pavālavedikā cettha, pubbe vuttavidhā ahu.</gatha>
    <hangnum nr="32"/>
    <gatha type="1"> Sattaratana cittassa, vemajjhe maṇḍapassa tu;</gatha>
    <gatha type="last">Ruciro dantapallaṅko, rammo phalikasantharo.</gatha>
    <hangnum nr="33"/>
    <gatha type="1"> Dantamayāpassaye’ttha, suvaṇṇamaya sūriyo;</gatha>
    <gatha type="last">Sajjhumaye candimā ca, tārā ca muttakā mayā.</gatha>
    <hangnum nr="34"/>
    <gatha type="1"> Nānāratana  padumāni, tattha tattha yathārahaṃ;</gatha>
    <gatha type="last">Jātakāni ca tattheva, āsuṃ soṇṇalatantare.</gatha>
    <hangnum nr="35"/>
    <gatha type="1"> Mahagghapaccattharaṇe, pallaṅke’ti manorame;</gatha>
    <gatha type="last">Manoharā’siṭṭhapitā, ruciraṃ dantabījanī.</gatha>
    <hangnum nr="36"/>
    <gatha type="1"> Pavālapādukā tattha, phalikamhi patiṭṭhitā;</gatha>
    <gatha type="last">Setacchattaṃ sajjhudaṇḍaṃ, pallaṅko’parisobhatha.</gatha>
    <hangnum nr="37"/>
    <gatha type="1"> Sattaratana mayānettha, aṭṭhamaṅgalikāni ca;</gatha>
    <gatha type="last">Catuppadānaṃ pantī ca, maṇimuttantarā ahuṃ.</gatha>
    <hangnum nr="38"/>
    <gatha type="1"> Rajatānañca ghaṇṭānaṃ, pantī bhattantalambitā;</gatha>
    <gatha type="last">Pāsādachattapallaṅka-maṇḍapā’suṃ anagghikā.</gatha>
    <hangnum nr="39"/>
    <gatha type="1"> Mahaggha paññapāpesi, mañcapīṭhaṃ yathārahaṃ;</gatha>
    <gatha type="last">Tatheva bhūmattharaṇaṃ, kambalañca mahārahaṃ.</gatha>
    <hangnum nr="40"/>
    <gatha type="1"> Ācāma kumbhisovaṇṇā, uluṅko ca ahu tahiṃ;</gatha>
    <gatha type="last">Pāsāda paribhogesu, sesesu ca kathā’ vakā.</gatha>
    <hangnum nr="41"/>
    <gatha type="1"> Cārupākāra parivāro,</gatha>
    <gatha type="2">So catudvārakoṭṭhako;</gatha>
    <gatha type="3">Pāsādo’laṅkato sobhi,</gatha>
    <gatha type="last">Tāvatiṃsa sabhā viya.</gatha>
    <hangnum nr="42"/>
    <gatha type="1"> Tamba lohiṭṭhakāhe’so,</gatha>
    <gatha type="2">Pāsādo chādito ahu;</gatha>
    <gatha type="3">Loha pāsāda vohāro,</gatha>
    <gatha type="last">Tena tassa ajāyatha.</gatha>
    <hangnum nr="43"/>
    <gatha type="1"> Naṭṭhite lohapāsāde, so saṅghaṃ sannipātayi;</gatha>
    <gatha type="last">Rājā saṅgho sannipati, maricavaṭṭimahe viya.</gatha>
    <hangnum nr="44"/>
    <gatha type="1"> Puthujjanā’va aṭṭhaṃsu, bhikkhū paṭhamabhūmiyaṃ;</gatha>
    <gatha type="last">Tepiṭakā dutiyāya, sotāpannādayo pana.</gatha>
    <hangnum nr="45"/>
    <gatha type="1"> Eke  keyeva aṭṭhaṃsu, tatiyādīsu bhūmisu;</gatha>
    <gatha type="last">Arahanto ca aṭṭhaṃsu, uddhaṃ catūsu bhūmisu.</gatha>
    <hangnum nr="46"/>
    <gatha type="1"> Saṅghassa datvā pāsādaṃ, dakkhiṇambupurassaraṃ;</gatha>
    <gatha type="last">Rājā’dattha mahādānaṃ, sattāhaṃ pubbakaṃ piya.</gatha>
    <hangnum nr="47"/>
    <gatha type="1"> Pāsāda mahacattāni, mahācāgena rājinā;</gatha>
    <gatha type="last">Anagghāni ṭhapetvāna, ahesuṃ tiṃsakoṭiyo.</gatha>
    <hangnum nr="48"/>
    <gatha type="1"> Nissāre dhananicaye visesasāraṃ,</gatha>
    <gatha type="2">Ye dānaṃ parigaṇayanti sādhupaññā;</gatha>
    <gatha type="3">Te dānaṃ vipulamapeta cittasaṅgā,</gatha>
    <gatha type="last">Sattānaṃ hitaparamā dadanti evaṃti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Lokahapāsādamaho nāma</centered>
    <centered>Sattavīsatimo paricchedo.</centered>
  </text>
</tree>
