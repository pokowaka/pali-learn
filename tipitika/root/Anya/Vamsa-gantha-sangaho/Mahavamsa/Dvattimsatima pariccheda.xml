<?xml version='1.0' encoding='UTF-8'?>
<tree text="Dvatti&#x1E43;satima pariccheda" target="text">
  <text>
    <subhead>Tusitapuragamanaṃ</subhead>
    <hangnum nr="1"/>
    <gatha type="1"> Aniṭṭhite chattakamme, sudhākamme ca cetiye;</gatha>
    <gatha type="last">Māraṇantikarogena, rājā āsi gilānako.</gatha>
    <hangnum nr="2"/>
    <gatha type="1"> Tissaṃ pakkosayitvā so, kaniṭṭhaṃ dīghavāpito;</gatha>
    <gatha type="last">‘‘Thūpe aniṭṭhitaṃ kammaṃ, niṭṭhāpehīti abravi.</gatha>
    <hangnum nr="3"/>
    <gatha type="1"> Bhātuno dubbalattāso, tunnavāyehi kāriya;</gatha>
    <gatha type="last">Kañcukaṃ suddhavatthehi, tena chādiya cetiyaṃ.</gatha>
    <hangnum nr="4"/>
    <gatha type="1"> Cittakārehi kāresi, vedikaṃ tattha sādhukaṃ;</gatha>
    <gatha type="last">Pantipuṇṇaghaṭānañca, pañcaṅgulakapantikaṃ.</gatha>
    <hangnum nr="5"/>
    <gatha type="1"> Chattākārehi kāresi, chattaṃ veḷumayaṃ tathā;</gatha>
    <gatha type="last">Kharapattamaye canda-sūriye muddhavediyaṃ.</gatha>
    <hangnum nr="6"/>
    <gatha type="1"> Lākhākuṅkumakehe’taṃ, cittayitvā sucittitaṃ;</gatha>
    <gatha type="last">Rañño nivedayi’’thūpe, kattabbaṃ niṭṭhitaṃ’’iti.</gatha>
    <hangnum nr="7"/>
    <gatha type="1"> Sivikāya nipajjitvā, idhāgantvā mahīpati;</gatha>
    <gatha type="last">Padakkhiṇaṃ karitvāna, sivikāye’va cetiyaṃ.</gatha>
    <hangnum nr="8"/>
    <gatha type="1"> Vanditvā  dakkhiṇadvāre, sayane bhūmisanthate;</gatha>
    <gatha type="last">Sayitvā dakkhiṇapassena, so mahāthūpa muttamaṃ.</gatha>
    <hangnum nr="9"/>
    <gatha type="1"> Sayitvā vāmapassesa, lohapāsāda muttamaṃ;</gatha>
    <gatha type="last">Passanto sumano āsi, bhikkhusaṅghapurekkhato.</gatha>
    <hangnum nr="10"/>
    <gatha type="1"> Gilānapucchanatthāya, āgatāhi tato tato;</gatha>
    <gatha type="last">Channavutikoṭiyo bhikkhū, tasmiṃ āsuṃ samāgame.</gatha>
    <hangnum nr="11"/>
    <gatha type="1"> Gaṇasajjhāyamakaruṃ, vaggabandhena bhikkhavo;</gatha>
    <gatha type="last">Theraputtābhayaṃ theraṃ, tatthā’disvā mahīpati.</gatha>
    <hangnum nr="12"/>
    <gatha type="1"> Aṭṭhavīsa mahāyuddhaṃ, yujjhanto aparājayaṃ;</gatha>
    <gatha type="last">Yo so na paccudāvatto, mahāyodho vasī mama.</gatha>
    <hangnum nr="13"/>
    <gatha type="1"> Maccuyuddhamhi sampatte, disvā maññe parājayaṃ;</gatha>
    <gatha type="last">Idāni so maṃ no peti, thero theraputtabhayo.</gatha>
    <hangnum nr="14"/>
    <gatha type="1"> Iti cintayi sothero, jānitvā tassa cintitaṃ;</gatha>
    <gatha type="last">Karindanadiyā sise, vasaṃ pañjalipabbate.</gatha>
    <hangnum nr="15"/>
    <gatha type="1"> Pañcakhīṇāsavasata-parivārena iddhiyā;</gatha>
    <gatha type="last">Nabhasāgamma rājānaṃ, aṭṭhāsi parivāriya.</gatha>
    <hangnum nr="16"/>
    <gatha type="1"> Rājā disvā pasanno taṃ, purato ca nisīdiya;</gatha>
    <gatha type="last">Tumhe dasamahāyodhe, gaṇhitvāna pure ahaṃ.</gatha>
    <hangnum nr="17"/>
    <gatha type="1"> Yujjhiṃ idāni eko’va, maccunā yuddhamārabhiṃ;</gatha>
    <gatha type="last">Maccusattuṃ parājetuṃ, na sakkomī’’ti āha ca.</gatha>
    <hangnum nr="18"/>
    <gatha type="1"> Āha thero ‘‘mahārāja-mā bhāyi manujādhipa;</gatha>
    <gatha type="last">Kilesasattuṃ ajitvā, ajeyyo maccusattuko.</gatha>
    <hangnum nr="19"/>
    <gatha type="1"> Sabbampi saṅkhāragataṃ, avassaṃyeva bhijjati;</gatha>
    <gatha type="last">‘‘Aniccā sabbasaṅkhārā’’, iti vuttaṃhi satthunā.</gatha>
    <hangnum nr="20"/>
    <gatha type="1"> Lajjā sārajjarahitā, buddhepe’ti aniccatā;</gatha>
    <gatha type="last">Tasmā aniccā saṅkhārā, dukkhā’nattāti cintaya.</gatha>
    <hangnum nr="21"/>
    <gatha type="1"> Dutiye attābhāvepi, dhammacchando mahāhite;</gatha>
    <gatha type="last">Upaṭṭhite devaloke, hitvā dibbaṃ sukhaṃ tuvaṃ.</gatha>
    <hangnum nr="22"/>
    <gatha type="1"> Idhāgamma bahuṃ puññaṃ, akāsi ca anekadhā;</gatha>
    <gatha type="last">Karaṇampekarajjassa, sāsanujjotanāyate.</gatha>
    <hangnum nr="23"/>
    <gatha type="1"> Mahāpuññakataṃ  puññaṃ, yāvajjadivasā tayā;</gatha>
    <gatha type="last">Sabbaṃnussaramevaṃ te, sukhaṃ sajju bhavissati.</gatha>
    <hangnum nr="24"/>
    <gatha type="1"> Therassavacanaṃ sutvā, rājā attamano ahu;</gatha>
    <gatha type="last">‘‘Avassayo maccuyuddhepi, tvaṃ me sī’’ti abhāsitaṃ.</gatha>
    <hangnum nr="25"/>
    <gatha type="1"> Tadā ca āharāpetvā, pahaṭṭho puñña potthakaṃ;</gatha>
    <gatha type="last">Vācetuṃ lekhakaṃ āha, so taṃ vācesi potthakaṃ.</gatha>
    <hangnum nr="26"/>
    <gatha type="1"> Ekūnasatavihārā, mahārājena kāritā;</gatha>
    <gatha type="last">Ekūnavīsakoṭīhi, vihāro marica vaṭṭi ca.</gatha>
    <hangnum nr="27"/>
    <gatha type="1"> Uttamo lohapāsādo,</gatha>
    <gatha type="2">Tiṃsakoṭīhi kārito;</gatha>
    <gatha type="3">Mahāthūpe anagghāni,</gatha>
    <gatha type="last">Kāritā catuvīsati.</gatha>
    <hangnum nr="28"/>
    <gatha type="1"> Mahāthūpamhi sesāni, kāritāni subuddhinā;</gatha>
    <gatha type="last">Koṭisahassaṃ agghanti, mahārājā’’ti vācayi.</gatha>
    <hangnum nr="29"/>
    <gatha type="1"> ‘‘Koṭṭhanāmamhi malaye, akkhakkhāyika chātake;</gatha>
    <gatha type="last">Kuṇḍalāni mahagghāni, duve datvāna gaṇhiya.</gatha>
    <hangnum nr="30"/>
    <gatha type="1"> Khīṇāsavānaṃ pañcannaṃ, mahātherāna muttamo;</gatha>
    <gatha type="last">Dinno pasannacittena, kaṅguambilapiṇḍako.</gatha>
    <hangnum nr="31"/>
    <gatha type="1"> Cūḷaṅganiya yuddhamhi, parājitvā palāyatā;</gatha>
    <gatha type="last">Kālaṃ ghosāpayitvāna, āgatassa vihāyasā.</gatha>
    <hangnum nr="32"/>
    <gatha type="1"> Khīṇāsavassa yatino, attānamanapekkhiya;</gatha>
    <gatha type="last">Dinnaṃ sarakabhatta’nti, vutte āha mahīpati.</gatha>
    <hangnum nr="33"/>
    <gatha type="1"> Vihāramahasattāhe, pāsādassa mahetathā;</gatha>
    <gatha type="last">Thūpārambhe tu sattāhe, tathā dhātunidhānake.</gatha>
    <hangnum nr="34"/>
    <gatha type="1"> Cātuddisassa ubhato, saṅghassa ubhato mayā;</gatha>
    <gatha type="last">Mahārahaṃ mahādānaṃ, avisesaṃ pavattitaṃ.</gatha>
    <hangnum nr="35"/>
    <gatha type="1"> Mahāvesākhapūjā ca, catuvīsati kārayi;</gatha>
    <gatha type="last">Dīpe saṅghassa tikkhattuṃ, ticīvaramadāpayi.</gatha>
    <hangnum nr="36"/>
    <gatha type="1"> Sattasatta  dināneva, dīpe rajjamahaṃ imaṃ;</gatha>
    <gatha type="last">Pañcakkhattuṃ sāsanamhi, adāsiṃ haṭṭhamānaso.</gatha>
    <hangnum nr="37"/>
    <gatha type="1"> Satataṃ dvādasaṭhāne, sappinā suddhavaṭṭiyā;</gatha>
    <gatha type="last">Dīpasahassaṃ jālesiṃ, pūjento sugataṃ ahaṃ.</gatha>
    <hangnum nr="38"/>
    <gatha type="1"> Niccaṃ aṭṭhārasaṭhāne, vajjehi vihitaṃ ahaṃ;</gatha>
    <gatha type="last">Gilāna bhattabhesajjaṃ, gilānānamadāpayiṃ.</gatha>
    <hangnum nr="39"/>
    <gatha type="1"> Catuttālīsaṭhānamhi, saṅkhataṃ madhupāyasaṃ;</gatha>
    <gatha type="last">Tattakesveva ṭhānesu, telullopakameva ca.</gatha>
    <hangnum nr="40"/>
    <gatha type="1"> Ghate pakke mahājāla, pūve ṭhānamhi tattake;</gatha>
    <gatha type="last">Tatheva saha bhattehi, nicca emava adāpayiṃ.</gatha>
    <hangnum nr="41"/>
    <gatha type="1"> Uposathesu divasesu, māse māse ca aṭṭhasu;</gatha>
    <gatha type="last">Laṃkādīpe vihāresu, dīpa telamadāpayiṃ.</gatha>
    <hangnum nr="42"/>
    <gatha type="1"> Dhammadānaṃ mahantanti, sutvā amisadānato;</gatha>
    <gatha type="last">Loha pāsādato heṭṭhā, saṅghamajjhamhi āsane.</gatha>
    <hangnum nr="43"/>
    <gatha type="1"> ‘‘Osāressāmi saṅghassa, maṅgalasutta’’miccahaṃ;</gatha>
    <gatha type="last">Nisinno osārayituṃ, nāsakkhiṃ saṅghagāravā.</gatha>
    <hangnum nr="44"/>
    <gatha type="1"> Tatoppabhuti laṃkāya, vihāresu tahiṃ tahiṃ;</gatha>
    <gatha type="last">Dhammakathaṃ kathāpesiṃ, sakkaritvāna desake.</gatha>
    <hangnum nr="45"/>
    <gatha type="1"> Dhammakathika ssekassa, sappiphāṇitasakkharaṃ;</gatha>
    <gatha type="last">Nāḷiṃ nāḷimadāpesiṃ, dāpesiṃ caturaṅgulaṃ.</gatha>
    <hangnum nr="46"/>
    <gatha type="1"> Muṭṭhikaṃ yaṭṭhimadhukaṃ, dāpesiṃ sāṭakadvayaṃ;</gatha>
    <gatha type="last">Sabbaṃpissariye dānaṃ, name hāsesi mānasaṃ.</gatha>
    <hangnum nr="47"/>
    <gatha type="1"> Jīvitaṃ anapekkhitvā, duggatena satā mayā;</gatha>
    <gatha type="last">Dinna dāna dvayaṃyeva, taṃ me hāsesi mānasaṃ.</gatha>
    <hangnum nr="48"/>
    <gatha type="1"> Taṃ sutvā abhayo thero, taṃ dānadvayameva so;</gatha>
    <gatha type="last">Rañño cittappasādatthaṃ, saṃ vaṇṇesi anekadhā.</gatha>
    <hangnum nr="49"/>
    <gatha type="1"> Tesu pañcasu theresu, kaṅguambilagāhako;</gatha>
    <gatha type="last">Maliya deva mahāthero, sumanakūṭamhi pabbate.</gatha>
    <hangnum nr="50"/>
    <gatha type="1"> Navannaṃ  bhikkhusatānaṃ, datvā taṃ paribhuñji so;</gatha>
    <gatha type="last">Pathavīcālako dhamma, suttathero tu taṃ pana.</gatha>
    <hangnum nr="51"/>
    <gatha type="1"> Kalyāṇikavihāramhi, bhikkhūnaṃ saṃvibhājiya;</gatha>
    <gatha type="last">Dasaddhasa tasaṅkhānaṃ, paribhoga makāsayaṃ.</gatha>
    <hangnum nr="52"/>
    <gatha type="1"> Talaṅgara vāsiko dhamma, dinnatthero piyaṅguke;</gatha>
    <gatha type="last">Dīpe dasasahassānaṃ, datvāna paribhuñjitaṃ.</gatha>
    <hangnum nr="53"/>
    <gatha type="1"> Maṅgaṇavāsiko khudda, tissatthero mahiddhiko;</gatha>
    <gatha type="last">Kelāse saṭṭhisahassānaṃ, datvāna paribhuñji taṃ.</gatha>
    <hangnum nr="54"/>
    <gatha type="1"> Mahābyaggho ca thero taṃ, ukkanagaravihārake;</gatha>
    <gatha type="last">Datvā satānaṃ sattānaṃ, paribhogamakāsayaṃ.</gatha>
    <hangnum nr="55"/>
    <gatha type="1"> Sarakabhattagāhī tu, thero piyaṅgudīpake;</gatha>
    <gatha type="last">Dvādasa bhikkhusahassānaṃ, datvāna paribhuñjitaṃ.</gatha>
    <hangnum nr="56"/>
    <gatha type="1"> Iti vatvā’bhayatthero, rañño hāsesi mānasaṃ;</gatha>
    <gatha type="last">Rājā cittaṃ pasādetvā, taṃ theraṃ idha mabruvi.</gatha>
    <hangnum nr="57"/>
    <gatha type="1"> ‘‘Catuvīsativassāni, saṅghassa upakārako;</gatha>
    <gatha type="last">Aha mevaṃ hotu kāyo’pi, saṅghassa upakārako.</gatha>
    <hangnum nr="58"/>
    <gatha type="1"> Mahāthūpa dassanaṭhāne, saṅghassa kammamāḷake;</gatha>
    <gatha type="last">Sarīraṃ saṅghadāsassa, tumhe jhāpetha me’’iti.</gatha>
    <hangnum nr="59"/>
    <gatha type="1"> Kaniṭṭhaṃ āha ‘‘bho tissa, mahāthūpe aniṭṭhitaṃ;</gatha>
    <gatha type="last">Niṭṭhāpehi tuvaṃ sabbaṃ, kammaṃ sakkacca sādhukaṃ.</gatha>
    <hangnum nr="60"/>
    <gatha type="1"> Sāyaṃ pāto ca pupphāni, mahāthūpamhi pūjaya;</gatha>
    <gatha type="last">Tikkhattuṃ upahārañca, mahāthūpassa kāraya.</gatha>
    <hangnum nr="61"/>
    <gatha type="1"> Paṭiyāditañca yaṃ vattaṃ, mayā sugata sāsane;</gatha>
    <gatha type="last">Sabbaṃ aparihāpetvā, tāta vattaya taṃ tuvaṃ.</gatha>
    <hangnum nr="62"/>
    <gatha type="1"> Saṅghassa tāta kiccesu, mā pamajjittha sabbadā’’;</gatha>
    <gatha type="last">Itaṃ taṃ anusāsitvā, tuṇhī āsi mahīpati.</gatha>
    <hangnum nr="63"/>
    <gatha type="1"> Taṅkhaṇaṃ  gaṇasajjhāyaṃ, bhikkhusaṅgho akāsi ca;</gatha>
    <gatha type="last">Devatā cha rathe ceva, chahi devehi ānayuṃ.</gatha>
    <hangnum nr="64"/>
    <gatha type="1"> Yācuṃ visuṃ visuṃ devā, rājānaṃ te rathe ṭhitā;</gatha>
    <gatha type="last">‘‘Amhākaṃ devalokaṃ tvaṃ, ehi rājamanoramaṃ’’.</gatha>
    <hangnum nr="65"/>
    <gatha type="1"> Rājā tesaṃ vaco sutvā, ‘‘yāva dhammaṃ suṇomahaṃ;</gatha>
    <gatha type="last">Adhivāsetha tāvā’’ti, hatthākārena vārayi.</gatha>
    <hangnum nr="66"/>
    <gatha type="1"> Vāreti gaṇasajjhāya, mībhi mantvāna bhikkhavo;</gatha>
    <gatha type="last">Sajjhāyaṃ ṭhapayuṃ rājā, pucchitaṃ ṭhānakāraṇaṃ.</gatha>
    <hangnum nr="67"/>
    <gatha type="1"> ‘‘Āgamethā’’ti saññāya, dinnattā’ti vadiṃsu te;</gatha>
    <gatha type="last">Rājā ‘‘netaṃ tathā bhante’’, iti vatvāna taṃ vadi.</gatha>
    <hangnum nr="68"/>
    <gatha type="1"> Taṃ sutvāna janā keci, ‘‘bhīto maccubhayā ayaṃ;</gatha>
    <gatha type="last">Lālappatī’’ti maññiṃsu, tesaṃ kaṅkhāvinodanaṃ.</gatha>
    <hangnum nr="69"/>
    <gatha type="1"> Kāretuṃ abhayatthero, rājānaṃ evamāha so;</gatha>
    <gatha type="last">‘‘Jānāpetuṃ kathaṃ sakkā, ānītā te rathā’’iti.</gatha>
    <hangnum nr="70"/>
    <gatha type="1"> Pupphadānaṃ khipāpesi, rāja nabhasi paṇḍito;</gatha>
    <gatha type="last">Tāni laggāni lambiṃsu, rathīsāsu visuṃ visuṃ.</gatha>
    <hangnum nr="71"/>
    <gatha type="1"> Ākāse lambamānāni, tāni disvā mahājano;</gatha>
    <gatha type="last">Kaṅkhaṃ paṭivinodesi, rājā theramabhāsitaṃ.</gatha>
    <hangnum nr="72"/>
    <gatha type="1"> ‘‘Katamo devaloko hi,</gatha>
    <gatha type="2">Rammo bhante’’ti so bruvi;</gatha>
    <gatha type="3">‘‘Tusinānaṃ puraṃ rāja,</gatha>
    <gatha type="last">Rammaṃ’’iti sataṃ mataṃ.</gatha>
    <hangnum nr="73"/>
    <gatha type="1"> Buddhabhāvāya samayaṃ, olokento mahādayo;</gatha>
    <gatha type="last">Metteyyo bodhisatto hi, vasate tusite pure.</gatha>
    <hangnum nr="74"/>
    <gatha type="1"> Therassa vacanaṃ sutvā, mahārājā mahāmatī;</gatha>
    <gatha type="last">Olokento mahāthūpaṃ, nipannova nimīlayi.</gatha>
    <hangnum nr="75"/>
    <gatha type="1"> Cavitvā taṃkhaṇaṃyeva, tusitā ahaṭe rathe;</gatha>
    <gatha type="last">Nibbattitvā ṭhitoyeva, dibbadeho adissatha.</gatha>
    <hangnum nr="76"/>
    <gatha type="1"> Katassa  puññakammassa, phalaṃ dassetumattano;</gatha>
    <gatha type="last">Mahājanassa dassento, attānaṃ samalaṅkataṃ.</gatha>
    <hangnum nr="77"/>
    <gatha type="1"> Rathaṭṭhoyeva tikkhattuṃ, mahāthūpaṃ padakkhiṇaṃ;</gatha>
    <gatha type="last">Katvāna thūpaṃ saṅghañca, vanditvā tusitaṃ agā.</gatha>
    <hangnum nr="78"/>
    <gatha type="1"> Nāṭakiyo idhāgantvā, makuṭaṃ yattha mocayuṃ;</gatha>
    <gatha type="last">‘‘Makuṭamuttasālā’’ti, ettha sālā katā ahu.</gatha>
    <hangnum nr="79"/>
    <gatha type="1"> Citake ṭhapite raññe, sarīramhi mahājano;</gatha>
    <gatha type="last">Yatthāravi ‘‘rāvavaṭṭi-sālā’’nāma tahiṃ ahu.</gatha>
    <hangnum nr="80"/>
    <gatha type="1"> Rañño sarīraṃ jhāpesuṃ, yasmiṃ nissīmamāḷake;</gatha>
    <gatha type="last">So eva māḷako ettha, vuccate ‘‘rāja māḷako’’.</gatha>
    <hangnum nr="81"/>
    <gatha type="1"> Duṭṭhagāmaṇirājā so, rājā nāmāraho mahā;</gatha>
    <gatha type="last">Metteyyassa bhagavato, hessati aggasāvako.</gatha>
    <hangnum nr="82"/>
    <gatha type="1"> Rañño pitā pitā tassa,</gatha>
    <gatha type="2">Mātā mātā bhavissati;</gatha>
    <gatha type="3">Saddhātisso kaniṭṭho tu,</gatha>
    <gatha type="last">Dutiyo hessati sāvako.</gatha>
    <hangnum nr="83"/>
    <gatha type="1"> Sālirājakumāro yo,</gatha>
    <gatha type="2">Tassa rañño suto tuso;</gatha>
    <gatha type="3">Metteyyassa bhagavato,</gatha>
    <gatha type="last">Puttoyeva bhavissati.</gatha>
    <hangnum nr="84"/>
    <gatha type="1"> Evaṃ yo kusalaparo karoti puññaṃ,</gatha>
    <gatha type="2">Chādento aniyatapāpakaṃ bahumpi;</gatha>
    <gatha type="3">So saggaṃ sakale rami vo payāti tasmā,</gatha>
    <gatha type="last">Sappañño sa tatarato bhaveyya puññeti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Tusitapuragamanaṃ nāma</centered>
    <centered>Dvattiṃsatimo paricchedo</centered>
  </text>
</tree>
