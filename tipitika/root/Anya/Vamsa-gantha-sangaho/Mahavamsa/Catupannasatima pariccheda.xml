<?xml version='1.0' encoding='UTF-8'?>
<tree text="Catupa&#xF1;&#xF1;&#x101;satima pariccheda" target="text">
  <text>
    <subhead>Cha rājakonāma</subhead>
    <hangnum nr="1"/>
    <gatha type="1"> Katvā  vikkamma bāhū’ti, nāma bhūpālasūnuto;</gatha>
    <gatha type="last">Tassāṇāya pavattiṃsu, sādaraṃ sīhaḷā khilā.</gatha>
    <hangnum nr="2"/>
    <gatha type="1"> So rājā damiḷe hantuṃ, dhanaṃ sañciya’nekādhā;</gatha>
    <gatha type="last">Saṅgahaṃ sevakānañca, kurumāno yathocitaṃ.</gatha>
    <hangnum nr="3"/>
    <gatha type="1"> Alaṅkārakirīṭāni, chattasīhāsanāni ca;</gatha>
    <gatha type="last">Kārayitvā’bhisekatthaṃ, sacivehā’bhiyācito.</gatha>
    <hangnum nr="4"/>
    <gatha type="1"> Na yāva rājaraṭṭhassa, gahaṇaṃ hoti tāva me;</gatha>
    <gatha type="last">Chattussāpanakammena, kiṃ tenā’ti vivāriya.</gatha>
    <hangnum nr="5"/>
    <gatha type="1"> Sataṃ narasahassānaṃ, saṅkaletvā mahabbalo;</gatha>
    <gatha type="last">Saṅgāmārabbha kālamhi, vātarogābhipīḷito.</gatha>
    <hangnum nr="6"/>
    <gatha type="1"> Yujjhituṃ samayo neti, dvādase vacchare lahuṃ;</gatha>
    <gatha type="last">Upecca devanagaraṃ, gañchidevasahabyataṃ.</gatha>
    <hangnum nr="7"/>
    <gatha type="1"> Kittināmo ca sacivo, senāpaccamadhiṭṭhito;</gatha>
    <gatha type="last">Rajjatthiko dinānaṭṭha, nijāṇaṃ sampavattayi.</gatha>
    <hangnum nr="8"/>
    <gatha type="1"> Ghātetvā taṃ mahālāna-kittināmo mahabbalo;</gatha>
    <gatha type="last">Patvā’bhisekaṃ bhuñjanto, desaṃ taṃ rohaṇavhayaṃ.</gatha>
    <hangnum nr="9"/>
    <gatha type="1"> Saṃvaccharamhi tatiye, coḷayuddhe parājito;</gatha>
    <gatha type="last">Sahatthena sakaṃ sīsaṃ, chinditvā sahasā mari.</gatha>
    <hangnum nr="10"/>
    <gatha type="1"> Tadāpite kirīṭādi-dhanasāraṃ samādiya;</gatha>
    <gatha type="last">Pesesuṃ damiḷā coḷa-mahīpālassa santikaṃ.</gatha>
    <hangnum nr="11"/>
    <gatha type="1"> Bhayā saraṭṭhaṃ hitvā’tha, duṭṭhadese vasaṃ tadā;</gatha>
    <gatha type="last">Eko vikkamapaṇḍūti, vissuto patthivattajo.</gatha>
    <hangnum nr="12"/>
    <gatha type="1"> Viññātalaṅkāvuttanto, desamāgamma rohaṇaṃ;</gatha>
    <gatha type="last">Kāḷatitthe vasaṃ vassa-mekaṃ rajjamakārayi.</gatha>
    <hangnum nr="13"/>
    <gatha type="1"> Rāmanvayasamubbhūto , tadāyujjha purāgato;</gatha>
    <gatha type="last">Jagatī pālanāmena, vissuto bhūbhujattajo.</gatha>
    <hangnum nr="14"/>
    <gatha type="1"> Raṇe vikkamapaṇḍutaṃ, ghātāpetvā mahabbalo;</gatha>
    <gatha type="last">Tato cattāri vassāni, rajjaṃ kāresi rohaṇe.</gatha>
    <hangnum nr="15"/>
    <gatha type="1"> Tampi coḷāraṇe hantvā, mahesiṃ dhītarā saha;</gatha>
    <gatha type="last">Vittasārañca sākalaṃ, coḷaraṭṭhamapesayuṃ.</gatha>
    <hangnum nr="16"/>
    <gatha type="1"> Rājā parakkamo nāma, paṇḍurājasuto tato;</gatha>
    <gatha type="last">Akā vassadvayaṃ coḷā, ghātesuṃ tampi yujjhiya.</gatha>
    <hangnum nr="17"/>
    <gatha type="1"> Ime bhusaṃ lobhabalābhibhūtā,</gatha>
    <gatha type="2">Gatā asesā vivasā vināsaṃ;</gatha>
    <gatha type="3">Iccevamaññāya sadā sapañño,</gatha>
    <gatha type="last">Taṇhakkhayeyeva ratiṃ kareyya.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Cha rājako nāma</centered>
    <centered>Catupaññāsatimo paricchedo.</centered>
  </text>
</tree>
