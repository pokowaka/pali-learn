<?xml version='1.0' encoding='UTF-8'?>
<tree text="Ekacatt&#x101;l&#x12B;satima pariccheda" target="text">
  <text>
    <subhead>Dvirājako</subhead>
    <hangnum nr="1"/>
    <gatha type="1"> Mahānāganarindassa , bhāgineyyo subhāgiyo;</gatha>
    <gatha type="last">So aggabodhirājāsi, aggabodhigatāsayo.</gatha>
    <hangnum nr="2"/>
    <gatha type="1"> Tejena bāhuṃ sommena, candaṃ sampuṇṇamaṇḍalaṃ;</gatha>
    <gatha type="last">Sumerumacalantena, gambhirena mahodadhiṃ.</gatha>
    <hangnum nr="3"/>
    <gatha type="1"> Vasundharā pakampena, mārutaṃ sampavuttiyā;</gatha>
    <gatha type="last">Buddhiyāmaramantāraṃ, suddhiyā saradambaraṃ.</gatha>
    <hangnum nr="4"/>
    <gatha type="1"> Kāmabhogena devinda, matthena ca narissaraṃ;</gatha>
    <gatha type="last">Dhammena suddhavāseṭṭhaṃ, vikkamena migādhipaṃ.</gatha>
    <hangnum nr="5"/>
    <gatha type="1"> Rājadhammehi rajjehi, cakkavattinarissaraṃ;</gatha>
    <gatha type="last">Vessantarañca dānena, anugantvā jane suto.</gatha>
    <hangnum nr="6"/>
    <gatha type="1"> Mātulaṃ uparājavhe, bhātaraṃ yuvarājake;</gatha>
    <gatha type="last">Bhāgineyyañca malaya-rājaṭhāne ṭhapesi so.</gatha>
    <hangnum nr="7"/>
    <gatha type="1"> Ṭhānantare yathāyogaṃ-seṭṭhāmacce ṭhapesi ca;</gatha>
    <gatha type="last">Janaṃ saṅgahavatthūhī, rājadhammehi caggahi.</gatha>
    <hangnum nr="8"/>
    <gatha type="1"> Desaṃ sayoggaṃ pādāsi, yuvarājassa dakkhiṇaṃ;</gatha>
    <gatha type="last">Vasaṃ tattha sirīvaḍḍha-mānavāpiṃ sagāhayi.</gatha>
    <hangnum nr="9"/>
    <gatha type="1"> Katvā girivihārañca, saṅghikaṃ tassa dāpayi;</gatha>
    <gatha type="last">Khettānaṃ dvisataṃ saṅgha-bhogatthāya mahāmati.</gatha>
    <hangnum nr="10"/>
    <gatha type="1"> Adā malayarājassa, dāṭhānāmaṃ sadhītaraṃ;</gatha>
    <gatha type="last">Pariveṇaṃ sīrisaṅgha-bodhināmañca kārayi.</gatha>
    <hangnum nr="11"/>
    <gatha type="1"> Mahāsivassa kāresi, pariveṇaṃ sanāmakaṃ;</gatha>
    <gatha type="last">Parivāro’pi tassāsi, evaṃ puññaparāyano.</gatha>
    <hangnum nr="12"/>
    <gatha type="1"> Katvā sādhupacārena, porāṇaṃ saṅgahaṃ vidhiṃ;</gatha>
    <gatha type="last">Antarāyaṃ visodhetuṃ, jiṇṇañca paṭisaṅkhari.</gatha>
    <hangnum nr="13"/>
    <gatha type="1"> Kavayo  tassa rajjamhi, sīhaḷāya niruttiyā;</gatha>
    <gatha type="last">Kāveyye bahuke’kāsuṃ, vicitranayāsālino.</gatha>
    <hangnum nr="14"/>
    <gatha type="1"> Vihāre dakkhiṇe kāsi, pāsādaṃ sumanoharaṃ;</gatha>
    <gatha type="last">Akā navahi vassehi, dipe kaṇṭakasodhanaṃ.</gatha>
    <hangnum nr="15"/>
    <gatha type="1"> Kurundanāmaṃ kāretvā, vihāraṃ sabbasaṅghikaṃ;</gatha>
    <gatha type="last">Vāpiṃ tannāmakaṃ nāḷi-kerārāmaṃ tiyojanaṃ.</gatha>
    <hangnum nr="16"/>
    <gatha type="1"> Mahāsivavhaye ceva, sassaṃ kārayituṃ adā;</gatha>
    <gatha type="last">Lābhasakkārasammāna-mārāmikasataṃ tadā.</gatha>
    <hangnum nr="17"/>
    <gatha type="1"> Vihāraṃ taṃ samīpamhi, katvā ambilapassavaṃ;</gatha>
    <gatha type="last">Gāmaṃ tannāmakaṃ cādā, theriyānaṃ tapassīnaṃ.</gatha>
    <hangnum nr="18"/>
    <gatha type="1"> Uttaravallivihārassa, ratanaṃ dīghavaṇṇitaṃ;</gatha>
    <gatha type="last">Datvā gāmaṃ patiṭṭhesi, satthubimbaṃ silāmayaṃ.</gatha>
    <hangnum nr="19"/>
    <gatha type="1"> Keḷivāte ca kāresi, sumanaṃ nāma pabbataṃ;</gatha>
    <gatha type="last">Mahātelavaṭaṃbodhi-ghare pāsāṇavedikaṃ.</gatha>
    <hangnum nr="20"/>
    <gatha type="1"> Kāretvā lohapāsādaṃ, pāsādamahane adā;</gatha>
    <gatha type="last">Chattiṃsānaṃ sahassānaṃ, bhikkhūnaṃ so ticīvaraṃ.</gatha>
    <hangnum nr="21"/>
    <gatha type="1"> Gāmaṃ datvā niyojesi, ārakkhaṃ dhītu nāmakaṃ;</gatha>
    <gatha type="last">Hatthikucchivihārepi, pāsādaṃ kāsi buddhimā.</gatha>
    <hangnum nr="22"/>
    <gatha type="1"> Dāṭhā sivassa ṭhatvāna, ovāde sādhu bhikkhuno;</gatha>
    <gatha type="last">Samācaranto dhammena, sakkaccaṃ tamupaṭṭhahi.</gatha>
    <hangnum nr="23"/>
    <gatha type="1"> Mūgasenāpatiṃ cākā, vihāraṃ so visālakaṃ;</gatha>
    <gatha type="last">Gāmaṃ lajjikametassa, dāsa bhogāya’dāsi ca.</gatha>
    <hangnum nr="24"/>
    <gatha type="1"> Mahānāgassa puññatthaṃ, rañño taṃnāmakaṃ akā;</gatha>
    <gatha type="last">Mahātherassa tañcā’dā, rājā tepiṭakassa so.</gatha>
    <hangnum nr="25"/>
    <gatha type="1"> Attano sadisānañca, yogīnaṃ vigatālayo;</gatha>
    <gatha type="last">Bhikkhūnaṃ catusaṭṭhīnaṃ, vihāraṃ taṃ tadā adā.</gatha>
    <hangnum nr="26"/>
    <gatha type="1"> Katvā tasseva mahā-pariveṇanivāsino;</gatha>
    <gatha type="last">Bhinnorudīpaṃ datvāna, vaṭṭakākārapiṭṭhito.</gatha>
    <hangnum nr="27"/>
    <gatha type="1"> Dakkhiṇagīridaḷhavhe, mahānāge ca pabbate;</gatha>
    <gatha type="last">Kāḷavāpādike cā’kā, vihāre posathālaye.</gatha>
    <hangnum nr="28"/>
    <gatha type="1"> Vihāre  abhaye’kāsi, mahāpokkharaṇiṃ tathā;</gatha>
    <gatha type="last">Cetiyapabbate cākā, nāgasoṇḍiṃ thirodikaṃ.</gatha>
    <hangnum nr="29"/>
    <gatha type="1"> Mahindataṭavāviñca, kārāpetvāna sādhukaṃ;</gatha>
    <gatha type="last">Etissā mariyādāya, theraṃ netuṃ niyojayi.</gatha>
    <hangnum nr="30"/>
    <gatha type="1"> Mahāmahinda theramhi, taṃṭhānasamupāgato;</gatha>
    <gatha type="last">Taracchā eva netunti, katikañceva kārayi.</gatha>
    <hangnum nr="31"/>
    <gatha type="1"> Chattaṃ soṇṇañca kāresi, nikāyesupi tīsu so;</gatha>
    <gatha type="last">Sattāṭṭhanava vāresu, mahaggharatanehi ca.</gatha>
    <hangnum nr="32"/>
    <gatha type="1"> Mahātūpe catubbīsa-bhāraṃ chattaṃ suvaṇṇayaṃ;</gatha>
    <gatha type="last">Tattha tattha ca pūjesi, mahagghaṃ ratanuttamaṃ.</gatha>
    <hangnum nr="33"/>
    <gatha type="1"> Dāṭhādhātugharaṃ katvā, vicitraratanujjalaṃ;</gatha>
    <gatha type="last">Kāsi hemakaraṇḍañca, lohanāvañca pāḷiyaṃ.</gatha>
    <hangnum nr="34"/>
    <gatha type="1"> Maṇimekhalanāmañca, bandhāpesi sabandhanaṃ;</gatha>
    <gatha type="last">Mahāmātiñca gaṇhesi, maṇihīrakavāpiyaṃ.</gatha>
    <hangnum nr="35"/>
    <gatha type="1"> Tadā eko mahāthero, jotipālakanāmako;</gatha>
    <gatha type="last">Parājesi vivādena, dīpe vetullavādino.</gatha>
    <hangnum nr="36"/>
    <gatha type="1"> Dāṭhāpabhutināmo’tha, ādipādo’tilajjito;</gatha>
    <gatha type="last">Hatthamukkhippi taṃ hantuṃ, gaṇḍo sañjāyi taṃkhaṇe.</gatha>
    <hangnum nr="37"/>
    <gatha type="1"> Rājā tasmiṃ pasīditvā, vihāreyeva vāsayi;</gatha>
    <gatha type="last">Mānena taṃ anāgamma, dāṭhāpabhūmato kira.</gatha>
    <hangnum nr="38"/>
    <gatha type="1"> Datvā mahādipādattaṃ, bhāgineyyaggabodhino;</gatha>
    <gatha type="last">Rakkhituṃ taṃ niyojesi, theraṃ sopi tamācari.</gatha>
    <hangnum nr="39"/>
    <gatha type="1"> Nīlagehaparicchedaṃ, katvā tasseva so adā;</gatha>
    <gatha type="last">Katvevaṃ bahudhā puññaṃ, catuttiṃse same mato.</gatha>
    <hangnum nr="40"/>
    <gatha type="1"> Aggabodhi tato āsi, rājā pubbassa rājino;</gatha>
    <gatha type="last">Mahallakattānaṃ khudda-nāmena paridīpayuṃ.</gatha>
    <hangnum nr="41"/>
    <gatha type="1"> So dīpaṃ paripālesi, pubbacārittakovido;</gatha>
    <gatha type="last">Akāsi ca mahesiṃ so, mātuladhītumattano.</gatha>
    <hangnum nr="42"/>
    <gatha type="1"> Saṅghabhaddaṃ asiggāhaṃ, kāsi bandhuṃ mahesiyā;</gatha>
    <gatha type="last">Yathārahamadā ceva, ṭhānantaramanālayo.</gatha>
    <hangnum nr="43"/>
    <gatha type="1"> Katvā  veḷuvanaṃ rājā, sāgalīnaṃ niyojayī;</gatha>
    <gatha type="last">Jamburantaragallañca, kāsi mātikapiṭṭhikaṃ.</gatha>
    <hangnum nr="44"/>
    <gatha type="1"> Rañño tasse’va rajjamhi, kāliṅgesu mahīpati;</gatha>
    <gatha type="last">Sattānaṃ maraṇaṃ yuddhe, disvā saṃviggamānaso.</gatha>
    <hangnum nr="45"/>
    <gatha type="1"> Imaṃ dīpamupāgamma, pabbajjā katanicchayo;</gatha>
    <gatha type="last">Jotipālamhi pabbaji, rājā sakkāsi taṃ ciraṃ.</gatha>
    <hangnum nr="46"/>
    <gatha type="1"> Padhānaṭhānaṃ tassa’kā, vihāre mattapabbate;</gatha>
    <gatha type="last">Tassāmacco mahesī ca, tathevā’gamma pabbajuṃ.</gatha>
    <hangnum nr="47"/>
    <gatha type="1"> Rañño mahesī sutvāna, tassa pabbajjamuttamaṃ;</gatha>
    <gatha type="last">Sakkaccaṃ tamupaṭṭhāsi, ratanavhañca kārayi.</gatha>
    <hangnum nr="48"/>
    <gatha type="1"> Adā rājā amaccassa, pācīnakaṇḍarājiyaṃ;</gatha>
    <gatha type="last">Vettavāsavihārañca, so’dā saṅghassa taṃ yati.</gatha>
    <hangnum nr="49"/>
    <gatha type="1"> Rājattheremate rājā, socitvā parideviya;</gatha>
    <gatha type="last">Padhānaṭhānaṃ kāresi, cūḷagallavihārake.</gatha>
    <hangnum nr="50"/>
    <gatha type="1"> Palaṃnagaragañceva, tassa ṭhānañhi kārayi;</gatha>
    <gatha type="last">Evaṃ tadatthaṃ puññāni, bahūni’pi mahīpati.</gatha>
    <hangnum nr="51"/>
    <gatha type="1"> Jotipālita theramhi, tūpārāmamhi cetiyaṃ;</gatha>
    <gatha type="last">Vandamāne pabhijjitvā, bhāgo taṃ purato pati.</gatha>
    <hangnum nr="52"/>
    <gatha type="1"> Pakkositvāna rājānaṃ, thero dassesi dukkhito;</gatha>
    <gatha type="last">Rājā disvāva saṃviggo, kammaṃ paṭṭhapi taṃkhaṇe.</gatha>
    <hangnum nr="53"/>
    <gatha type="1"> Dakkhiṇakkhakadhātuṃ so, lohapāsādakucchiyaṃ;</gatha>
    <gatha type="last">Sārakkhaṃ ṭhapayitvāna, rattindivamapūjayi.</gatha>
    <hangnum nr="54"/>
    <gatha type="1"> Navakamme cirāyante, thūpārāmamhi devatā;</gatha>
    <gatha type="last">Supinaṃ tassa dassesuṃ, rattimārāmikā viya.</gatha>
    <hangnum nr="55"/>
    <gatha type="1"> Sace rājā papañceti, kātuṃ dhātugharaṃ mayaṃ;</gatha>
    <gatha type="last">Dhātuṃ gahetvā gacchāma, yatthatatthā’ti taṃkhaṇe.</gatha>
    <hangnum nr="56"/>
    <gatha type="1"> Rājā pabuddho saṃviggo, na cireneva kārayi;</gatha>
    <gatha type="last">Kammaṃ dhātugharesabbaṃ, cittakammādisaññuttaṃ.</gatha>
    <hangnum nr="57"/>
    <gatha type="1"> Catasso paṭimāyo ca, pallaṅke ca silāmaye;</gatha>
    <gatha type="last">Hemacchattaṃ silādanta-kammaṃ gehamhi sabbaso.</gatha>
    <hangnum nr="58"/>
    <gatha type="1"> Mahāmaccādayo’kaṃsu , karaṇḍānaṃ sataṃ nava;</gatha>
    <gatha type="last">Devānaṃpiyatissassa, kammañca nikhilaṃ navaṃ.</gatha>
    <hangnum nr="59"/>
    <gatha type="1"> Sabbussāhena kāretvā, mahāpūjaṃ yathārahaṃ;</gatha>
    <gatha type="last">Ānetvā lohapāsādā, dhātuṃ sabbādarena so.</gatha>
    <hangnum nr="60"/>
    <gatha type="1"> Jotipālaṃ mahātheraṃ, sasaṅghaṃ parivāriya;</gatha>
    <gatha type="last">Parihārena vaḍḍhesi, dhātuṃ dhātukaraṇḍake.</gatha>
    <hangnum nr="61"/>
    <gatha type="1"> Dhātugehassa pādāsi, laṅkādīpaṃ sahattanā;</gatha>
    <gatha type="last">Lābhaggāma-madā tassā, rakkhakānaṃ mahesiyā.</gatha>
    <hangnum nr="62"/>
    <gatha type="1"> Nāgadīpamhi gehañca, rājāyatanadhātuyā;</gatha>
    <gatha type="last">Uṇṇalomagharañceva, chattamāmalacetiye.</gatha>
    <hangnum nr="63"/>
    <gatha type="1"> Tattha gāmaṃ vihārassa, yāgudānāya’dāsi ca;</gatha>
    <gatha type="last">Vihārassa’bhayassā’dā, gāmamaṅgaṇasālakaṃ.</gatha>
    <hangnum nr="64"/>
    <gatha type="1"> Nāmaṃ katvāna so’kāsi, attano ca mahesiyā;</gatha>
    <gatha type="last">Dāṭhaggabodhimāvāsaṃ, vihāre atayuttare.</gatha>
    <hangnum nr="65"/>
    <gatha type="1"> Devī kapālanāgaṃ sā, vihāraṃ sādhukāriya;</gatha>
    <gatha type="last">Tasse’vādā vihārassa, sampannacatupaccayaṃ.</gatha>
    <hangnum nr="66"/>
    <gatha type="1"> Gehaṃ jetavane kāsi, rājā rājatacumbaṭaṃ;</gatha>
    <gatha type="last">Udapānaṃ maṇāpesi, sova bodhigharantike.</gatha>
    <hangnum nr="67"/>
    <gatha type="1"> Gaṅgātaṭaṃ valāhassaṃ, vāpiṃ giritaṭañcakā;</gatha>
    <gatha type="last">Mahāpāḷiṃpi vaḍḍhesi, bhatanāvañca kārayi.</gatha>
    <hangnum nr="68"/>
    <gatha type="1"> Bhikkhūnīnaṃ mahesī ca, bhattavaṃsaṃ samādisi;</gatha>
    <gatha type="last">Evaṃ puññāni katvā so, divaṃ’gā dasame same.</gatha>
    <hangnum nr="69"/>
    <gatha type="1"> Evaṃ puññaratā narādhipatayo sampannabhogā gamuṃ;</gatha>
    <gatha type="2">Maccusseva vasaṃ tatohi matimā sammā bhavassīdisaṃ;</gatha>
    <gatha type="2">Passanto niyamaṃ vihāya vidhinā sabbaṃ bhave saṅgatiṃ;</gatha>
    <gatha type="last">Nibbānābhimukho careyya dhitimā pabbajjamajjhūpago.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Dvirājako nāma</centered>
    <centered>Ekacattālīsatimo paricchedo.</centered>
  </text>
</tree>
