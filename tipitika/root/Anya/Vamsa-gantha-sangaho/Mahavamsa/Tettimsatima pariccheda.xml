<?xml version='1.0' encoding='UTF-8'?>
<tree text="Tetti&#x1E43;satima pariccheda" target="text">
  <text>
    <subhead>Dasarājako</subhead>
    <hangnum nr="1"/>
    <gatha type="1"> Duṭṭhagāmaṇirañño  tu, rajjeṭhitā janā ahū;</gatha>
    <gatha type="last">Sālirājakumāroti, hassāsi vissuto suto.</gatha>
    <hangnum nr="2"/>
    <gatha type="1"> Atīva dhañño so āsi, puññakammarato sadā;</gatha>
    <gatha type="last">Atīva cārurupāya, satto caṇḍāliyā ahu.</gatha>
    <hangnum nr="3"/>
    <gatha type="1"> Asokamālādeviṃtaṃ, sambandhaṃ pubbajātiyā;</gatha>
    <gatha type="last">Rūpenā’ti piyāyanto, so rajjaṃ nevakāmayi.</gatha>
    <hangnum nr="4"/>
    <gatha type="1"> Duṭṭhagāmaṇibhātā’so, saddhātisso tadacchaye;</gatha>
    <gatha type="last">Rajjaṃ kāressā’bhisitto, aṭṭhārassa samā’samo.</gatha>
    <hangnum nr="5"/>
    <gatha type="1"> Chakkakammaṃ sudhākammaṃ, hatthipākārameva ca;</gatha>
    <gatha type="last">Mahāthūpassa kāresi, so saddhākatanāmako.</gatha>
    <hangnum nr="6"/>
    <gatha type="1"> Dīpena lohapāsādo, uḍḍiyhittha susaṅkhato;</gatha>
    <gatha type="last">Kāresi lohapāsādaṃ, puna so sattabhūmakaṃ.</gatha>
    <hangnum nr="7"/>
    <gatha type="1"> Navutisatasahassaggho, pāsādo āsi so tadā;</gatha>
    <gatha type="last">Dakkhiṇagīrivihāraṃ, kallakaleṇa meva ca.</gatha>
    <hangnum nr="8"/>
    <gatha type="1"> Kuḷumbālavihārañca, tathāpettaṅga vālikaṃ;</gatha>
    <gatha type="last">Velaṅgavaṭṭikañceva, dubbalavāpitissataṃ.</gatha>
    <hangnum nr="9"/>
    <gatha type="1"> Duratissakavāpiñca, tathāmātuvihārakaṃ;</gatha>
    <gatha type="last">Kāresi ādīghavāpiṃ, vihāraṃyojana yojane.</gatha>
    <hangnum nr="10"/>
    <gatha type="1"> Dīghavāpivihārañca, kāresi sahacetiyaṃ;</gatha>
    <gatha type="last">Nānāratanakacchannaṃ, tattha kāresi cetiye.</gatha>
    <hangnum nr="11"/>
    <gatha type="1"> Sandhiyaṃ sandhiyaṃ tattha, rathacakkappamāṇakaṃ;</gatha>
    <gatha type="last">Sovaṇṇamālaṃ kāretvā, laggāpesi manoramaṃ.</gatha>
    <hangnum nr="12"/>
    <gatha type="1"> Caturāsītisahassānaṃ , dhammakkhandhānamissaro;</gatha>
    <gatha type="last">Caturāsītisahassāni, pūjācāpi akārayi.</gatha>
    <hangnum nr="13"/>
    <gatha type="1"> Evaṃ puññāni katvā so, anekāni mahīpati;</gatha>
    <gatha type="last">Kāyassabhedā devesu, tusitesu’papajjatha.</gatha>
    <hangnum nr="14"/>
    <gatha type="1"> Saddhātissapakārāje, vasante dīghavāpiyaṃ;</gatha>
    <gatha type="last">Lajjītisso jeṭṭhasuto, girikumbhimanāmakaṃ.</gatha>
    <hangnum nr="15"/>
    <gatha type="1"> Vihāraṃ kārayi rammaṃ, taṃkaniṭṭhasuto pana;</gatha>
    <gatha type="last">Thullatthano akāresi, vihāraṃ kandaravhayaṃ.</gatha>
    <hangnum nr="16"/>
    <gatha type="1"> Pitarā thullatthanako, bhātusantikamāyatā;</gatha>
    <gatha type="last">Sahevā’ha vihārassa, saṅghabhogatthamattano.</gatha>
    <hangnum nr="17"/>
    <gatha type="1"> Saddhātisseuparate, sabbe’maccā samāgatā;</gatha>
    <gatha type="last">Thūpārāme bhikkhusaṅghaṃ, sakalaṃ sannipātiya.</gatha>
    <hangnum nr="18"/>
    <gatha type="1"> Saṅghānuññāyaraṭṭhassa, rakkhaṇatthaṃ kumārakaṃ;</gatha>
    <gatha type="last">Abhisiñcuṃ thullatthanaṃ, taṃ sutvā lajjītissato.</gatha>
    <hangnum nr="19"/>
    <gatha type="1"> Idhāgantvā gahetvā taṃ, sayaṃ rajjamakārayi;</gatha>
    <gatha type="last">Māsañceva dasāhañca, rājā thullatthano pana.</gatha>
    <hangnum nr="20"/>
    <gatha type="1"> Tissosamaṃ lajjītisso, saṅgho hutvā anādaro;</gatha>
    <gatha type="last">‘‘Na jāniṃsu yathāvuḍḍhaṃ’’ mīti taṃ paribhāsayi.</gatha>
    <hangnum nr="21"/>
    <gatha type="1"> Pacchā saṅghaṃ khamāpetvā, daṇḍakammatthamissaro;</gatha>
    <gatha type="last">Tīṇi satasahassāni, datvāna urucetiye.</gatha>
    <hangnum nr="22"/>
    <gatha type="1"> Silāmayāni kāresi, pupphayānāni tīṇiso;</gatha>
    <gatha type="last">Atho satasahassena, citāpesi ca antarā.</gatha>
    <hangnum nr="23"/>
    <gatha type="1"> Mahāthūpathūpārāmānaṃ, bhūmiṃbhūmissaro samaṃ;</gatha>
    <gatha type="last">Thūpārāme ca thūpassa, silākañcuka muttamaṃ.</gatha>
    <hangnum nr="24"/>
    <gatha type="1"> Thūpārāmassa purato, silāthūpakameva ca;</gatha>
    <gatha type="last">Lajjīkāsanasālañca, bhikkhusaṅghassa kārayi.</gatha>
    <hangnum nr="25"/>
    <gatha type="1"> Kañcukaṃ  kaṇṭake thūpe, kārāpesi silāmayaṃ;</gatha>
    <gatha type="last">Datvāna satasahassaṃ, vihāre cetiyavhaye.</gatha>
    <hangnum nr="26"/>
    <gatha type="1"> Girikumbhilanāmassa, vihārassa mahamhi so;</gatha>
    <gatha type="last">Saṭṭhibhikkhusahassānaṃ, ticīvaramadāpayi.</gatha>
    <hangnum nr="27"/>
    <gatha type="1"> Ariṭṭhavihāraṃ kāresi, tathākandarahinakaṃ;</gatha>
    <gatha type="last">Gāmikānañca bhikkhūnaṃ, bhesajjāni adāpayi.</gatha>
    <hangnum nr="28"/>
    <gatha type="1"> Kimicchakaṃ taṇḍulañca, bhikkhunīnamadāpayi;</gatha>
    <gatha type="last">Samānava’ṭhamāsañca, rajjaṃ so kārayī idha.</gatha>
    <hangnum nr="29"/>
    <gatha type="1"> Mate lajjikatissamhi, kaniṭṭho tassa kārayi;</gatha>
    <gatha type="last">Rajjaṃ chaḷeva vassāni, khallāṭanāganāmako.</gatha>
    <hangnum nr="30"/>
    <gatha type="1"> Lohapāsādaparivāre, pāsāde’ti manorame;</gatha>
    <gatha type="last">Lohapāsādasobhatthaṃ, eso dvattiṃsakārayi.</gatha>
    <hangnum nr="31"/>
    <gatha type="1"> Mahāthūpassa parito, cāruno hemamālino;</gatha>
    <gatha type="last">Vālikaṅgaṇamariyādaṃ, pākārañca akārayi.</gatha>
    <hangnum nr="32"/>
    <gatha type="1"> Sovakurundapāsakaṃ, vihārañca akārayi;</gatha>
    <gatha type="last">Puññakammānicaññāni, kārāpesi mahīpati.</gatha>
    <hangnum nr="33"/>
    <gatha type="1"> Taṃ mahārattatonāma, senāpati mahīpatiṃ;</gatha>
    <gatha type="last">Khallāṭanāgarājānaṃ, nagareyeva aggahi.</gatha>
    <hangnum nr="34"/>
    <gatha type="1"> Tassa rañño kaniṭṭhotu, vaṭṭagāmaṇināmako;</gatha>
    <gatha type="last">Taṃ duṭṭhasenāpatikaṃ, hantvā rajjamakārayi.</gatha>
    <hangnum nr="35"/>
    <gatha type="1"> Khallāṭanāgaraññoso, puttakaṃ sakabhātuno;</gatha>
    <gatha type="last">Mahācūlikanāmānaṃ, puttaṭhāne ṭhapesi ca.</gatha>
    <hangnum nr="36"/>
    <gatha type="1"> Tammātaraṃ nuḷādeviṃ, mahesiñca akāsiso;</gatha>
    <gatha type="last">Pītiṭhāne ṭhitatā’ssa, pītirājāti abravuṃ.</gatha>
    <hangnum nr="37"/>
    <gatha type="1"> Evaṃ rajje’bhisittassa, tassa māsamhi pañcame;</gatha>
    <gatha type="last">Rohaṇe nakulanagare, eko brāhmaṇaceṭato.</gatha>
    <hangnum nr="38"/>
    <gatha type="1"> Tiyo  nāma brāhmaṇassa, vaco sutvā apaṇḍito;</gatha>
    <gatha type="last">Coro asu mahātassa, parivāro ahosi ca.</gatha>
    <hangnum nr="39"/>
    <gatha type="1"> Sagaṇāsattadamiḷā, mahātitthamhi otaruṃ;</gatha>
    <gatha type="last">Tadā brāhmaṇatiyo ca, te sattadamiḷāpica.</gatha>
    <hangnum nr="40"/>
    <gatha type="1"> Chakkatthāya visajjesuṃ, lekhaṃ bhūpatisantikaṃ;</gatha>
    <gatha type="last">Rājā brāhmaṇatiyassa, lekhaṃ pesesi nītimā.</gatha>
    <hangnum nr="41"/>
    <gatha type="1"> ‘‘Rajjaṃ tava idāneva, gaṇha tvaṃ damiḷe’’ iti;</gatha>
    <gatha type="last">Sādhūti so damiḷehi, yujjhi gaṇhiṃsu te tu taṃ.</gatha>
    <hangnum nr="42"/>
    <gatha type="1"> Tato te damiḷā yuddhaṃ, raññā saha pavattayuṃ;</gatha>
    <gatha type="last">Koḷambālakasāmantā, yuddhe rājā parājito.</gatha>
    <hangnum nr="43"/>
    <gatha type="1"> Titthārāmaduvārena, rathāruḷho palāyati;</gatha>
    <gatha type="2">Paṇḍukābhayarājena, titthārāmohi kārito;</gatha>
    <gatha type="last">Vāsito ca tadā āsi, ekavīsati rājusū.</gatha>
    <hangnum nr="44"/>
    <gatha type="1"> Taṃ disvā palāyantaṃ, nigaṇṭhogirināmako;</gatha>
    <gatha type="last">‘‘Palāyati mahākāḷa-sīhaḷo’’ti bhusaṃ ravi.</gatha>
    <hangnum nr="45"/>
    <gatha type="1"> Taṃ sutvāna mahārājā, ‘‘siddhe mama manorathe;</gatha>
    <gatha type="last">Vihāraṃ ettha kāressaṃ’’, iccevaṃ cintayī tadā.</gatha>
    <hangnum nr="46"/>
    <gatha type="1"> Sagabbhaṃ anulādeviṃ, aggahī rakkhiyā iti;</gatha>
    <gatha type="last">Mahācūḷa mahānāga-kumārecāpī rakkhiye.</gatha>
    <hangnum nr="47"/>
    <gatha type="1"> Rathassa lahubhāvatthaṃ, ḍatvā cūḷāmaṇiṃsubhaṃ;</gatha>
    <gatha type="last">Otāresi somadeviṃ, tassa’nuññāya bhūpati.</gatha>
    <hangnum nr="48"/>
    <gatha type="1"> Yuddhāyagamaneyeva, puttake dve ca deviyo;</gatha>
    <gatha type="last">Gāhayitvāna nikkhanto, saṅkito so parājaye.</gatha>
    <hangnum nr="49"/>
    <gatha type="1"> Asakkuṇitvā gāhetuṃ, pattaṃ bhuttaṃ jinena taṃ;</gatha>
    <gatha type="last">Palāyitvā vessagīri-vane abhiniyiyiso.</gatha>
    <hangnum nr="50"/>
    <gatha type="1"> Kutthikkulamahātissa-thero disvā tahaṃ tu taṃ;</gatha>
    <gatha type="last">Bhattaṃ pādā anāmaṭṭhaṃ, piṇḍadānaṃ vivajjiya.</gatha>
    <hangnum nr="51"/>
    <gatha type="1"> Atha  ketakipattamhi, likhitvā haṭṭhamānaso;</gatha>
    <gatha type="last">Saṅghabhogaṃ vihārassa, tassa pādāmahīpati.</gatha>
    <hangnum nr="52"/>
    <gatha type="1"> Tato gantvā silāsobbha-kaṇḍakamhi vasī tato;</gatha>
    <gatha type="last">Gantvāna mātuvelaṅge, sālagalasamīpago.</gatha>
    <hangnum nr="53"/>
    <gatha type="1"> Tatthaddasa diṭṭhapubbaṃ, theraṃ thero mahīpatiṃ;</gatha>
    <gatha type="last">Upaṭṭhākassa appesi, tanasivassa sādhukaṃ.</gatha>
    <hangnum nr="54"/>
    <gatha type="1"> Tassa so tanasivassa, raṭṭhikassa’ntike tahiṃ;</gatha>
    <gatha type="last">Rājā cuddasavassāni, vasī tena upaṭṭhito.</gatha>
    <hangnum nr="55"/>
    <gatha type="1"> Sattasu damīḷesve’ko, somādeviṃ madāvahaṃ;</gatha>
    <gatha type="last">Rāgaratto gahetvāna, paratīramagālahuṃ.</gatha>
    <hangnum nr="56"/>
    <gatha type="1"> Ekopattaṃ dasabalassa, anurādhapure ṭhitaṃ;</gatha>
    <gatha type="last">Ādāya tena santuṭṭho, paratīramagālahuṃ.</gatha>
    <hangnum nr="57"/>
    <gatha type="1"> Puḷahattho tu damiḷo, tīṇivassāni kārayi;</gatha>
    <gatha type="last">Rajjaṃ senāpatiṃ katvā, damiḷaṃ bāhiyavhayaṃ.</gatha>
    <hangnum nr="58"/>
    <gatha type="1"> Puḷahatthaṃ gahetvā taṃ, dūre vassāni bāhīyo;</gatha>
    <gatha type="last">Rajjaṃ kāresi tassā’si, paṇayamāro camūpati.</gatha>
    <hangnum nr="59"/>
    <gatha type="1"> Bāhīyaṃ taṃ gahetvāna, rājā’si paṇayamārako;</gatha>
    <gatha type="last">Sattavassāni tassā’si, piḷayamāro camūpati.</gatha>
    <hangnum nr="60"/>
    <gatha type="1"> Paṇayamāraṃ gahetvā so, rājāsi pīḷayamārako;</gatha>
    <gatha type="last">Sattamāsāni tassāsi, dāṭhiyo tu camūpati.</gatha>
    <hangnum nr="61"/>
    <gatha type="1"> Pīḷayamāraṃ gahetvā so, dāṭhiyo damiḷo pana;</gatha>
    <gatha type="last">Rajjaṃ’nurādhanagare, duve vassāni kārayi.</gatha>
    <hangnum nr="62"/>
    <gatha type="1"> Evaṃ damiḷarājūnaṃ, tesaṃ pañcannamevahi;</gatha>
    <gatha type="last">Honti cuddasavassānī, sattamāsā ca uttariṃ.</gatha>
    <hangnum nr="63"/>
    <gatha type="1"> Gatāya tu nivāsatthaṃ, malaye’nuladeviyā;</gatha>
    <gatha type="last">Bhariyākanasivassa, pādāpahari pacchiyaṃ.</gatha>
    <hangnum nr="64"/>
    <gatha type="1"> Kujjhitvā rodamānāsā, rājānaṃ upasakimi;</gatha>
    <gatha type="last">Taṃ sutvā tanasivoso, manumādāya nikkhami.</gatha>
    <hangnum nr="65"/>
    <gatha type="1"> Deviyā  vacanaṃ sutvā, tassa āgamanā purā;</gatha>
    <gatha type="last">Dviputtaṃ devimādāya, tato rājā’pi nikkhami.</gatha>
    <hangnum nr="66"/>
    <gatha type="1"> Dhanuṃ sandhāya āyantaṃ, sīvaṃ vijjhi mahāsīvo;</gatha>
    <gatha type="last">Rājā nāmaṃ bhāvayitvā, akāsi jinasaṅgahaṃ.</gatha>
    <hangnum nr="67"/>
    <gatha type="1"> Alattha aṭṭhāmacceca, mahante yodhasammate;</gatha>
    <gatha type="last">Parivāro mahāāsī, parihāro ca rājino.</gatha>
    <hangnum nr="68"/>
    <gatha type="1"> Kumbhīlakamahātissa-thera disvā mahāyaso;</gatha>
    <gatha type="last">Acchagallavihāramhi, buddhapūjamakārayi.</gatha>
    <hangnum nr="69"/>
    <gatha type="1"> Vatthuṃ sodhetumāruḷho, akāsacetiyaṅgaṇaṃ;</gatha>
    <gatha type="last">Kavisīse amaccamhi, orohantomahīpati.</gatha>
    <hangnum nr="70"/>
    <gatha type="1"> Ārohanto sadeviko, disvā magge nisinnakaṃ;</gatha>
    <gatha type="last">‘‘Na nipanno’’ti kujjhitvā, kavisīsaṃ aghātayi.</gatha>
    <hangnum nr="71"/>
    <gatha type="1"> Sesā sattaamaccāvi, nibbinnā tena rājinā;</gatha>
    <gatha type="last">Tassa’ntikā palāyitvā, pakkamantā yathāruci.</gatha>
    <hangnum nr="72"/>
    <gatha type="1"> Magge viluttā corehi, vihāraṃ hambugallakaṃ;</gatha>
    <gatha type="last">Pavisitvāna addakkhuṃ, tissattheraṃ bahussutaṃ.</gatha>
    <hangnum nr="73"/>
    <gatha type="1"> Catunekāyiko thero, yathāladdhāni dāpayi;</gatha>
    <gatha type="last">Vatthaphāṇitatelāni, taṇḍulā pāhuṇā tathā.</gatha>
    <hangnum nr="74"/>
    <gatha type="1"> Assatthakāle thero so,</gatha>
    <gatha type="2">‘‘Kuhiṃyātā’’ti pucchite;</gatha>
    <gatha type="3">Attānaṃ āvīkatvā te,</gatha>
    <gatha type="last">Taṃ pavattiṃ nivedayuṃ.</gatha>
    <hangnum nr="75"/>
    <gatha type="1"> ‘‘Kāretuṃ kehi sakkā nu, jinasāsanapaggahaṃ;</gatha>
    <gatha type="last">Damiḷehi vā’tha raññā, iti puṭṭhā tu te pana.</gatha>
    <hangnum nr="76"/>
    <gatha type="1"> ‘‘Rañño sakkā’’ti āhaṃsu, saññāpetvāna te iti;</gatha>
    <gatha type="last">Ubho tissa mahātissa-therā ādāya te tato.</gatha>
    <hangnum nr="77"/>
    <gatha type="1"> Rājino santikaṃ netvā, aññamaññaṃ khamāpayuṃ;</gatha>
    <gatha type="last">Rājā ca te amaccā ca, thero eva mayācayuṃ.</gatha>
    <hangnum nr="78"/>
    <gatha type="1"> Siddhe  kamme pesiteno, gantabbaṃ santikaṃ iti;</gatha>
    <gatha type="last">Therā datvā paṭiññaṃ te, yathāṭhānamagañchisuṃ.</gatha>
    <hangnum nr="79"/>
    <gatha type="1"> Anurādhapuraṃ rājā, āgantvāna mahāyaso;</gatha>
    <gatha type="last">Dāṭhikaṃ damiḷaṃ hantvā, sayaṃ rajjamakārayi.</gatha>
    <hangnum nr="80"/>
    <gatha type="1"> Tato nigaṇṭhārāmaṃ taṃ, viddhaṃsetvā mahīpati;</gatha>
    <gatha type="last">Vihāraṃ kārayi tattha, dvādasa pariveṇakaṃ.</gatha>
    <hangnum nr="81"/>
    <gatha type="1"> Mahāvihārapaṭṭhānā, dvīsu vassasa tesu ca;</gatha>
    <gatha type="last">Sattarasasu vassesu, dasamāsā’mikesu ca.</gatha>
    <hangnum nr="82"/>
    <gatha type="1"> Tathā dinesu dasasu, atikkantesu sādaro;</gatha>
    <gatha type="last">Abhayagiri vihāraṃso, patiṭṭhāpesi bhūpati.</gatha>
    <hangnum nr="83"/>
    <gatha type="1"> Akkosiyitvā te there, tesu pubbupakārino;</gatha>
    <gatha type="last">Taṃ mahātissa therassa, vihāraṃ mānado adā.</gatha>
    <hangnum nr="84"/>
    <gatha type="1"> Girissa yasmā gārāme, rājā kāresi sobhayo;</gatha>
    <gatha type="last">Tasmā’bhaya giritveva, vihāro nāmako ahu.</gatha>
    <hangnum nr="85"/>
    <gatha type="1"> Āṇāpetvā somādeviṃ,</gatha>
    <gatha type="2">Yathā ṭhāne ṭhapesiso;</gatha>
    <gatha type="3">Tassātannāmakaṃ katvā,</gatha>
    <gatha type="last">Somārāma makārayi.</gatha>
    <hangnum nr="86"/>
    <gatha type="1"> Rathā oropitā sā hi, tasmiṃṭhāne varaṅganā;</gatha>
    <gatha type="last">Kaddambapuppha gumbamhi, nilinā tattha addasa.</gatha>
    <hangnum nr="87"/>
    <gatha type="1"> Muttayantaṃ sāmaṇeraṃ, maggaṃ hatthena chādiya;</gatha>
    <gatha type="last">Rājā tassa vaco sutvā, vihāraṃ tattha kārayi.</gatha>
    <hangnum nr="88"/>
    <gatha type="1"> Mahāthūpassuttarato,</gatha>
    <gatha type="2">Cetiyaṃ uccavatthukaṃ;</gatha>
    <gatha type="3">Silā sobhakaṇḍakaṃ nāma,</gatha>
    <gatha type="last">Rājā soyeva kārayi.</gatha>
    <hangnum nr="89"/>
    <gatha type="1"> Tesu sattasu yodhesu, uttiyo nāma kārayi;</gatha>
    <gatha type="last">Nagaramhā dakkhiṇato, vihāraṃ dakkhiṇavhayaṃ.</gatha>
    <hangnum nr="90"/>
    <gatha type="1"> Tatteva  mūlavokāsa, vīhāraṃ mūlanāmako;</gatha>
    <gatha type="last">Amacco kārayī tena, sopi taṃnāmako ahu.</gatha>
    <hangnum nr="91"/>
    <gatha type="1"> Kāresi sāliyārāmaṃ, amacco sāliyavhayo;</gatha>
    <gatha type="last">Kāresi pabbatārāmaṃ, amacco pabbatavhayo.</gatha>
    <hangnum nr="92"/>
    <gatha type="1"> Uttaratissarāmantu, tissāmacco akārayi;</gatha>
    <gatha type="last">Vihāre niṭṭhite ramme, tissathera mupaccate.</gatha>
    <hangnum nr="93"/>
    <gatha type="1"> ‘‘Tumhākaṃ paṭisanthāra, vasena’mhehi kārite;</gatha>
    <gatha type="last">Vihāre dema tumhākaṃ, iti vatvā adaṃsu ca.</gatha>
    <hangnum nr="94"/>
    <gatha type="1"> Thero sabbatthavāsesi, te te bhikkhū yathā rahaṃ;</gatha>
    <gatha type="last">Amaccā’daṃsu saṅghassa, vividhe samaṇārahe.</gatha>
    <hangnum nr="95"/>
    <gatha type="1"> Rājā sakavihāramhi, vasante samupaṭṭhahi;</gatha>
    <gatha type="last">Paccayehi anunehi, tena te bahavo ahuṃ.</gatha>
    <hangnum nr="96"/>
    <gatha type="1"> Theraṃ kulehī saṃsaṭṭhaṃ, mahātissoti vissutaṃ;</gatha>
    <gatha type="last">Kulasaṃsaṭṭha dosena, saṅgho taṃ nīhari ito.</gatha>
    <hangnum nr="97"/>
    <gatha type="1"> Tassa sisso bahalamassu-</gatha>
    <gatha type="2">Tissattheroti pissuto;</gatha>
    <gatha type="3">Kuddho’bhayagiriṃ gantvā,</gatha>
    <gatha type="last">Vasi pakkhaṃ vahaṃ tahiṃ.</gatha>
    <hangnum nr="98"/>
    <gatha type="1"> Tatoppabhuti te bhikkhū, mahāvihāranāgamuṃ;</gatha>
    <gatha type="last">Evaṃ te’bhayagirikā, niggatā theravādato.</gatha>
    <hangnum nr="99"/>
    <gatha type="1"> Pabhinnā’bhayagirikehi, dakkhiṇavihārikāyati;</gatha>
    <gatha type="last">Evaṃ te theravādīhi, pabhinnā bhikkhavo dvidhā.</gatha>
    <hangnum nr="100"/>
    <gatha type="1"> Mahā abhayabhikkhū te, vaḍḍhetuṃ dīpavāsino;</gatha>
    <gatha type="last">Vaṭṭagāmaṇibhūmindo, pattiṃ nāma adāsi so.</gatha>
    <hangnum nr="101"/>
    <gatha type="1"> Vihārapariveṇāni, ghaṭābaddhe akārayi;</gatha>
    <gatha type="last">‘‘Paṭisaṅkharaṇaṃ evaṃ, hessatīti vicintiya.</gatha>
    <hangnum nr="102"/>
    <gatha type="1"> Piṭakattayapāḷiñca, tassa aṭṭhakathampi ca;</gatha>
    <gatha type="last">Mukhapāṭhena ānesuṃ, pubbe bhikkhū mahāmati.</gatha>
    <hangnum nr="103"/>
    <gatha type="1"> Hāniṃ  disvāna sattānaṃ, tadā bhikkhū samāgatā;</gatha>
    <gatha type="last">Ciraṭṭhitatthaṃ dhammassa, potthakesu likhāpayuṃ.</gatha>
    <hangnum nr="104"/>
    <gatha type="1"> Vaṭṭagāmaṇi abhayo, rājā rajjamakārayi;</gatha>
    <gatha type="last">Iti dvādasavassāni, pañcamāsesu ādito.</gatha>
    <hangnum nr="105"/>
    <gatha type="1"> Itī parahita mattano hitañca,</gatha>
    <gatha type="2">Paṭilabhiyissariyaṃ karoti pañño;</gatha>
    <gatha type="3">Vipulamapi kubuddhiladdhabhovaṃ,</gatha>
    <gatha type="last">Ubhayahitaṃ na karoti bhogaluddho’ti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Dasarājako nāma</centered>
    <centered>Tettiṃsatimo paricchedo.</centered>
  </text>
</tree>
