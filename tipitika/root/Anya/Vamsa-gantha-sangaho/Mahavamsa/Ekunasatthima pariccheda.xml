<?xml version='1.0' encoding='UTF-8'?>
<tree text="Ek&#x16B;nasa&#x1E6D;&#x1E6D;hima pariccheda" target="text">
  <text>
    <subhead>Caturājacariya niddeso</subhead>
    <hangnum nr="1"/>
    <gatha type="1"> Tadārañño  nujāmittā, tassa puttā tayo’pi ca;</gatha>
    <gatha type="last">Mahāmaccā cayatayo, tathā yatanavāsino.</gatha>
    <hangnum nr="2"/>
    <gatha type="1"> Tabbete ādipādassa, rohaṇe vasato sato;</gatha>
    <gatha type="last">Anārocāpayitvāna, bhūpālamatasāsanaṃ.</gatha>
    <hangnum nr="3"/>
    <gatha type="1"> Sambhūyamantayitvāna, samānacchandataṃ gatā;</gatha>
    <gatha type="last">Adaṃsu yuvarājassa, laṅkārajjābhisecanaṃ.</gatha>
    <hangnum nr="4"/>
    <gatha type="1"> Oparajje nivesesuṃ, mānabharaṇanāmakaṃ;</gatha>
    <gatha type="last">Kumāraṃ pubbacāritta-maggaṃ laṅghittha te’khilā.</gatha>
    <hangnum nr="5"/>
    <gatha type="1"> Tayo’tha bhātaro sabbe, te māṇabharaṇādayo;</gatha>
    <gatha type="last">Jayabāhumahīpāla-sahitā sahasā tadā.</gatha>
    <hangnum nr="6"/>
    <gatha type="1"> Muttāmaṇippabhūtikaṃ, ratanaṃ sārasammataṃ;</gatha>
    <gatha type="last">Sabbaṃ hatthagataṃ katvā, vāhanañca gajādikaṃ.</gatha>
    <hangnum nr="7"/>
    <gatha type="1"> Sakalaṃ balamādāya, pulatthinagarā tadā;</gatha>
    <gatha type="last">Khippaṃ taṃ vikkamabhujaṃ, gaṇhisāmā’ti nikkhamuṃ.</gatha>
    <hangnum nr="8"/>
    <gatha type="1"> Sutvā pavattiṃ sakalaṃ, imaṃ vikkamabāhuso;</gatha>
    <gatha type="last">Tā tassantimasakkāraṃ, vidhātuṃ handano labhiṃ.</gatha>
    <hangnum nr="9"/>
    <gatha type="1"> Idāni khippaṃ gantvāna, pulatthinagaraṃ tahiṃ,</gatha>
    <gatha type="last">Tā tassāḷāhanaṭṭhāna dassane neva so ahaṃ.</gatha>
    <hangnum nr="10"/>
    <gatha type="1"> Sokabhāraṃ vinodessaṃ, mama ceto gataṃ iti;</gatha>
    <gatha type="last">Katadaḷha vavatthāno, viniggamma tato purā.</gatha>
    <hangnum nr="11"/>
    <gatha type="1"> Pulatthipuramāgacchaṃ, ādipādo’ti sāsaso;</gatha>
    <gatha type="last">Sattaṭṭhasatasaṅkhena, balena parivārito.</gatha>
    <hangnum nr="12"/>
    <gatha type="1"> Antarālapatheyeva, guttahālakamaṇḍale;</gatha>
    <gatha type="last">Gāme pana samukkavhe, disvā senaṅgamāgataṃ.</gatha>
    <hangnum nr="13"/>
    <gatha type="1"> Mahantaṃ  yuddhasannaddhaṃ, ekavīro bhayātiko;</gatha>
    <gatha type="last">Yujjhitvā te palāpesi, khaṇeneva disodisaṃ.</gatha>
    <hangnum nr="14"/>
    <gatha type="1"> Tayo te bhātaro tattha, sampattāva jayā tato;</gatha>
    <gatha type="last">Abhimānuddhatā khippaṃ, annayha balavāhanaṃ.</gatha>
    <hangnum nr="15"/>
    <gatha type="1"> Ādipādakajambūti, vissutamhi padesake;</gatha>
    <gatha type="last">Saṅgāmesuṃ parājesi, bhiyyo yujjhittha so tayo.</gatha>
    <hangnum nr="16"/>
    <gatha type="1"> Tatiyaṃ kaṭagāmasmiṃ, kāḷavāpyaṃ catutthakaṃ;</gatha>
    <gatha type="last">Pañcamaṃ uddhaṭadvāre, chaṭṭhaṃso paṅkavelake.</gatha>
    <hangnum nr="17"/>
    <gatha type="1"> Tehi yuddhaṃ karitvāna, gahītavijayo sadā;</gatha>
    <gatha type="last">Pulatthipuramāgañci, sahāmacca parijjano.</gatha>
    <hangnum nr="18"/>
    <gatha type="1"> Sacintitakkameneva, passitvāḷāhanaṃ pitu;</gatha>
    <gatha type="last">Vidūritamahāseko, laddhassāso purevasaṃ.</gatha>
    <hangnum nr="19"/>
    <gatha type="1"> Dukkhe sahāya bhūtāna-mattano so yathārahaṃ;</gatha>
    <gatha type="last">Amaccānamadā sabba-bhoge ṭhānantare hi so.</gatha>
    <hangnum nr="20"/>
    <gatha type="1"> Bhaṭānañcāpi sabbesaṃ, sahāyātānamattano;</gatha>
    <gatha type="last">Anurūpamadā vuttiṃ, saraṃ dukkhasahāyataṃ.</gatha>
    <hangnum nr="21"/>
    <gatha type="1"> Māṇābharaṇabhūpopi, saddhiṃ sesehi bhātūhi;</gatha>
    <gatha type="last">Karitvā rohaṇaṃ passaṃ, rohaṇañca sahatthagaṃ.</gatha>
    <hangnum nr="22"/>
    <gatha type="1"> Tato kittisirīmeghe, sadvādasasahassakaṃ;</gatha>
    <gatha type="last">Raṭṭhaṃ datvāna vasituṃ, tahiṃyeva samādisi.</gatha>
    <hangnum nr="23"/>
    <gatha type="1"> Āṇatto bhātarākitti-sirīmegho janādhipo;</gatha>
    <gatha type="last">Gantvā vasi puretattha, mahānāgahulavhaye.</gatha>
    <hangnum nr="24"/>
    <gatha type="1"> Sirīvallabhanāmassa, kumārassāpi cādisi;</gatha>
    <gatha type="last">Desamaṭṭhasahassavhaṃ, datvāna vasituṃ tahiṃ.</gatha>
    <hangnum nr="25"/>
    <gatha type="1"> Tatheva sopi gantvāna, uddhanadvāranāmakaṃ;</gatha>
    <gatha type="last">Gāmaṃ katvā rājadāniṃ, vasanto anusāsitaṃ.</gatha>
    <hangnum nr="26"/>
    <gatha type="1"> Sayañca sahasenāya, gantvā dakkhiṇapassakaṃ;</gatha>
    <gatha type="last">Vīrabāhūti paññāto, puṅkhagāmaṃ samāvasi.</gatha>
    <hangnum nr="27"/>
    <gatha type="1"> Mātā ca tiṇṇaṃ bhātūnaṃ, jayabāhu ca bhūmipo;</gatha>
    <gatha type="last">Nivasiṃsu tadā kitti-sirimeghassa santike.</gatha>
    <hangnum nr="28"/>
    <gatha type="1"> Tato  saṃvacchare’tīte, te māṇabharaṇādayo;</gatha>
    <gatha type="last">Tenattani kataṃ yuddhe, sabbaṃ vikkamabāhunā.</gatha>
    <hangnum nr="29"/>
    <gatha type="1"> Durārohaṃ mahantaṃ taṃ, parājayatarābhavaṃ;</gatha>
    <gatha type="last">Anussarantabahuso, abhimānasamunnatā.</gatha>
    <hangnum nr="30"/>
    <gatha type="1"> Muddhābhisittarājūna-mekākīrājaraṭṭhakaṃ;</gatha>
    <gatha type="last">Vināyamabhisekena, kathaṃ nāmānubhossati.</gatha>
    <hangnum nr="31"/>
    <gatha type="1"> Iti issā parattañca, yātā saṅgayhasāvake;</gatha>
    <gatha type="last">Bhiyyo sambhūyasaṅgāma-karaṇatthāya nikkhamuṃ.</gatha>
    <hangnum nr="32"/>
    <gatha type="1"> Sutvā tamatthaṃ dūtehi, so vikkamabhujopi ca;</gatha>
    <gatha type="last">Agā tesaṃva visayaṃ, mahāsenāpurakkhato.</gatha>
    <hangnum nr="33"/>
    <gatha type="1"> Dese dakkhiṇake bodhi-senapabbatagāmake;</gatha>
    <gatha type="last">Yujjhitvā te parājesi, tayo vikkamabāhuso.</gatha>
    <hangnum nr="34"/>
    <gatha type="1"> Ripavo dāni me sabbe, ummūlessāmahaṃ iti;</gatha>
    <gatha type="last">Palāyante nubandhittha, padānupadikaṃ’va te.</gatha>
    <hangnum nr="35"/>
    <gatha type="1"> Te ca duggaṃ palāyiṃsu, pañcayojanaraṭṭhake;</gatha>
    <gatha type="last">Khippaṃ pāvekkhi kalyāṇiṃ, so’pi te gahaṇatthiko.</gatha>
    <hangnum nr="36"/>
    <gatha type="1"> Vīro ariyadesiyo, vīradevoti pākaṭo;</gatha>
    <gatha type="last">Paḷandīpissaro eko, bhūsaṃ sahasiko tadā.</gatha>
    <hangnum nr="37"/>
    <gatha type="1"> Saddhiṃ sūrehi yodhehi, mahātitthamhi otari;</gatha>
    <gatha type="last">Kātuṃ hatthagahaṃ sakkā, laṃkādīpanti cintiya.</gatha>
    <hangnum nr="38"/>
    <gatha type="1"> So vikkamabhujo sutvā, pavattiṃ bhūbhujo tadā;</gatha>
    <gatha type="last">Yāvatā nātra laṃkāyaṃ, laddhogāho bhavissati.</gatha>
    <hangnum nr="39"/>
    <gatha type="1"> Tāva ummūlanīyoti, kalyāṇimhā viniggato;</gatha>
    <gatha type="last">Mahātitthamhi mannāra-nāmakaṃ gāmakaṃ gato.</gatha>
    <hangnum nr="40"/>
    <gatha type="1"> Katvāna vīradevo’pi, saṅgāmaṃ tena rājinā;</gatha>
    <gatha type="last">Anīkaṅgādayo rāja-putte dve bhātaropi ca.</gatha>
    <hangnum nr="41"/>
    <gatha type="1"> Senādhināyakañceva, kittināmappakāsitaṃ;</gatha>
    <gatha type="last">Ghātetvā sahasā vīra-sammate ca bahūjane.</gatha>
    <hangnum nr="42"/>
    <gatha type="1"> Gāhetvā jīvaggāhaṃso, rakkhakañca camūpatiṃ;</gatha>
    <gatha type="last">Sabalaṃ taṃ parājetvā, anubandhi padāpadaṃ.</gatha>
    <hangnum nr="43"/>
    <gatha type="1"> Palāyamāno  so bhīto, āgantvāna nijaṃ puraṃ;</gatha>
    <gatha type="last">Hatthasāraṃ samādāya, koṭṭhasāraṃ gato lahuṃ.</gatha>
    <hangnum nr="44"/>
    <gatha type="1"> Pacchato pacchato vīra-devo tamanubandhiya;</gatha>
    <gatha type="last">Āgantvāna purevāsaṃ, katipāhaṃ vidhāyaso.</gatha>
    <hangnum nr="45"/>
    <gatha type="1"> Gaṇhituṃ vikkamabhujaṃ, tattheva turitaṃ agā;</gatha>
    <gatha type="last">Pesayitvā sakaṃ sopi, mahantaṃ sakalaṃ balaṃ.</gatha>
    <hangnum nr="46"/>
    <gatha type="1"> Yujjhāpetvāna ghātetvā, gāme antaraviṭṭhike;</gatha>
    <gatha type="last">Mahākaddamaduggamhi, vīradevaṃ mahabbalo.</gatha>
    <hangnum nr="47"/>
    <gatha type="1"> Abhisekaṃ vināyeva, pulatthi nagare vasaṃ;</gatha>
    <gatha type="last">Akāsi rājaraṭṭhassa, pasāsanavidhiṃ vibhū.</gatha>
    <hangnum nr="48"/>
    <gatha type="1"> Apanīyaraṇe chandaṃ, bhātaropi tayo tato;</gatha>
    <gatha type="last">Āvasiṃsu yathāpubbaṃ, gantvā raṭṭhaṃ sakaṃ sakaṃ.</gatha>
    <hangnum nr="49"/>
    <gatha type="1"> Caturopi mahīpālā, yatamānā ciraṃ tahiṃ;</gatha>
    <gatha type="last">Ekacchattaṅkitaṃ kātuṃ, neva sakkhiṃsu sabbaso.</gatha>
    <hangnum nr="50"/>
    <gatha type="1"> Anisammakāribhāvena, kulīne parihāpayuṃ;</gatha>
    <gatha type="last">Ṭhapesuñca mahantatte, hīne sābhimate jane.</gatha>
    <hangnum nr="51"/>
    <gatha type="1"> Vaḍḍhitaṃnekadhā sammā, raññā vijayabāhunā;</gatha>
    <gatha type="last">Sāsanañca tathālokaṃ, hāpayiṃsu subuddhino.</gatha>
    <hangnum nr="52"/>
    <gatha type="1"> Kulīnānaṃ manussāna-mabhāvepi ca tādise;</gatha>
    <gatha type="last">Dose vittaṃ tadāyattaṃ, pasayhāvahariṃsu ca.</gatha>
    <hangnum nr="53"/>
    <gatha type="1"> Pīḷetuṃ sakalaṃ loka-muddharantādhikaṃ baliṃ;</gatha>
    <gatha type="last">Ucchūva ucchuyantete, khīṇako sādhanesino.</gatha>
    <hangnum nr="54"/>
    <gatha type="1"> Uddharitvāna buddhādi-santake bhogagāmake;</gatha>
    <gatha type="last">So vikkamabhujo rājā, sevakesu samappayī.</gatha>
    <hangnum nr="55"/>
    <gatha type="1"> Pulatthinagare neka-vihāre dhātumaṇḍite;</gatha>
    <gatha type="last">Sova desantarīyānaṃ, bhaṭānaṃ vasituṃ adā.</gatha>
    <hangnum nr="56"/>
    <gatha type="1"> Saddhehi pattadhātussa, dāṭhādhātuvarassa ca;</gatha>
    <gatha type="last">Pūjanatthāya dinnāni, maṇimuttādikāni ca.</gatha>
    <hangnum nr="57"/>
    <gatha type="1"> Candanāgarukappuraṃ, suvaṇṇādimayā bahū;</gatha>
    <gatha type="last">Paṭimāyo ca acchijja, yathākāmaṃ vayaṃ nayī.</gatha>
    <hangnum nr="58"/>
    <gatha type="1"> Sāsanassa  ca lokassa, kriyamānamupaddavaṃ;</gatha>
    <gatha type="last">Passantā bahuso tasmiṃ, tadā nibbannamānasā.</gatha>
    <hangnum nr="59"/>
    <gatha type="1"> Aṭṭhamūlavihāresu, yatayo garusammatā;</gatha>
    <gatha type="last">Paṃsukūlikabhikkhū ca, koṭṭhāsadvayanissitā.</gatha>
    <hangnum nr="60"/>
    <gatha type="1"> Evaṃ titthiyatulyānaṃ, sāsanopaddavaṃ bahuṃ;</gatha>
    <gatha type="last">Karontānaṃ sakā sambhā-payātaṃ pavaraṃ iti.</gatha>
    <hangnum nr="61"/>
    <gatha type="1"> Dāṭhādhātuvaraṃ patta-dhātumādāya rohaṇaṃ;</gatha>
    <gatha type="last">Gantvā vāsamakappesuṃ, phāsuṭhāne tahiṃ tahiṃ.</gatha>
    <hangnum nr="62"/>
    <gatha type="1"> Tatheva phāsuṭhānesu, vippakiṇṇā tahiṃ tahiṃ;</gatha>
    <gatha type="last">Te kulīnā nilīnā’va, hutvā vāsamakappayuṃ.</gatha>
    <hangnum nr="63"/>
    <gatha type="1"> Pakkhadvayamahīpāla-gayhāsīmā suṭhāpitā;</gatha>
    <gatha type="last">Sāmantā aññamaññehi, karonto bahuso raṇaṃ.</gatha>
    <hangnum nr="64"/>
    <gatha type="1"> Susamiddhesu nekesu, gāmesu nigamesu ca;</gatha>
    <gatha type="last">Aggiṃ dentā taḷāke ca, chindantā jalapūrite.</gatha>
    <hangnum nr="65"/>
    <gatha type="1"> Nāsentā sabbathā sabba-mātikāvaraṇāni ca;</gatha>
    <gatha type="last">Chindantā nāḷikerādi, so pakāre ca bhūruhe.</gatha>
    <hangnum nr="66"/>
    <gatha type="1"> Yathā porāṇakaggāma-ṭhānantipi na ñāyate;</gatha>
    <gatha type="last">Vināsesuṃ tathā raṭṭhaṃ, aññamaññavirodhino.</gatha>
    <hangnum nr="67"/>
    <gatha type="1"> Te ca bhūmi patīgāma-vilopaṃ patthamosanaṃ;</gatha>
    <gatha type="last">Kārentā nijacārehi, ācaruṃ lokupaddavaṃ.</gatha>
    <hangnum nr="68"/>
    <gatha type="1"> Kulīnānaṃ manussānaṃ, dāsakammakarāpi ca;</gatha>
    <gatha type="last">Sasāmino’ti vattantā, nissaṅkā vītabhītikā.</gatha>
    <hangnum nr="69"/>
    <gatha type="1"> Hutvā yudhīyā rājūnaṃ, abbhantarapavattino;</gatha>
    <gatha type="last">Balavantatarā jātā, laddhaṭhānantarā tadā.</gatha>
    <hangnum nr="70"/>
    <gatha type="1"> Janā samantakūṭādi-nekadugganivāsino;</gatha>
    <gatha type="last">Adentā bhūmipālānaṃ, pubbapaṭṭhapitaṃ karaṃ.</gatha>
    <hangnum nr="71"/>
    <gatha type="1"> Rājāṇamagaṇentā te, gatā dāmarikattanaṃ;</gatha>
    <gatha type="last">Sakaṃ sakaṃ’va visaya-māvasiṃsu samuddhatā.</gatha>
    <hangnum nr="72"/>
    <gatha type="1"> Anatthe nicitā nāma, parivattanti sabbatā;</gatha>
    <gatha type="last">Iti vattabba taṃyeva, yātaṃ laṅkātalaṃ tadā.</gatha>
    <hangnum nr="73"/>
    <gatha type="1"> Evaṃ  gāmakabhojakā viya bhusaṃtejo vihīnā sadā;</gatha>
    <gatha type="last">Accantaṃ byasanāti sattahadayā rājābhimānujjhitā.</gatha>
    <hangnum nr="74"/>
    <gatha type="1"> Niccaṃ attaparatthasiddhividhurāsaṅgā vihīnāsayā;</gatha>
    <gatha type="last">Sabbe te vihariṃsu bhūmipatayo cārittamaggātigā.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Caturājacariyaniddeso nāma</centered>
    <centered>Ekūnasaṭṭhimo paricchedo.</centered>
  </text>
</tree>
