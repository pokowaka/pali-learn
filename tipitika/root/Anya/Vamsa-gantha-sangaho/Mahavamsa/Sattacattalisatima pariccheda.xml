<?xml version='1.0' encoding='UTF-8'?>
<tree text="Sattacatt&#x101;l&#x12B;satima pariccheda" target="text">
  <text>
    <subhead>Pañcarājako</subhead>
    <hangnum nr="1"/>
    <gatha type="1"> Accaye  pituno rājā, uparājā ahosi so;</gatha>
    <gatha type="last">Samattho sakkumittānaṃ, kātuṃ niggaha saṃgahe.</gatha>
    <hangnum nr="2"/>
    <gatha type="1"> Senā nāmasi sappaññā, mahesī tassa rājino;</gatha>
    <gatha type="last">Khuddaputtā pīyā’tīva, rañño kalyāṇadassanā.</gatha>
    <hangnum nr="3"/>
    <gatha type="1"> Adāsi yuvarājattaṃ, jeṭṭhaputtassa attano;</gatha>
    <gatha type="last">Ādipāde’parekāsi, rājinīpi ca dhītaro.</gatha>
    <hangnum nr="4"/>
    <gatha type="1"> Datvā ṭhānantaraṃ rājā, tesaṃ tesaṃ yathārahaṃ;</gatha>
    <gatha type="last">Janaṃ saṅgahavatthūhi, saṅgahesi catūhipi.</gatha>
    <hangnum nr="5"/>
    <gatha type="1"> Atha kenāpi so gantvā, hetunā maṇihīrakaṃ;</gatha>
    <gatha type="last">Vasanto kira assosi, paccanto kupito iti.</gatha>
    <hangnum nr="6"/>
    <gatha type="1"> Tato senāpatiñceva, jeṭṭhaputtañca attano;</gatha>
    <gatha type="last">Gantvā sādhetha taṃ desa-mīti pesesi sajjukaṃ.</gatha>
    <hangnum nr="7"/>
    <gatha type="1"> Tesu tatthopayātesu, pisunā bhedacintakā;</gatha>
    <gatha type="last">Vatvā yaṃkiñci bhindiṃsu, te ubhopi narādhipe.</gatha>
    <hangnum nr="8"/>
    <gatha type="1"> Tato  dve verino hutvā, desaṃ gaṇhitumārabhuṃ;</gatha>
    <gatha type="last">Rājā sutvā khaṇeneva, duratissa mupāgami.</gatha>
    <hangnum nr="9"/>
    <gatha type="1"> Te ubho tattha ghātetvā, tesaṃ sabbaṃ samādiya;</gatha>
    <gatha type="last">Hantvā taṃ pakkhiye sabbe, puḷatthinagaraṃ gami.</gatha>
    <hangnum nr="10"/>
    <gatha type="1"> Tadā rohaṇadesamhi, bhogādhipatino suto;</gatha>
    <gatha type="last">Dāṭhāsivādipādassa, mahindo nāma khattiyo.</gatha>
    <hangnum nr="11"/>
    <gatha type="1"> Pituno so’parijjhitvā, rañño santikamāgamā;</gatha>
    <gatha type="last">Disvā rājāpi santuṭṭho, taṃ saṅgaṇhi yathārahaṃ.</gatha>
    <hangnum nr="12"/>
    <gatha type="1"> Tena mettiṃ thiraṃ kātuṃ, dhītaraṃ deva nāmikaṃ;</gatha>
    <gatha type="last">Tassa datvāna pāhesi, balaṃ rohaṇamevaso.</gatha>
    <hangnum nr="13"/>
    <gatha type="1"> So gantvā rājasenāya, maddāpetvāna rohaṇaṃ;</gatha>
    <gatha type="last">Jambudīpaṃ palāpetvā, pitaraṃ rohaṇaṃ labhi.</gatha>
    <hangnum nr="14"/>
    <gatha type="1"> Mahāvihāre kāresi, salākaggaṃ thiraṃ subhaṃ;</gatha>
    <gatha type="last">Kholakkhiyamunindassa, parihārāya dāpayi.</gatha>
    <hangnum nr="15"/>
    <gatha type="1"> Mahānāmavhayaṃ gāmaṃ, pūjayitvā yathābalaṃ;</gatha>
    <gatha type="last">Vaḍḍhamānadumindassa, jiṇṇaṃ gehañca kāriya.</gatha>
    <hangnum nr="16"/>
    <gatha type="1"> Rukkhaṇatthāya tassā;dā, koṭṭhāgāmaṃ bahudayaṃ;</gatha>
    <gatha type="last">Nīlārāmassa pādāsi, kāḷussaṃ nāma gāmakaṃ.</gatha>
    <hangnum nr="17"/>
    <gatha type="1"> Loharūpassa pādāsi, ārāmassa ca gāmakaṃ;</gatha>
    <gatha type="last">Jiṇṇañca paṭisaṅkhāsi, paṭimāyo ca kārayi.</gatha>
    <hangnum nr="18"/>
    <gatha type="1"> Pāsāde cetiyo ceva, vihāre ca anappake;</gatha>
    <gatha type="last">Puḷatthinagare’kāsi, vejjasālaṃ mahādayo.</gatha>
    <hangnum nr="19"/>
    <gatha type="1"> Tathā paṇḍā viyañceva, bhogagāmasamāyutaṃ;</gatha>
    <gatha type="last">Piṭṭhasappinamandhānaṃ, sālāyo ca tahiṃ tahiṃ.</gatha>
    <hangnum nr="20"/>
    <gatha type="1"> Potthakesu likhāpetvā, aṭṭe sammā vinicchite;</gatha>
    <gatha type="last">Rājagehe ṭhapāpesi, ukkoṭanabhayena so.</gatha>
    <hangnum nr="21"/>
    <gatha type="1"> Nāgavaḍḍhananāmassa, bhogagāme bahū adā;</gatha>
    <gatha type="last">Lekhe’pubbe na vāretvā, pāletvā pubbasāsanaṃ.</gatha>
    <hangnum nr="22"/>
    <gatha type="1"> Pitarā  ca mahādānaṃ, puññamaññampi vā kataṃ;</gatha>
    <gatha type="last">Sabbaṃ tamavināsetvā, niccaṃ so rakkhi sādaro.</gatha>
    <hangnum nr="23"/>
    <gatha type="1"> Mahesī ca mahārañño, puññāni bahukārayi;</gatha>
    <gatha type="last">Kaṇṭakaṃ cetiyaṃ kāsi, devī cetiyapabbate.</gatha>
    <hangnum nr="24"/>
    <gatha type="1"> Kāretvā jayasenañca, pabbataṃ gāmikassadā;</gatha>
    <gatha type="last">Bhikkhusaṅghassa sā gāmaṃ, mahummārañca tassa dā.</gatha>
    <hangnum nr="25"/>
    <gatha type="1"> Silāmeghavhayaṃ katvā, bhikkhunīnamupassayaṃ;</gatha>
    <gatha type="last">Silāmeghavhaye dāsi, bhikkhunīnañca paccaye.</gatha>
    <hangnum nr="26"/>
    <gatha type="1"> Gāmāye’suṃ purākītā, vihāro tattha sādhanaṃ;</gatha>
    <gatha type="last">Datvā te me cayitvāna, vihārasseva dāpayi.</gatha>
    <hangnum nr="27"/>
    <gatha type="1"> Chādayitvā mahārukkhe, sabbe cetiyapabbate;</gatha>
    <gatha type="last">Nānārāge dhaje ceva, paṭākāyo ca pūjayi.</gatha>
    <hangnum nr="28"/>
    <gatha type="1"> Pubbārāmakabhāgampi, pāsādaṃ paṭisaṅkhari;</gatha>
    <gatha type="last">Ussānaviṭṭhiṃ dubbhogaṃ, subhogaṃ tassa kārayi.</gatha>
    <hangnum nr="29"/>
    <gatha type="1"> Vihāraṃ giribhaṇḍañca, naṭṭhaṃ pākatikaṃ kari;</gatha>
    <gatha type="last">Bhogagāme ca dāpesi, bhikkhūnaṃ tannivāsinaṃ.</gatha>
    <hangnum nr="30"/>
    <gatha type="1"> Ambuyyānamhi āvāsaṃ, katvā dappuḷapabbataṃ;</gatha>
    <gatha type="last">Bhikkhūnaṃ tisatassā’dā, sampannacatupaccayaṃ.</gatha>
    <hangnum nr="31"/>
    <gatha type="1"> Kāretvā nīlagallañca, ārāmaṃ so manoramaṃ;</gatha>
    <gatha type="last">Dakavāraṃ bahuppādaṃ, tassa dāpesi kāriya.</gatha>
    <hangnum nr="32"/>
    <gatha type="1"> Arikāri vihāre ca, paṭisaṅkhāsi jiṇṇakaṃ;</gatha>
    <gatha type="last">Salākaggañca pāsādaṃ, apubbaṃyeva kārayi.</gatha>
    <hangnum nr="33"/>
    <gatha type="1"> Vāhadīpe sakāresi, senaggabodhipabbataṃ;</gatha>
    <gatha type="last">Dhammaṃ tīsu nikāyesu, vācayittha bahussute.</gatha>
    <hangnum nr="34"/>
    <gatha type="1"> Gaṇhāpesi ca bhikkhūnaṃ, ayopattesu gaṇṭhike;</gatha>
    <gatha type="last">Puññanti vuttaṃ sabbaṃ so, na kiñci parivajjayi.</gatha>
    <hangnum nr="35"/>
    <gatha type="1"> Kulīnānamanāthānaṃ, itthīnaṃ’dā piḷandhanaṃ;</gatha>
    <gatha type="last">Bhojanaṃ bhojanatthīnaṃ, bahu so dāsi rattiyaṃ.</gatha>
    <hangnum nr="36"/>
    <gatha type="1"> Gunnaṃ sassāni pādāsi, kākādīnañca bhattakaṃ;</gatha>
    <gatha type="last">Taṇḍulañca kumārānaṃ, madhuphāṇitasaṃyuttaṃ.</gatha>
    <hangnum nr="37"/>
    <gatha type="1"> Evaṃ  puññāni katvāna, narindo so sapāriso;</gatha>
    <gatha type="last">Bhutvā pañcasu vassesu, mediniṃ sampariccaji.</gatha>
    <hangnum nr="38"/>
    <gatha type="1"> Tato tassa suto āsi, sīhaḷānaṃ rathesato;</gatha>
    <gatha type="last">Sabbarūpaguṇopeto, mahindo nāma khattiyo.</gatha>
    <hangnum nr="39"/>
    <gatha type="1"> So dhammikasīlāmegho, iccāsi dharaṇītale;</gatha>
    <gatha type="last">Dhammadīpo dhammadhajo, suddhadhammaparāyano.</gatha>
    <hangnum nr="40"/>
    <gatha type="1"> Pubbakehi narindehi, kataṃ dhammapathānugaṃ;</gatha>
    <gatha type="last">Sabbaṃ kāsi ahāpetvā, adhammaṃ tu vivajjayi.</gatha>
    <hangnum nr="41"/>
    <gatha type="1"> Rājāratanapāsāde, kātuṃ so navakammakaṃ;</gatha>
    <gatha type="last">Sabbakālesu dāpesi, geṭṭhumbadakavārakaṃ.</gatha>
    <hangnum nr="42"/>
    <gatha type="1"> Jiṇṇañca paṭisaṅkhāsi, puññakammamakāsi ca;</gatha>
    <gatha type="last">Rajjaṃ katvāna catūsu, vassesu nidhanaṃ gato.</gatha>
    <hangnum nr="43"/>
    <gatha type="1"> Aggabodhi tato rājā, chattaṃ ussāpayi pure;</gatha>
    <gatha type="last">Kārento sabbasattānaṃ, hitaṃ sukhamasesato.</gatha>
    <hangnum nr="44"/>
    <gatha type="1"> Dhātupūjaṃ sakāresi, satthusabbaguṇārahaṃ;</gatha>
    <gatha type="last">Pitāmahakatassā’pi, sambuddhassa mahāmahaṃ.</gatha>
    <hangnum nr="45"/>
    <gatha type="1"> Udayaggādibodhiñca, pariveṇaṃ sakārayi;</gatha>
    <gatha type="last">Nāmaṃ gahetvā pituno, attano ca narādhipo.</gatha>
    <hangnum nr="46"/>
    <gatha type="1"> Sabhogaṃ pariveṇañca, katvā taṃ bhūtanāmakaṃ;</gatha>
    <gatha type="last">Sakācariyakassā’dā, bhikkhūnaṃ tisatassa ca.</gatha>
    <hangnum nr="47"/>
    <gatha type="1"> Rājasālāya dāpesi, cūḷavāpiyagāmakaṃ;</gatha>
    <gatha type="last">Gāmadvayañca dāpesi, kāḷūlamallavātake.</gatha>
    <hangnum nr="48"/>
    <gatha type="1"> Pavesaṃ vinivāresi, uposathadinesu so;</gatha>
    <gatha type="last">Macchamaṃsasurādīnaṃ, antonagaramattano.</gatha>
    <hangnum nr="49"/>
    <gatha type="1"> Bhikkhū vā cetiye vā so, vanditvā nikkhamaṃ tato;</gatha>
    <gatha type="last">Vālukā hā vinassantu, iti pādesu vodhayī.</gatha>
    <hangnum nr="50"/>
    <gatha type="1"> Yaṃ yaṃ sovaggiyaṃ kammaṃ, kammaṃ nissaraṇavahaṃ;</gatha>
    <gatha type="last">Vatthuttaye pasanno so, kammaṃ taṃ sabbamācari.</gatha>
    <hangnum nr="51"/>
    <gatha type="1"> Mātupaṭṭhānanirato, rattindivamahosiso;</gatha>
    <gatha type="last">Gantvā tassā upaṭṭhānaṃ, pātova kira bhūpati.</gatha>
    <hangnum nr="52"/>
    <gatha type="1"> Sīsaṃ  telena makkhetvā, ubbaṭṭetvāna jallikaṃ;</gatha>
    <gatha type="last">Nakhe visuddhe katvāna, nahāpetvāna sādaraṃ.</gatha>
    <hangnum nr="53"/>
    <gatha type="1"> Acchādetvā navaṃ vatthaṃ, sukhasamphassamattano;</gatha>
    <gatha type="last">Vatthaṃ chaḍḍitamādāya, pelletvā sayameva taṃ.</gatha>
    <hangnum nr="54"/>
    <gatha type="1"> Tassa toyena siñcitvā, sīsaṃ samakuṭaṃ sakaṃ;</gatha>
    <gatha type="last">Gandhamālāhi taṃ sammā, cetiyaṃ viha pūjiya.</gatha>
    <hangnum nr="55"/>
    <gatha type="1"> Namassitvāna tikkhattuṃ, katvā taṃ so padakkhiṇaṃ;</gatha>
    <gatha type="last">Dāpetvā parisāya’ssā, vatthādīni yathāruciṃ.</gatha>
    <hangnum nr="56"/>
    <gatha type="1"> Sahattheneva bhojetvā, bhojanaṃ taṃ mahārahaṃ;</gatha>
    <gatha type="last">Bhutthāvasesaṃ bhuñjitvā, samākiriyamatthake.</gatha>
    <hangnum nr="57"/>
    <gatha type="1"> Bhojetvā parisaṃ tassā, rājabhojanamuttamaṃ;</gatha>
    <gatha type="last">Sajjetvā vāsagehañca, sugandhaparivāsitaṃ.</gatha>
    <hangnum nr="58"/>
    <gatha type="1"> Sahatthā paññapetvāna, sayanaṃ tattha sādhukaṃ;</gatha>
    <gatha type="last">Pāde dhoviya makkhetvā, gandhatelena saṇhakaṃ.</gatha>
    <hangnum nr="59"/>
    <gatha type="1"> Sambāhento nisīditvā, katvā niddamupetakaṃ;</gatha>
    <gatha type="last">Katvā padakkhiṇaṃ mañcaṃ, tikkhattuṃ sādhuvandiya.</gatha>
    <hangnum nr="60"/>
    <gatha type="1"> Ārakkhake niyojetvā, dāsekammakarepi ca;</gatha>
    <gatha type="last">Tassā piṭṭhimakatvāna, apakkameva piṭṭhito.</gatha>
    <hangnum nr="61"/>
    <gatha type="1"> Ṭhatvā adassane ṭhāne, tikkhattuṃ puna vandiya;</gatha>
    <gatha type="last">Santuṭṭho tena kammena, saranto taṃ punappunaṃ.</gatha>
    <hangnum nr="62"/>
    <gatha type="1"> Gehaṃ yāti sajīvantaṃ, evameva upaṭṭhahi;</gatha>
    <gatha type="last">Ekadā dāsavādena, vanditvā dāsamattano.</gatha>
    <hangnum nr="63"/>
    <gatha type="1"> Tenattano kathāpesi, khamāpetuṃ sayaṃ vaco;</gatha>
    <gatha type="last">Attānaṃ bhikkhusaṅghassa, dāpayitvāna mātarā.</gatha>
    <hangnum nr="64"/>
    <gatha type="1"> Dhanamatthagghanaṃ ñatvā, bhujisso āsi buddhimā;</gatha>
    <gatha type="last">Evaṃ puññaparo hutvā, katvā dīpassa saṅgahaṃ.</gatha>
    <hangnum nr="65"/>
    <gatha type="1"> Ekādasahi vassehi, devalokamupāgami;</gatha>
    <gatha type="last">Tassānujo dappuḷo’tha, rājā hosi tadaccaye.</gatha>
    <hangnum nr="66"/>
    <gatha type="1"> Sabbaṃ pubbakarājūnaṃ, cariyaṃ so samācari;</gatha>
    <gatha type="last">Tadā mahindanāmassa, puttārohaṇasāmino.</gatha>
    <hangnum nr="67"/>
    <gatha type="1"> Pitarā  nihaṭā’gañchuṃ, rājānaṃ mātulaṃ sakaṃ;</gatha>
    <gatha type="last">So te disvā pavattiṃ taṃ, sutvā datvā mahābalaṃ.</gatha>
    <hangnum nr="68"/>
    <gatha type="1"> Pāhesi pitarā yuddhaṃ, kātuṃ bandhu hite rate;</gatha>
    <gatha type="last">Mahindopi tathābhāvaṃ, viditvā rohaṇādhipo.</gatha>
    <hangnum nr="69"/>
    <gatha type="1"> Yuddhaṃ paṭipadeyeva, tesaṃ’kāsi mahābalo;</gatha>
    <gatha type="last">Te ubhopi palāyiṃsu, datvā senāya nāyakaṃ.</gatha>
    <hangnum nr="70"/>
    <gatha type="1"> Punāgantvā mahīpālaṃ, sevamānā idhā’vasuṃ;</gatha>
    <gatha type="last">Pitāpi tena santuṭṭho, aññena sakabandhunā.</gatha>
    <hangnum nr="71"/>
    <gatha type="1"> Yujjhanto maraṇaṃ gañchi, ñātisopi mato kira;</gatha>
    <gatha type="last">Tadā’dā bhāgineyyassa, rājā kittaggabodhino.</gatha>
    <hangnum nr="72"/>
    <gatha type="1"> Sabbarūpaguṇopetaṃ, dhitaraṃ deva nāmikaṃ;</gatha>
    <gatha type="last">So dappuḷaṃ ṭhapetvāna, sevatthaṃ tassa rājino.</gatha>
    <hangnum nr="73"/>
    <gatha type="1"> Sayaṃ senaṅgamādāya, rohaṇaṃ samupāgami;</gatha>
    <gatha type="last">Rohaṇādhipati hutvā, sabbākārasamappito.</gatha>
    <hangnum nr="74"/>
    <gatha type="1"> Puttadhītāhi vaḍḍhento, vāsaṃ tattheva kappayi;</gatha>
    <gatha type="last">Rājākāsi dumindassa, gharaṃ jiṇṇaṃ navaṃ thiraṃ.</gatha>
    <hangnum nr="75"/>
    <gatha type="1"> Sovaṇṇakhacitaṃ kammaṃ, maṅgalena ca tassa so;</gatha>
    <gatha type="last">Attano rājabhāvassa, satthupāramitāya ca.</gatha>
    <hangnum nr="76"/>
    <gatha type="1"> Sammānucchavikaṃ katvā, mahāpūjaṃ pavattayi;</gatha>
    <gatha type="last">Jiṇṇaṃ kāresi pāsādaṃ, hatthikucchivihārake.</gatha>
    <hangnum nr="77"/>
    <gatha type="1"> Vāhadīpassa ārāmaṃ, lāvarāvañca pabbataṃ;</gatha>
    <gatha type="last">Vihāre jetanāme ca, katvā sovaṇṇayaṃ muniṃ.</gatha>
    <hangnum nr="78"/>
    <gatha type="1"> Vaḍḍhetvā bodhigehamhi, pūjaṃkāsi acintiyaṃ;</gatha>
    <gatha type="last">Anusaṃvaccharaṃ dīpe, vatthadānaṃ pavattayi.</gatha>
    <hangnum nr="79"/>
    <gatha type="1"> Mahāpāḷiñca vaḍḍhesi, bhattaggamavalokayī;</gatha>
    <gatha type="last">Tulābhārañca dāpesi, jiṇṇañca paṭisaṅkhari.</gatha>
    <hangnum nr="80"/>
    <gatha type="1"> Cārittaṃ pubbarājūnaṃ, pālesi manavajjiyaṃ;</gatha>
    <gatha type="last">Tassā’si vajiro nāma, senāpati mahāpati.</gatha>
    <hangnum nr="81"/>
    <gatha type="1"> Kacchavālaṃ sakāresi, ārāmaṃ paṃsukūlinaṃ;</gatha>
    <gatha type="last">Thūpārāmamhi thūpassa, gharaṃ chādesi sādhukaṃ.</gatha>
    <hangnum nr="82"/>
    <gatha type="1"> Iṭṭhakāhi  suvaṇṇāhi, hemadvāre ca kārayi;</gatha>
    <gatha type="last">Evaṃ soḷasavassāni, katvā rajjaṃ narādhipo.</gatha>
    <hangnum nr="83"/>
    <gatha type="1"> Agamā sabbasattānaṃ, gantabbaṃ desameva so;</gatha>
    <gatha type="last">Tasmiṃ rājini sampatte, devalokaṃ tadā ahu.</gatha>
    <hangnum nr="84"/>
    <gatha type="1"> Aggabodhisanāmo’tha, āṇābheriṃ carāpayi;</gatha>
    <gatha type="last">Pitā tassa sabhātussa, puttaṃ mahindanāmakaṃ.</gatha>
    <hangnum nr="85"/>
    <gatha type="1"> Rajjatthaṃ sakaputtānaṃ, ādipādaṃ na kārayī;</gatha>
    <gatha type="last">Ādaraṃ so sabandhūnaṃ, kaniṭṭhānampi kātave.</gatha>
    <hangnum nr="86"/>
    <gatha type="1"> Asahanto palāyittha, paratīraṃ samākulo;</gatha>
    <gatha type="last">Te samāgamanaṃ sutvā, pesayitvā mahābalaṃ.</gatha>
    <hangnum nr="87"/>
    <gatha type="1"> Kāretvā yuddhametehi, sīsaṃ tesaṃ sagaṇhayi;</gatha>
    <gatha type="last">Nikāyesu vicāretvā, kattabbaṃ sabbameva so.</gatha>
    <hangnum nr="88"/>
    <gatha type="1"> Dīpe’pi sakale kāsi, pāpācāranivāraṇaṃ;</gatha>
    <gatha type="last">Bhikkhū cūḷavihāresu, yāguṃ gaṇhanti sabbadā.</gatha>
    <hangnum nr="89"/>
    <gatha type="1"> Mahāvihāre taṃ sutvā, rājā nibbinnamānaso;</gatha>
    <gatha type="last">Kaṇṭhapiṭṭhimahāgāmaṃ tathā yābālagāmakaṃ.</gatha>
    <hangnum nr="90"/>
    <gatha type="1"> Telagāmaṃ bahudañca, dakavāraṃ padāpiya;</gatha>
    <gatha type="last">Yāguṃ gahetuṃ yojesi, vihāresu’pi bhikkhavo.</gatha>
    <hangnum nr="91"/>
    <gatha type="1"> Tato paṭṭhāya taṃ yāguṃ, sabbe gaṇhiṃsu sādarā;</gatha>
    <gatha type="last">Dīpe bheriṃca rāpetvā, sannipātiya yācake.</gatha>
    <hangnum nr="92"/>
    <gatha type="1"> Suvaṇṇaṃ sopadāpesi, yathicchaṃ divasattayaṃ;</gatha>
    <gatha type="last">Evamādiṃ sa katvāna, puññavaṃ vassehi tīhi ca.</gatha>
    <hangnum nr="93"/>
    <gatha type="1"> Vatthuttayapasādassa, phalaṃ passitumattano;</gatha>
    <gatha type="last">Rājā dibbena yānena, gacchanto viya so mari.</gatha>
    <hangnum nr="94"/>
    <gatha type="1"> Evaṃ aniccā vata sabbadehino;</gatha>
    <gatha type="2">Sabbaññūnopeva mupeti maccuṃ;</gatha>
    <gatha type="3">Pahāya tasmā bhavarāgajātaṃ;</gatha>
    <gatha type="last">Budho subuddhivibhave bhaveyya.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Pañcarājako nāma</centered>
    <centered>Sattacattālīsatimo paricchedo.</centered>
  </text>
</tree>
