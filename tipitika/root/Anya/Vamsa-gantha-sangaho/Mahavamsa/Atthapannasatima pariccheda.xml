<?xml version='1.0' encoding='UTF-8'?>
<tree text="A&#x1E6D;&#x1E6D;hapa&#xF1;&#xF1;&#x101;satima pariccheda" target="text">
  <text>
    <subhead>Lokasāsana saṃgahakaraṇo</subhead>
    <hangnum nr="1"/>
    <gatha type="1"> Vicinitvā kulīne so, jane sabbe samādiya;</gatha>
    <gatha type="last">Sakārakkhāya yojesi, yathācāraṃ mahīpati.</gatha>
    <hangnum nr="2"/>
    <gatha type="1"> Uccaṃ pulatthinagare, pākāraṃ kārayī thiraṃ;</gatha>
    <gatha type="last">Nekagopurasaṃyuttaṃ, yudhākammasurañjitaṃ.</gatha>
    <hangnum nr="3"/>
    <gatha type="1"> Samantāyatavitthiṇṇa-gambhīraparikhāyutaṃ;</gatha>
    <gatha type="last">Uccapatthaṇḍilopetaṃ, duppadhaṃsamarātihi.</gatha>
    <hangnum nr="4"/>
    <gatha type="1"> Upasampadakammassa, gaṇapūrakabhikkhūnaṃ;</gatha>
    <gatha type="last">Appahonekabhāvena, sāsanaṭhitimānaso.</gatha>
    <hangnum nr="5"/>
    <gatha type="1"> Anuruddhanarindassa, sahāyassātha santikaṃ;</gatha>
    <gatha type="last">Rāmaññavisayaṃ dūte, pesetvā sahapābhate.</gatha>
    <hangnum nr="6"/>
    <gatha type="1"> Tato āṇāpayitvāna, piṭakattayapārage;</gatha>
    <gatha type="last">So sīlādiguṇāvāse, bhikkhavo therasammate.</gatha>
    <hangnum nr="7"/>
    <gatha type="1"> Te uḷārāhi pūjāhi, pūjayitvā narissaro;</gatha>
    <gatha type="last">Pabbajjā upasampatti, kārayitvā anekaso.</gatha>
    <hangnum nr="8"/>
    <gatha type="1"> Piṭakattayañca bahuso, kathāpetvā savaṇṇanaṃ;</gatha>
    <gatha type="last">Laṅkāyo’sakkamānaṃ so, jotayī jinasāsanaṃ.</gatha>
    <hangnum nr="9"/>
    <gatha type="1"> Putatthinagarassanto , padesasmiṃ tahiṃ tahiṃ;</gatha>
    <gatha type="last">Vihāre kārayitvāna, bahuke sumanohare.</gatha>
    <hangnum nr="10"/>
    <gatha type="1"> Bhikkhavo tattha vāsetvā, nikāyattayavāsino;</gatha>
    <gatha type="last">Paccayehi uḷārehi, santappesi catūhipi.</gatha>
    <hangnum nr="11"/>
    <gatha type="1"> Phalikatthambhakacāru-pākāraparikhāyutaṃ;</gatha>
    <gatha type="last">Pañcabhūmakapāsāda-pavare no’pasobhitaṃ.</gatha>
    <hangnum nr="12"/>
    <gatha type="1"> Samasantā vāsapantīhi, subhāhi suvirājitaṃ;</gatha>
    <gatha type="last">Nirakiṇṇamasambādha varabhāsura gopuraṃ.</gatha>
    <hangnum nr="13"/>
    <gatha type="1"> Vihāraṃ kārayitvāna, vatthuttayaparāyano;</gatha>
    <gatha type="last">Nikāyattayavāsissa, bhikkhusaṅghassa’dāsiso.</gatha>
    <hangnum nr="14"/>
    <gatha type="1"> Saṅghassa pākavaṭṭatthaṃ, raṭṭhaṃ datvā’ḷisārakaṃ;</gatha>
    <gatha type="last">Sakalaṃ sannivāsīhi, nettikehi saheva so.</gatha>
    <hangnum nr="15"/>
    <gatha type="1"> Nekasatānibhikkhūnaṃ, vāsayitvāna tattha so;</gatha>
    <gatha type="last">Satataṃ sampavattesi, uḷāraṃ catupaccayaṃ.</gatha>
    <hangnum nr="16"/>
    <gatha type="1"> Dāṭṭhādhātugharaṃcāru, kārayitvā mahārahaṃ;</gatha>
    <gatha type="last">Dāṭhādhātussa niccaṃ so, mahāmahamakārayi.</gatha>
    <hangnum nr="17"/>
    <gatha type="1"> Gaṇasaṅgaṇikā’peto, potthakaṃ dhammasaṅgaṇiṃ;</gatha>
    <gatha type="last">Parivattesi sopāto, sundare dhammamandire.</gatha>
    <hangnum nr="18"/>
    <gatha type="1"> Naccādigandhamālādi-nekapūjampavattiya;</gatha>
    <gatha type="last">Sīrena saddhāsambandho, sambuddhamabhivandati.</gatha>
    <hangnum nr="19"/>
    <gatha type="1"> Jambudīpāgate cāga, sūro so bhuvirisūrayo;</gatha>
    <gatha type="last">Tappesi dhanadānena, dāniyeneka so vibhū.</gatha>
    <hangnum nr="20"/>
    <gatha type="1"> Saddhammakathikānaṃ so, pūjā katvāna nekaso;</gatha>
    <gatha type="last">Desāpesica saddhammaṃ, sadādhammaguṇe rato.</gatha>
    <hangnum nr="21"/>
    <gatha type="1"> Tikkhattuṃ so tulābhāra-dānaṃ dinesu dāpayi;</gatha>
    <gatha type="last">Uposathaṃ vopavasi, suvisuddhamuposathe.</gatha>
    <hangnum nr="22"/>
    <gatha type="1"> Adā daṇḍissaraṃ dāna-manusaṃvaccharaṃ vibhū;</gatha>
    <gatha type="last">Piṭakattayaṃ likhāpetvā, bhikkhusaṅghassa dāpayi.</gatha>
    <hangnum nr="23"/>
    <gatha type="1"> Mahagghamaṇimuttādi-ratanāni  sapesiya;</gatha>
    <gatha type="last">Jambudīpe mahābodhiṃ-nekakkhattuma pūjayi.</gatha>
    <hangnum nr="24"/>
    <gatha type="1"> Kaṇṇāṭabhūmipālena, coḷaraññā ca pesitā;</gatha>
    <gatha type="last">Dūtāmahantamādāya, paṇṇākāramidhāgatā.</gatha>
    <hangnum nr="25"/>
    <gatha type="1"> Addasaṃsu mahīpālaṃ, tato so tuṭṭhamānaso;</gatha>
    <gatha type="last">Tesaṃ ubhinnaṃ dūtānaṃ, kattabbaṃ sādhukāriya.</gatha>
    <hangnum nr="26"/>
    <gatha type="1"> Tesu ādo’va kaṇṇāṭa-dūtehi saha pesiya;</gatha>
    <gatha type="last">Dūte sakīye kaṇṇāṭa-nikaṭaṃ sārapābhate.</gatha>
    <hangnum nr="27"/>
    <gatha type="1"> Attano visayaṃ patte, coḷo sīhaḷa dūtake;</gatha>
    <gatha type="last">Sahasā kaṇṇanāsāsu, pāpayiṃsu virūpataṃ.</gatha>
    <hangnum nr="28"/>
    <gatha type="1"> Sampattavippakārāke, idhāgantvāna rājino;</gatha>
    <gatha type="last">Kathayiṃsu tadā sabbaṃ, coḷena katamattani.</gatha>
    <hangnum nr="29"/>
    <gatha type="1"> Uddipitābhimāno so, sakalāmaccamajjhago;</gatha>
    <gatha type="last">Avhāya damiḷe dūte, iti coḷassa sandisi.</gatha>
    <hangnum nr="30"/>
    <gatha type="1"> Senaṃ vinā’va ekasmiṃ, dīpe majjhe mahaṇṇave;</gatha>
    <gatha type="last">Bāhābalaparikkhāvā, hotuno dvandayuddhato.</gatha>
    <hangnum nr="31"/>
    <gatha type="1"> Balaṃ sannayha sakalaṃ, rajje tuyhaṃ mamā’tha vā;</gatha>
    <gatha type="last">Tavā’bhimata dosamhi, saṅgāmo vā karīyataṃ.</gatha>
    <hangnum nr="32"/>
    <gatha type="1"> Mayā vuttakkameneva, vattabbo vo janādhipo;</gatha>
    <gatha type="last">Iti vatvāna te dūte, itthalaṅkāra maṇḍite.</gatha>
    <hangnum nr="33"/>
    <gatha type="1"> Vissajjiya lahuṃcoḷa-mahīpālassa santikaṃ;</gatha>
    <gatha type="last">Tato senaṅgamādāya, anurādha puraṃ gami.</gatha>
    <hangnum nr="34"/>
    <gatha type="1"> Mattikāvāṭatitthe ca, mahātitthe ca pesayī;</gatha>
    <gatha type="last">Coḷaraṭṭhaṃ’va gantvāna, yujjhituṃ dve camūpati.</gatha>
    <hangnum nr="35"/>
    <gatha type="1"> Sajjantesu camūpesu, nāvāpātheyyakāni ca;</gatha>
    <gatha type="last">Yuddhatthāya balaṃ coḷa-raṭṭhapesanakāraṇā.</gatha>
    <hangnum nr="36"/>
    <gatha type="1"> Tadā tiṃsatime vasse, veḷakkārasanāmakā;</gatha>
    <gatha type="last">Balakāyā tahiṃgantu-manicchantā virodhino.</gatha>
    <hangnum nr="37"/>
    <gatha type="1"> Māretvāna ubho senā-nāthe mattagajāviya;</gatha>
    <gatha type="last">Samantato vilumpiṃsu, pulatthipuramuddhatā.</gatha>
    <hangnum nr="38"/>
    <gatha type="1"> Puttehi  tīhi sahitaṃ, rājino ca kaṇīyasiṃ;</gatha>
    <gatha type="last">Gaṇitvā sahasā rāja-pāsādaṃ cāpi jhāpayuṃ.</gatha>
    <hangnum nr="39"/>
    <gatha type="1"> Rājā nikkhamma khippaṃ so, gantvā dakkhiṇapassakaṃ;</gatha>
    <gatha type="last">Sele vātagirivhasmiṃ, sāraṃ bhaṇḍaṃ ṭhapāpiya.</gatha>
    <hangnum nr="40"/>
    <gatha type="1"> Vīrabāhuparājena, sīhavikkamasālinā;</gatha>
    <gatha type="last">Mahatā ca baloghena, samantā parivārito.</gatha>
    <hangnum nr="41"/>
    <gatha type="1"> Pulatthipuramāgamma, vattento dāruṇaṃ raṇaṃ;</gatha>
    <gatha type="last">Palāpesi khaṇeneva, balakāye samāgate.</gatha>
    <hangnum nr="42"/>
    <gatha type="1"> Māritāna camūpāna-maṭṭhisaṅghāṭadhiṭṭhitaṃ;</gatha>
    <gatha type="last">Parikkhipitvā citakaṃ, veribhūte balādhipe.</gatha>
    <hangnum nr="43"/>
    <gatha type="1"> Bandhayitvāna khāṇumhi, pacchā bāhaṃ subandhanaṃ;</gatha>
    <gatha type="last">Parito vipphurantīhi, aggijālāhi jhāpayi.</gatha>
    <hangnum nr="44"/>
    <gatha type="1"> Ghātetvā tattha mānītaṃ, gāmāni dharaṇīpati;</gatha>
    <gatha type="last">Akāsi laṅkāvasudhaṃ, sabbathā vītakaṇṭakaṃ.</gatha>
    <hangnum nr="45"/>
    <gatha type="1"> Yujjhituṃ saha coḷena, rājā attakatāvadhiṃ;</gatha>
    <gatha type="last">Anatikkamma so pañca-cattālīsamhi vacchare.</gatha>
    <hangnum nr="46"/>
    <gatha type="1"> Sannaddhaṃ balamādāya, gantvā sāgarapaṭṭanaṃ;</gatha>
    <gatha type="last">Tassābhigamanaṃ passaṃ, kañcikālaṃ tahiṃ vasaṃ.</gatha>
    <hangnum nr="47"/>
    <gatha type="1"> Anāgatattā coḷassa, tassa dūte vissajjiya;</gatha>
    <gatha type="last">Punāgantvā vasīrājā, pulatthinagare ciraṃ.</gatha>
    <hangnum nr="48"/>
    <gatha type="1"> Mahāheḷi sareharu, mahādattikanāmikā;</gatha>
    <gatha type="last">Kaṭunnarūpaṇḍavāpī, kallagallika nāmikā.</gatha>
    <hangnum nr="49"/>
    <gatha type="1"> Eraṇḍegallavāpī ca, dīghavatthukavāpikā;</gatha>
    <gatha type="last">Maṇḍavāṭakavāpī, ca, kittaggabodhipabbatā.</gatha>
    <hangnum nr="50"/>
    <gatha type="1"> Valāhassa mahādāru, gallakumbhīlasobbhakā;</gatha>
    <gatha type="last">Pattapāsāṇavāpī ca, vāpī ca kāṇanāmikā.</gatha>
    <hangnum nr="51"/>
    <gatha type="1"> Etā caññā ca so chinna-mariyādā vāpiyo bahū;</gatha>
    <gatha type="last">Bandhāpesi sadādīna-satte baddha hitāsayo.</gatha>
    <hangnum nr="52"/>
    <gatha type="1"> Bhūmindo  kandarā-gaṅgā-nadīsu ca tahiṃ tahiṃ;</gatha>
    <gatha type="last">Subhikkhaṃ kārayī raṭṭhaṃ, bandhetvā’varaṇāni so.</gatha>
    <hangnum nr="53"/>
    <gatha type="1"> Vihārā’bhayacāritta-bhediniṃ mahisaṃsaka;</gatha>
    <gatha type="last">Parihāre sabbasocchijja-gāhayitvā galamhi taṃ.</gatha>
    <hangnum nr="54"/>
    <gatha type="1"> Purambhā bahi kāretvā, mahāsaṅghaṃ khamāpiya;</gatha>
    <gatha type="last">Pakāsesi ca lokassa, saṅghagāravamattano.</gatha>
    <hangnum nr="56"/>
    <gatha type="1"> Mahāgāme nikāyānaṃ, titaye coḷanāsite;</gatha>
    <gatha type="last">Dhātugabbhe ca bandhesi, thūpārāmadvaye’pi ca.</gatha>
    <hangnum nr="57"/>
    <gatha type="1"> Mātuyā’ḷāhaṇaṭhāne, tatheva pitunopi ca;</gatha>
    <gatha type="last">Akā pañca mahāvāse, tathā budalaviṭṭhiyaṃ.</gatha>
    <hangnum nr="58"/>
    <gatha type="1"> Paṇḍavāpī ca pāṭhīno, rakkhacetiyapabbato;</gatha>
    <gatha type="last">Tatheva maṇḍalagiri-madhutthalavihārako.</gatha>
    <hangnum nr="59"/>
    <gatha type="1"> Uruvelavhayo deva-nagare ca vihārako;</gatha>
    <gatha type="last">Mahiyaṅgaṇavihāro ca, sītalaggāmaleṇakaṃ.</gatha>
    <hangnum nr="60"/>
    <gatha type="1"> Jambukolavihāro ca, tatheva girikaṇḍako;</gatha>
    <gatha type="last">Kurundiyavihāro ca, jambukolakaleṇakaṃ.</gatha>
    <hangnum nr="61"/>
    <gatha type="1"> Bhallātakavihāro ca, tatheva paragāmako;</gatha>
    <gatha type="last">Kāsagallavhayo canda-girivhaya vihārako.</gatha>
    <hangnum nr="62"/>
    <gatha type="1"> Velagāmavihāro ca, mahāsenavhagāmako;</gatha>
    <gatha type="last">Vihāro cā’nurādhamhi, pure bodhigharaṃ tathā.</gatha>
    <hangnum nr="63"/>
    <gatha type="1"> Iccevamādayoneke, vihāre ca bahū vibhū;</gatha>
    <gatha type="last">Paṭisaṅkharijiṇṇe so, gāme cā’dā visuṃ visuṃ.</gatha>
    <hangnum nr="64"/>
    <gatha type="1"> Samantakūṭa selatthaṃ, munindapadalañjanaṃ;</gatha>
    <gatha type="last">Paṇamatthāya gacchantā, manussā duggamañjase.</gatha>
    <hangnum nr="65"/>
    <gatha type="1"> Sabbe mā kilamantū’ti, dānavaṭṭāya dāpayi;</gatha>
    <gatha type="last">Sālikkhettādisampannaṃ, gilīmalayanāmakaṃ.</gatha>
    <hangnum nr="66"/>
    <gatha type="1"> Kadalīgāmamagge ca, hūvaraḷañjase tathā;</gatha>
    <gatha type="last">Gāme datvāna paccekaṃ, sālāyo cāpi kārayi.</gatha>
    <hangnum nr="67"/>
    <gatha type="1"> Anāgate taṃ bhūpālā, mā gaṇhantū’ti lekhiya;</gatha>
    <gatha type="last">Akkharāni silāthambhe, patiṭṭhāpesi bhūmipo.</gatha>
    <hangnum nr="68"/>
    <gatha type="1"> Gāmaṃ  antaraviṭṭhiñca, tathā saṅghāṭagāmakaṃ;</gatha>
    <gatha type="last">Sirimaṇḍagalārāmañca, adāso lābhavāsinaṃ.</gatha>
    <hangnum nr="69"/>
    <gatha type="1"> Vanajīvakabhikkhūna-madā so catupaccaye;</gatha>
    <gatha type="last">Bandhūnampi ca so tesaṃ, bhogagāme padāpayi.</gatha>
    <hangnum nr="70"/>
    <gatha type="1"> Pāvāraggikapallāni, vividhe osadhepi ca;</gatha>
    <gatha type="last">Sīte utumhi bahuso, bhikkhusaṅghassa dāpayi.</gatha>
    <hangnum nr="71"/>
    <gatha type="1"> Adā sabbaparikkhāre, parikkhāre tathāttha so;</gatha>
    <gatha type="last">Nekavāresu sakkaccaṃ, bhikkhusaṅghassa buddhimā.</gatha>
    <hangnum nr="72"/>
    <gatha type="1"> Saṅghassa pākavaṭṭatthaṃ, bhikkhūnaṃ lābhavāsinaṃ;</gatha>
    <gatha type="last">Veyyāvaccakarānañca, pūjetuṃ cetiyādikaṃ.</gatha>
    <hangnum nr="73"/>
    <gatha type="1"> Padinnā pubbarājūhi, ye gāmā rohaṇe bahū;</gatha>
    <gatha type="last">Tepi sabbe anūne so, yathāpubbaṃ ṭhapesi ca.</gatha>
    <hangnum nr="74"/>
    <gatha type="1"> Adāsi piṭhasappīna-musabhe balino bahi;</gatha>
    <gatha type="last">Bhattaṃ cā’dāsi so kāka soṇādīnaṃ dayāparo.</gatha>
    <hangnum nr="75"/>
    <gatha type="1"> Adāsinekatā veyya-kārakānaṃ mahākavī;</gatha>
    <gatha type="last">Saddhiṃ paveṇigāmehi, vittajātamanappakaṃ.</gatha>
    <hangnum nr="76"/>
    <gatha type="1"> Rājāmaccādiputtānaṃ, siloke racite suṇaṃ;</gatha>
    <gatha type="last">Yathānurūpaṃ pādāsi, dhanaṃ tesaṃ kavissaro.</gatha>
    <hangnum nr="77"/>
    <gatha type="1"> Andhānaṃ paṅgulānañca, gāme cā’dā visuṃ visuṃ;</gatha>
    <gatha type="last">Nānādevakulānañca, dinnaṃ pubbaṃ na hāpayi.</gatha>
    <hangnum nr="78"/>
    <gatha type="1"> Patti vo so kulitthīna-manāthānaṃ yathārahaṃ;</gatha>
    <gatha type="last">Vidhavānamadāgāme, bhattaacchādanāni ca.</gatha>
    <hangnum nr="79"/>
    <gatha type="1"> Rājā sīhaḷakā veyya-karaṇe so mahāpati;</gatha>
    <gatha type="last">Aggo sīhaḷakāveyya-kārakānamahosi ca.</gatha>
    <hangnum nr="80"/>
    <gatha type="1"> Subhe baddhādaro baddha guṇavhaya vihārake;</gatha>
    <gatha type="last">Bandhesi uparājā so, cetiyaṃ coḷanāsitaṃ.</gatha>
    <hangnum nr="81"/>
    <gatha type="1"> Muttacāgī tato tassa, vihārapavarassa so;</gatha>
    <gatha type="last">Datvā gāmavare niccaṃ, pūjāyo sampavattayi.</gatha>
    <hangnum nr="82"/>
    <gatha type="1"> Sova tassa vihārassa, upacāravanantike;</gatha>
    <gatha type="last">Bandhāpesi mahāvāpiṃ, thīrībhūtamahodakaṃ.</gatha>
    <hangnum nr="83"/>
    <gatha type="1"> Kappūramūlāyatane , rañño dhītā yasodharā;</gatha>
    <gatha type="last">Akāresi thiraṃ rammaṃ, mahantaṃ paṭimāgharaṃ.</gatha>
    <hangnum nr="84"/>
    <gatha type="1"> Selantarasamūhasmiṃ, rājino rājino sakā;</gatha>
    <gatha type="last">Kāresi cārupāsādaṃ, pasādāvahamuggataṃ.</gatha>
    <hangnum nr="85"/>
    <gatha type="1"> Tadā neke ca sacivā, tasso rodhajanāpi ca;</gatha>
    <gatha type="last">Samāciniṃsu puññāni, anekāni anekaso.</gatha>
    <hangnum nr="86"/>
    <gatha type="1"> Evaṃ samanusāsante, laṃkaṃ laṃkā narissare;</gatha>
    <gatha type="last">Uparājā vasaṃnīto, vinīto gheramaccunā.</gatha>
    <hangnum nr="87"/>
    <gatha type="1"> Tassa kattabbakiccāni, sakalāni samāpiya;</gatha>
    <gatha type="last">Jayabāhussoparajjaṃ, bhikkhūnaṃ matiyā adā.</gatha>
    <hangnum nr="88"/>
    <gatha type="1"> Athādipādapadaviṃ, datvā vikkamabāhuno;</gatha>
    <gatha type="last">Gajabāhū’ti vidite, tassa jāte sute tato.</gatha>
    <hangnum nr="89"/>
    <gatha type="1"> Mahāmaccehi mantetvā, rājāputtahitatthiko;</gatha>
    <gatha type="last">Rohaṇaṃ kasiṇaṃ datvā, tahiṃ vāsāya pesayi.</gatha>
    <hangnum nr="90"/>
    <gatha type="1"> Tato so tattha gantvāna, mahānāgahulaṃ puraṃ;</gatha>
    <gatha type="last">Rājadhāniṃ karitvāna, tattha vāsamakappayī.</gatha>
    <hangnum nr="91"/>
    <gatha type="1"> Evaṃ paññāsavassāni’ha vijayabhujo vattayitvāna sammā,</gatha>
    <gatha type="2">Āṇācakkaṃ janindo pyapagatakhalanaṃ esa pañcādhikāni;</gatha>
    <gatha type="3">Vaḍḍhetvā sāsanaṃ taṃ khaladamiḷabhayo paddutañcāpilokaṃ,</gatha>
    <gatha type="last">Saggaṃ lokaṃ sapuññappabhavamuruphalaṃ passituṃ cā’ru roha.</gatha>
    <centered>Sujanappasāda saṃvegatthāya kate mahāvaṃse</centered>
    <centered>Lokasāsanasaṃgahakaraṇo nāma</centered>
    <centered>Aṭṭhapaññāsatimo paricchedo</centered>
  </text>
</tree>
