<?xml version='1.0' encoding='UTF-8'?>
<tree text="Ekapa&#xF1;&#xF1;&#x101;satima pariccheda" target="text">
  <text>
    <subhead>Pañcarājako nāma</subhead>
    <hangnum nr="1"/>
    <gatha type="1"> Yuvarājā  tadā hutvā, rājā dappuḷanāmako;</gatha>
    <gatha type="last">Ṭhapesi oparajjamhi, ādipadaṃ sanāmakaṃ.</gatha>
    <hangnum nr="2"/>
    <gatha type="1"> Maricavaṭṭivihārassa, gāmaṃ datvā tato pure;</gatha>
    <gatha type="last">Cārittaṃ pubbarājūnaṃ, rakkhitvāna mahiṃ imaṃ.</gatha>
    <hangnum nr="3"/>
    <gatha type="1"> Abhutvā dīghakālañhi, pubbakammena attano;</gatha>
    <gatha type="last">Rājā so sattame māse, paviṭṭho paccuno mukhaṃ.</gatha>
    <hangnum nr="4"/>
    <gatha type="1"> Uparājā ahurājā, dappuḷo tadanantaraṃ;</gatha>
    <gatha type="last">Udayassādipādassa, yuvarājapadaṃ adā.</gatha>
    <hangnum nr="5"/>
    <gatha type="1"> Tadā coḷabhayā paṇḍu-rājaṃ janapadaṃ sakaṃ;</gatha>
    <gatha type="last">Cajitvā nāvamāruyha, mahātitthamupāgami.</gatha>
    <hangnum nr="6"/>
    <gatha type="1"> Āṇāpetvāna taṃ rājā, disvā santuṭṭhamānaso;</gatha>
    <gatha type="last">Mahābhogaṃ adā tassa, nivāsesi purā bahi.</gatha>
    <hangnum nr="7"/>
    <gatha type="1"> Coḷarājena yujjhitvā, gahetvā paṭṭanadvayaṃ;</gatha>
    <gatha type="last">Paṇḍurājassa dammīti, sannaddhe laṅkarājini.</gatha>
    <hangnum nr="8"/>
    <gatha type="1"> Kenā’pi karaṇīyena, khattiyā dīpavāsino;</gatha>
    <gatha type="last">Akaṃsu viggahaṃ ghoraṃ, pāpakammena paṇḍuno.</gatha>
    <hangnum nr="9"/>
    <gatha type="1"> Paṇḍurāje’ttha vāsena, kammaṃ natthīti cintiya;</gatha>
    <gatha type="last">Ṭhapetvā makuṭādīni, gato keraḷasantikaṃ.</gatha>
    <hangnum nr="10"/>
    <gatha type="1"> Viggahe niṭṭhite rājā, mahāmeghavane tadā;</gatha>
    <gatha type="last">Mahābodhigharassā’dā, gāmaṃ nagarasantike.</gatha>
    <hangnum nr="11"/>
    <gatha type="1"> Āvāsaṃ rakkhako nāma, tassa senāpatī akā;</gatha>
    <gatha type="last">Thūpārāmasamīpamhi, iḷaṅgo rājanāmakaṃ.</gatha>
    <hangnum nr="12"/>
    <gatha type="1"> Kataṃ taṃ pubbarājehi, rājā so paripāliya;</gatha>
    <gatha type="last">Patto dvādasamaṃ vassaṃ, yathākammamupāgami.</gatha>
    <hangnum nr="13"/>
    <gatha type="1"> Udayo  yuvarājā’si, laṃkāvāsīnamissaro;</gatha>
    <gatha type="last">Senanāmādipādaṃ so, oparajje’bhisecayi.</gatha>
    <hangnum nr="14"/>
    <gatha type="1"> Rañño bhītā tadāmaccā, pavisiṃsu tapovanaṃ;</gatha>
    <gatha type="last">Rājoparājā gantvāna, tesaṃ sīsāni chedayuṃ.</gatha>
    <hangnum nr="15"/>
    <gatha type="1"> Tena kammena nibbinnā, yatayo tannivāsino;</gatha>
    <gatha type="last">Hitvā janapadaṃ rañño, tadāgacchiṃsu rohaṇaṃ.</gatha>
    <hangnum nr="16"/>
    <gatha type="1"> Tadā jānapadā ceva, nāgarā ca balāni ca;</gatha>
    <gatha type="last">Kupitā caṇḍuvātena, sāgaro viya kampito.</gatha>
    <hangnum nr="17"/>
    <gatha type="1"> Ratanapāsādamāruyha, vihāre abhayuttare;</gatha>
    <gatha type="last">Santāsetvāna rājānaṃ, dassetvāna vibhīsikaṃ.</gatha>
    <hangnum nr="18"/>
    <gatha type="1"> Upatthambhakamaccānaṃ, viggahassa tapovane;</gatha>
    <gatha type="last">Tadā sīsāni chinditvā, kavātena nipātayuṃ.</gatha>
    <hangnum nr="19"/>
    <gatha type="1"> Taṃ sutvā yuvarājā ca, ādipādo ca taṃ sakhā;</gatha>
    <gatha type="last">Ullaṅghitvāna pākāraṃ, sīghaṃ gacchiṃsu rohaṇaṃ.</gatha>
    <hangnum nr="20"/>
    <gatha type="1"> Balakāyonubandhitvā, yāva kaṇhanadītaṭā;</gatha>
    <gatha type="last">Alābhena ca nāvānaṃ, tiṇṇattā tesamāgami.</gatha>
    <hangnum nr="21"/>
    <gatha type="1"> Rājaputtāgatā tattha, vane abhayabhedino;</gatha>
    <gatha type="last">Yatīnaṃ purato tesaṃ, nipajjitvā urena te.</gatha>
    <hangnum nr="22"/>
    <gatha type="1"> Allavatthā’llakesā ca, paridevittha’nekadhā;</gatha>
    <gatha type="last">Kandītvā rodanaṃ katvā, khamāpesuṃ tapassino.</gatha>
    <hangnum nr="23"/>
    <gatha type="1"> Khantimettānubhāvena, tesaṃ sāsanasāminaṃ;</gatha>
    <gatha type="last">Puññodayo ahu tesaṃ, ubhinnaṃ dīpasāminaṃ.</gatha>
    <hangnum nr="24"/>
    <gatha type="1"> Yuvarājabalañceva, nikāyattayavāsino;</gatha>
    <gatha type="last">Gamiṃsu tesamānetuṃ, santibhūte mahābale.</gatha>
    <hangnum nr="25"/>
    <gatha type="1"> Rājaputtā ubho byattā, paṇḍitā paṃsukūlino;</gatha>
    <gatha type="last">Yācitvā tesamādāya, agamaṃsu sakaṃ puraṃ.</gatha>
    <hangnum nr="26"/>
    <gatha type="1"> Bhikkhūnaṃ purato maggaṃ, rājāgantā khamāpayi;</gatha>
    <gatha type="last">Ādāya te vanaṃ tesaṃ, netvā rājagharaṃ gato.</gatha>
    <hangnum nr="27"/>
    <gatha type="1"> Tato paṭṭhāya cāritthaṃ, pāletvā pubbarājunaṃ;</gatha>
    <gatha type="last">Rājā so tatiye vasse, yathākammamupāgami.</gatha>
    <hangnum nr="28"/>
    <gatha type="1"> Laṃkābhisekaṃ  patvāna, seno so matimā tato;</gatha>
    <gatha type="last">Udayaṃ ādipādaṃ taṃ, yuvarājaṃ akā sakhaṃ.</gatha>
    <hangnum nr="29"/>
    <gatha type="1"> Kahāpaṇasahassaṃ so, duggatānaṃ uposathe;</gatha>
    <gatha type="last">Hotu’posathiko datvā, yāvajīvaṃ narādhipo.</gatha>
    <hangnum nr="30"/>
    <gatha type="1"> Paṭimā bhattavatthāni, bhikkhūnaṃ dharaṇī pati;</gatha>
    <gatha type="last">Adā daṇḍissaraṃ dānaṃ, yācakānañca sippīnaṃ.</gatha>
    <hangnum nr="31"/>
    <gatha type="1"> Ṭhāne katthaci sippīnaṃ, pāsādesu manohare;</gatha>
    <gatha type="last">Kāretvā bhogagāme ca, adāpesi mahāmati.</gatha>
    <hangnum nr="32"/>
    <gatha type="1"> Kahāpaṇasahassaṃ vā, datvā pañcasatāni vā;</gatha>
    <gatha type="last">Laṅkāyaṃ jiṇṇakāvāse, navakammamakārayī.</gatha>
    <hangnum nr="33"/>
    <gatha type="1"> Cattālīsasahassāni, abhayuttaracetiye;</gatha>
    <gatha type="last">Silāpattharaṇatthāya, dāpesi ca mahīpati.</gatha>
    <hangnum nr="34"/>
    <gatha type="1"> Mahāvāpīsu laṃkāyaṃ, jiṇṇaniddhamane akā;</gatha>
    <gatha type="last">Navakammañca mariyādaṃ, thiyaṃ pāsāṇapaṃsunā.</gatha>
    <hangnum nr="35"/>
    <gatha type="1"> Akā rājaghare rammaṃ, mālāgehaṃ mahārahaṃ;</gatha>
    <gatha type="last">Ṭhapitaṃ punarājūhi, dānaṃ sammāpavattayi.</gatha>
    <hangnum nr="36"/>
    <gatha type="1"> Kataṃ malayarājena, amaccena’gga bodhinā;</gatha>
    <gatha type="last">Pariveṇaṃ nāgasālaṃ, disvā gāma madā tadā.</gatha>
    <hangnum nr="37"/>
    <gatha type="1"> Katvā catuvihāresu, rūpakammāni sādhukaṃ;</gatha>
    <gatha type="last">Maṇḍapāni ca rammāni, dhātupūjaṃ akā sadā.</gatha>
    <hangnum nr="38"/>
    <gatha type="1"> Evamādīni puññāni, anekāni anekadhā;</gatha>
    <gatha type="last">Katvā so navame vasse, yathākammamupāgami.</gatha>
    <hangnum nr="39"/>
    <gatha type="1"> Laṃkābhisekaṃ patvāna, yuvarājodayo tato;</gatha>
    <gatha type="last">Senanāmādipādaṃ so, oparajje’bhi secayi.</gatha>
    <hangnum nr="40"/>
    <gatha type="1"> Niddālu majjapo āsi, rājā pāpena jantunaṃ;</gatha>
    <gatha type="last">Coḷo pamattataṃ tassa, sutvā santuṭṭhamānaso.</gatha>
    <hangnum nr="41"/>
    <gatha type="1"> Paṇḍudesātisekaṃ so, pattukā mettha pesayi;</gatha>
    <gatha type="last">Makuṭādīnamatthāya, ṭhapitānaṃva paṇḍunā.</gatha>
    <hangnum nr="42"/>
    <gatha type="1"> Tāni nādāsi so rājā, tena coḷo mahabbalo;</gatha>
    <gatha type="last">Balaṃ sannayha pesesi, balakkārena gaṇhituṃ.</gatha>
    <hangnum nr="43"/>
    <gatha type="1"> Tadā  senāpati ettha, paccante kupite gato;</gatha>
    <gatha type="last">Āṇāpetvāna taṃ rājā, yujjhanatthāya pesayi.</gatha>
    <hangnum nr="44"/>
    <gatha type="1"> Hato senāpati tattha, yujjhi na raṇe mato;</gatha>
    <gatha type="last">Kakūṭādīni ādāya, rājā so rohaṇaṃ agā.</gatha>
    <hangnum nr="45"/>
    <gatha type="1"> Gantvā coḷabalaṃ tattha, alabhitvā pavesanaṃ;</gatha>
    <gatha type="last">Nivattitvā sakaṃ raṭṭhaṃ, agamāsi idhatā bhayā.</gatha>
    <hangnum nr="46"/>
    <gatha type="1"> Tato senāpatiṭṭhāne, viduraggaṃ tu nāyakaṃ;</gatha>
    <gatha type="last">Ṭhapesi rājā laṃkindo, tejavantaṃ mahāmatiṃ.</gatha>
    <hangnum nr="47"/>
    <gatha type="1"> Paccantaṃ coḷarājassa, ghātetvā so camūpati;</gatha>
    <gatha type="last">Āṇāpesi ito nītaṃ, dassetvāna vibhīsitaṃ.</gatha>
    <hangnum nr="48"/>
    <gatha type="1"> Tato dāpesi so sabba-parikkhāraṃ mahārahaṃ;</gatha>
    <gatha type="last">Paṃsukūlikabhikkhūnaṃ, sabbesaṃ dīpavāsinaṃ.</gatha>
    <hangnum nr="49"/>
    <gatha type="1"> Mahāvihāre laṃkindo, paṭibimbassa satthuno;</gatha>
    <gatha type="last">Jalantaṃ maṇiraṃsīhi, akā cūḷāmaṇiṃ tadā.</gatha>
    <hangnum nr="50"/>
    <gatha type="1"> Orodhā vidurā tassa, pādajālena pūjayi;</gatha>
    <gatha type="last">Maṇīhi pajjalantehi, paṭimaṃ taṃ silāmayaṃ.</gatha>
    <hangnum nr="51"/>
    <gatha type="1"> Jhāpitaṃ coḷarājassa, balena maṇināmakaṃ;</gatha>
    <gatha type="last">Pāsādaṃ kātumāraddho, cuto vassamhi aṭṭhame.</gatha>
    <hangnum nr="52"/>
    <gatha type="1"> Pañcete vasudhādhipā vasumahiṃ ekātapattaṅkitaṃ;</gatha>
    <gatha type="2">Bhutvā niggahasaṅgahehi sakalaṃ lokaṃ vase vattiya;</gatha>
    <gatha type="3">Yā tā maccuvasaṃ saputtavaṇitā sāmaccamittānugā;</gatha>
    <gatha type="last">Iccevaṃ satataṃ sarantu sujanā hātuṃ pamādaṃ madaṃ.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Pañcarājako nāma</centered>
    <centered>Ekapaññāsatimo paricchedo.</centered>
  </text>
</tree>
