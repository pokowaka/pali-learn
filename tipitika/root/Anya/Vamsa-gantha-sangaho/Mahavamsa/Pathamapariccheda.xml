<?xml version='1.0' encoding='UTF-8'?>
<tree text="Pathamapariccheda" target="text">
  <text>
    <centered> Namo tassa bhagavato arahato sammāsambuddhassa</centered>
    <subhead>Mahiyaṅgaṇāgamanaṃ</subhead>
    <hangnum nr="1"/>
    <gatha type="1"> Namassitvāna  sambuddhaṃ, susuddhaṃ suddhavaṃsajaṃ;</gatha>
    <gatha type="last">Mahāvaṃsaṃ pavakkhāmi, nānānūnādhikārikaṃ.</gatha>
    <hangnum nr="2"/>
    <gatha type="1"> Porāṇehi kato’peso, ativitthārito kvaci;</gatha>
    <gatha type="last">Atīva kvaci saṃkhitto, anekapunaruttako.</gatha>
    <hangnum nr="3"/>
    <gatha type="1"> Vajjitaṃ tehi dosehi, sukhaggahaṇadhāraṇaṃ;</gatha>
    <gatha type="last">Pasādasaṃvegakaraṃ, sutito ca upāgataṃ.</gatha>
    <hangnum nr="4"/>
    <gatha type="1"> Pasādajanake ṭhāne, tathā saṃvegakārake;</gatha>
    <gatha type="last">Janayanto pasādañca, saṃvegañca suṇātha taṃ.</gatha>
    <hangnum nr="5"/>
    <gatha type="1"> Dīpaṅkarañhi sambuddhaṃ, passitvā no jino purā;</gatha>
    <gatha type="last">Lokaṃ dukkhā pamocetuṃ, bodhāya paṇidhiṃ akā.</gatha>
    <hangnum nr="6"/>
    <gatha type="1"> Tato tañceva sambuddhaṃ, koṇḍaññaṃ maṅgalaṃ muniṃ;</gatha>
    <gatha type="last">Sumanaṃ revataṃ buddhaṃ, sobhitañca mahāmuniṃ.</gatha>
    <hangnum nr="7"/>
    <gatha type="1"> Anomadassiṃ sambuddhaṃ, padumaṃ nāradaṃ jinaṃ;</gatha>
    <gatha type="last">Padumuttarasambuddhaṃ, sumedhañca tathāgataṃ.</gatha>
    <hangnum nr="8"/>
    <gatha type="1"> Sujātaṃ piyadassiñca, atthadassiñca nāyakaṃ;</gatha>
    <gatha type="last">Dhammadassiñca siddhatthaṃ, tissaṃ phussajinaṃ tathā.</gatha>
    <hangnum nr="9"/>
    <gatha type="1"> Vipassiṃ sikhīsambuddhaṃ, sambuddhaṃ vessabhuṃ vibhuṃ;</gatha>
    <gatha type="last">Kakusandhañca sambuddhaṃ, koṇāgamanameva ca.</gatha>
    <hangnum nr="10"/>
    <gatha type="1"> Kassapaṃ sugatañca’me, sambuddhe catuvīsati;</gatha>
    <gatha type="last">Ārādhetvā mahāvīro, tehi bodhāya byākato.</gatha>
    <hangnum nr="11"/>
    <gatha type="1"> Puretvā  pāramī sabbā, patvā sambodhimuttamaṃ;</gatha>
    <gatha type="last">Uttamo gotamo buddho, satte dukkhā pamocayi.</gatha>
    <hangnum nr="12"/>
    <gatha type="1"> Magadhesu ruvelāyaṃ, bodhimūle mahāmuni;</gatha>
    <gatha type="last">Visākhapuṇṇamāyaṃ so, patto sambodhimuttamaṃ.</gatha>
    <hangnum nr="13"/>
    <gatha type="1"> Sattāhāni tahiṃ satta, so vimuttisukhaṃ paraṃ;</gatha>
    <gatha type="last">Vindantaṃ madhurattañca, dassayanto vasī vasi.</gatha>
    <hangnum nr="14"/>
    <gatha type="1"> Tato bārāṇasiṃ gantvā, dhammacakkaṃ pagattayi;</gatha>
    <gatha type="last">Tattha vassa vasanto’va, saṭṭhiṃ arahataṃ akā.</gatha>
    <hangnum nr="15"/>
    <gatha type="1"> Te dhammadesanatthāya, vissajjetvāna bhikkhavo;</gatha>
    <gatha type="last">Vinetvā ca tato tiṃsa-sahā ye bhaddavaggiye.</gatha>
    <hangnum nr="16"/>
    <gatha type="1"> Sahassajaṭile nātho, vinetuṃ kassapādike;</gatha>
    <gatha type="last">Hemante uruvelāyaṃ, vasite paripācayaṃ.</gatha>
    <hangnum nr="17"/>
    <gatha type="1"> Uruvelakassapassa, mahāyaññe upaṭṭhite;</gatha>
    <gatha type="last">Tassa’ttano nāgamane, icchācāraṃ vijāniya.</gatha>
    <hangnum nr="18"/>
    <gatha type="1"> Uttarakuruto bhikkhaṃ, āharitvā rimaddano;</gatha>
    <gatha type="last">Anotattadahe bhutvā, sāyanhasamaye sayaṃ.</gatha>
    <hangnum nr="19"/>
    <gatha type="1"> Bodhito navame māse, phussapuṇṇamiyaṃ jino;</gatha>
    <gatha type="last">Laṅkādīpaṃ visodhetuṃ, laṅkādīpamupāgami.</gatha>
    <hangnum nr="20"/>
    <gatha type="1"> Sāsanujjotanaṃ ṭhānaṃ, laṃkā ñātā jinena hi;</gatha>
    <gatha type="last">Yakkhapuṇṇāya laṅkāya, yakkhā nibbā siyāti ca.</gatha>
    <hangnum nr="21"/>
    <gatha type="1"> Ñātova laṅkāmajjhamhi, gaṅgābhīre manorame;</gatha>
    <gatha type="last">Tiyojanāya te ramme, ekayojanavitthate.</gatha>
    <hangnum nr="22"/>
    <gatha type="1"> Mahānāgavanuyyāne, yakkhasaṅgāmabhūmiyā;</gatha>
    <gatha type="last">Laṅkādīpaṭṭhayakkhānaṃ, mahāyakkhasamāgamo.</gatha>
    <hangnum nr="23"/>
    <gatha type="1"> Upāgato taṃ sugato, mahāyakkhasamāgamaṃ;</gatha>
    <gatha type="last">Samāgamassa majjhamhi, tattha tesaṃ siropari.</gatha>
    <hangnum nr="24"/>
    <gatha type="1"> Mahiyaṅgaṇathūpassa, ṭhāne vehāyasaṃ jino;</gatha>
    <gatha type="last">Vuṭṭhivātandhakāresi, tesaṃ saṃvejanaṃ akā.</gatha>
    <hangnum nr="25"/>
    <gatha type="1"> Te bhayaṭṭhā’bhayaṃ yakkhā, ayācuṃ abhayaṃ jinaṃ;</gatha>
    <gatha type="last">Jino abhayado āha, yakkhe te’ti bhayaddīte.</gatha>
    <hangnum nr="26"/>
    <gatha type="1"> Yakkhā  bhayaṃ vo dukkhañca, harissāmi idaṃ ahaṃ;</gatha>
    <gatha type="last">Tumhe nisajjaṭhānaṃ me, samaggā detha no idha.</gatha>
    <hangnum nr="27"/>
    <gatha type="1"> Āhu te sugataṃ yakkhā, dema mārisa te idha;</gatha>
    <gatha type="last">Sabbepi sakalaṃ dīpaṃ, dehi no abhayaṃ tuvaṃ.</gatha>
    <hangnum nr="28"/>
    <gatha type="1"> Bhayaṃ sītaṃ tamaṃ tesaṃ, hantvā taṃ dinnabhūmiyaṃ;</gatha>
    <gatha type="last">Cammakkhandhaṃ attharitvā, tatthā’ sīno jino tato.</gatha>
    <hangnum nr="29"/>
    <gatha type="1"> Cammakkhaṇḍaṃ pasāresi, ādittaṃ taṃ samantato;</gatha>
    <gatha type="last">Ghammābhibhūtā te bhītā, ṭhitā ante samantato.</gatha>
    <hangnum nr="30"/>
    <gatha type="1"> Giridīpaṃ tato nātho, rammaṃ tesaṃ idhā’nayi;</gatha>
    <gatha type="last">Tesu tattha paviṭṭhesu, yathāṭhāne ṭhapesi ca.</gatha>
    <hangnum nr="31"/>
    <gatha type="1"> Nātho taṃ saṃkhipi dhammaṃ, tadā devā samāgamuṃ;</gatha>
    <gatha type="last">Tasmiṃ samāgame tesaṃ, satthā dhamma madesayi.</gatha>
    <hangnum nr="32"/>
    <gatha type="1"> Nekesaṃ pāṇakoṭīnaṃ, dhammābhisamayo ahu;</gatha>
    <gatha type="last">Saraṇesu ca sīlesu, ṭhitā āsuṃ asaṃkhiyā.</gatha>
    <hangnum nr="33"/>
    <gatha type="1"> Sotāpattiphalaṃ patvā, sele sumanakūṭake;</gatha>
    <gatha type="last">Mahāsumanadevindo, pūjiyaṃ yāci pūjiyaṃ.</gatha>
    <hangnum nr="34"/>
    <gatha type="1"> Siraṃ parāmasitvāna, nīlāmalasiroruho;</gatha>
    <gatha type="last">Pāṇimatteadā kese, tassa pāṇa hito jino.</gatha>
    <hangnum nr="35"/>
    <gatha type="1"> So taṃ suvaṇṇacaṅkoṭa-varenādāya satthuno;</gatha>
    <gatha type="last">Nisinnaṭṭhānaracite, nānāratanasañcaye.</gatha>
    <hangnum nr="36"/>
    <gatha type="1"> Sabbato sattaratane, te ṭhapetvā siroruhe;</gatha>
    <gatha type="last">So indanīlathūpena, pidahesi namassi ca.</gatha>
    <hangnum nr="37"/>
    <gatha type="1"> Parinibbutamhi sambuddhe, citakato ca iddhiyā;</gatha>
    <gatha type="last">Ādāya jinagīvaṭṭhiṃ, thero sarabhūnāmako.</gatha>
    <hangnum nr="38"/>
    <gatha type="1"> Therassa sāriputtassa, sisso ānīya cetiye;</gatha>
    <gatha type="last">Tasmiṃyeva ṭhapetvāna, bhikkhūhi parivārito.</gatha>
    <hangnum nr="39"/>
    <gatha type="1"> Chādāpetvā medavaṇṇa-pāsāṇehi mahiddhiko;</gatha>
    <gatha type="last">Thūpaṃ dvādasahatthuccaṃ, kārāpetvāna pakkami.</gatha>
    <hangnum nr="40"/>
    <gatha type="1"> Devānaṃpiyatissassa, rañño bhātukudhārako;</gatha>
    <gatha type="last">Uddhacūḷābhayo nāma, disvā cetiya mabbhutaṃ.</gatha>
    <hangnum nr="41"/>
    <gatha type="1"> Taṃ  chādayitvā kāresi, tiṃsahatthucca cetiyaṃ;</gatha>
    <gatha type="last">Maddanto damiḷe rājā, tatraṭṭho dukkhagāmaṇi.</gatha>
    <hangnum nr="42"/>
    <gatha type="1"> Asītihatthaṃ kāresi, tassa kañjukacetiyaṃ;</gatha>
    <gatha type="last">Mahiyaṅgaṇathūpoya-meso evaṃ patiṭṭhito.</gatha>
    <hangnum nr="43"/>
    <gatha type="1"> Evaṃ dīpamimaṃkatvā, manussārahamissaro;</gatha>
    <gatha type="last">Uruvelamagā dhīro, uruvīra parakkamoti.</gatha>
    <centered>Mahiyaṅgaṇāgamanaṃ niṭṭhitaṃ.</centered>
    <subhead>Nāgadīpāgamana</subhead>
    <hangnum nr="44"/>
    <gatha type="1"> Mahākāruṇiko satthā, sabbalokahite rato;</gatha>
    <gatha type="last">Bodhito pañcame vasse, vasaṃ jetavane jino.</gatha>
    <hangnum nr="45"/>
    <gatha type="1"> Mahodarassa nāgassa, tathā cūḷodarassa ca;</gatha>
    <gatha type="last">Mātulabhāgineyyānaṃ, maṇipallaṅkahetukaṃ.</gatha>
    <hangnum nr="46"/>
    <gatha type="1"> Disvā sapārisajjānaṃ, saṅgāmaṃ paccupaṭṭhitaṃ;</gatha>
    <gatha type="last">Sambuddho cittamāsassa, kāḷapakkhe uposathe.</gatha>
    <hangnum nr="47"/>
    <gatha type="1"> Pātoyeva samādāya, pavaraṃ pattacīvaraṃ;</gatha>
    <gatha type="last">Anukampāya nāgānaṃ, nāgadīpamupāgami.</gatha>
    <hangnum nr="48"/>
    <gatha type="1"> Mahādaro’piso nāgo, tadā rājā ahiddhiko;</gatha>
    <gatha type="last">Samudde nāgabhavane, dasaddhasatayojane.</gatha>
    <hangnum nr="49"/>
    <gatha type="1"> Kaṇiṭṭhikā tassa kaṇhā, vaḍḍhamānamhi pabbate;</gatha>
    <gatha type="last">Nāgarājassa dinnā’si, tassa cūḷodaro suto.</gatha>
    <hangnum nr="50"/>
    <gatha type="1"> Tassa mātā mahāmātu, maṇipallaṅkamuttamaṃ;</gatha>
    <gatha type="last">Datvā kālakatā nāgī, mātulena tathā hi so.</gatha>
    <hangnum nr="51"/>
    <gatha type="1"> Ahosi bhāgineyyassa, saṅgāmo paccupaṭṭhito;</gatha>
    <gatha type="last">Pabbateyyā’pi nāgā te, ahesuñhi mahiddhikā.</gatha>
    <hangnum nr="52"/>
    <gatha type="1"> Samiddhisumano nāma, devo jetavane ṭhitaṃ;</gatha>
    <gatha type="last">Rājāyatanamādāya, attano bhavanaṃ subhaṃ.</gatha>
    <hangnum nr="53"/>
    <gatha type="1"> Buddhānumatiyāyeva, chattākāraṃ jinopari;</gatha>
    <gatha type="last">Dhārayanto upāgañchi, ṭhānaṃ taṃ pubbavuṭṭhakaṃ.</gatha>
    <hangnum nr="54"/>
    <gatha type="1"> Devo  hi so nāgadīpe, manusso’nantare bhave;</gatha>
    <gatha type="last">Ahosi rājāyatana-ṭhitaṭhāne sa addasa.</gatha>
    <hangnum nr="55"/>
    <gatha type="1"> Paccekabuddha bhuñjante, disvā cittaṃ pasādiya;</gatha>
    <gatha type="last">Pattasodhanasākhāyo, tesaṃ pādāsi tena so.</gatha>
    <hangnum nr="56"/>
    <gatha type="1"> Nibbattitasmiṃ rukkhasmiṃ, jetuyyāne manorame;</gatha>
    <gatha type="last">Dvārakoṭṭhakapassamhi, pacchā bahi ahosi so.</gatha>
    <hangnum nr="57"/>
    <gatha type="1"> Devātidevo devassa, tassa vuddhiñca passiya;</gatha>
    <gatha type="last">Idaṃ ṭhāna hitatthañca, taṃ sarukkhaṃ idhānayi.</gatha>
    <hangnum nr="58"/>
    <gatha type="1"> Saṅgāmamajjhe ākāse, nisinno tattha nāyako;</gatha>
    <gatha type="last">Tamaṃ tamonudo tesaṃ, nāgānaṃ hiṃsanaṃ akā.</gatha>
    <hangnum nr="59"/>
    <gatha type="1"> Assāsento bhayaṭṭe te, ālokaṃ paviddhaṃsayi;</gatha>
    <gatha type="last">Te disvā sugataṃ tuṭṭhā, pāde vandiṃsu satthuno.</gatha>
    <hangnum nr="60"/>
    <gatha type="1"> Tesaṃ dhammamadesesi, sāmaggikaraṇaṃ jino;</gatha>
    <gatha type="last">Ubho’pi te patītā taṃ, pallaṅkaṃ munino aduṃ.</gatha>
    <hangnum nr="61"/>
    <gatha type="1"> Satthā bhūmigato tattha, pasīdisvāna āsane;</gatha>
    <gatha type="last">Tehi dibbannapānehi, nāgarājehi tappito.</gatha>
    <hangnum nr="62"/>
    <gatha type="1"> Te jalaṭṭhe talaṭṭhe ca, bhujage’sītikoṭiyo;</gatha>
    <gatha type="last">Saraṇesu ca sīlesu, patiṭṭhāpesi nāyako.</gatha>
    <hangnum nr="63"/>
    <gatha type="1"> Mahodarassa nāgassa, mātulo maṇiakkhiko;</gatha>
    <gatha type="last">Kalyāṇiyaṃ nāgarājā, yuddhaṃ kātuṃ tahiṃ gato.</gatha>
    <hangnum nr="64"/>
    <gatha type="1"> Buddhagāmamhi paṭhame, sutvā saddhammadesanaṃ;</gatha>
    <gatha type="last">Ṭhito saraṇasīlesu, tatthā’yāci tathāgataṃ.</gatha>
    <hangnum nr="65"/>
    <gatha type="1"> Mahatī anukampāno, katā nātha tayā ayaṃ;</gatha>
    <gatha type="last">Tavānāgamane sabbe, mayaṃ bhasmī bhavāmahe.</gatha>
    <hangnum nr="66"/>
    <gatha type="1"> Anukampā mahī pite, visuṃ hotu mahodaya;</gatha>
    <gatha type="last">Punarāgamanenettha, vāsabhūmiṃ mamā mama.</gatha>
    <hangnum nr="67"/>
    <gatha type="1"> Adhivāsayitvā bhagavā, tuṇhibhāve nidhāgamaṃ;</gatha>
    <gatha type="last">Patiṭṭhāpesi tattheva, rājāyatanacetiyaṃ.</gatha>
    <hangnum nr="68"/>
    <gatha type="1"> Tañcapi  rājāyatanaṃ, pallañcaṅka mahārahaṃ;</gatha>
    <gatha type="last">Appesi nāgarājūnaṃ, lokanātho namassituṃ.</gatha>
    <hangnum nr="69"/>
    <gatha type="1"> Paribhogacetiyaṃ mayhaṃ, nāgarājā namassatha;</gatha>
    <gatha type="last">Taṃ bhavissati votātā, hitāya ca sukhāya ca.</gatha>
    <hangnum nr="70"/>
    <gatha type="1"> Iccevamādiṃ sugato, nāgānaṃ anusāsanaṃ;</gatha>
    <gatha type="last">Katvā jetavanaṃ eva, gato lokānukampakoti.</gatha>
    <centered>Nāgadīpāgamanaṃ</centered>
    <subhead>Kalyāṇāgamanaṃ</subhead>
    <hangnum nr="71"/>
    <gatha type="1"> Tato so tatiye vasse,</gatha>
    <gatha type="2">Nāgindo maṇiakkhiko;</gatha>
    <gatha type="3">Upasaṅkamma sambuddhaṃ,</gatha>
    <gatha type="last">Satasaṅghaṃ nimantayi.</gatha>
    <hangnum nr="72"/>
    <gatha type="1"> Bodhito aṭṭhame vasse, vasaṃ jetavane jino;</gatha>
    <gatha type="last">Nātho pañcahi bhikkhūnaṃ, satehi parivārito.</gatha>
    <hangnum nr="73"/>
    <gatha type="1"> Dutiye divase bhatta-kāle ārocite jino;</gatha>
    <gatha type="last">Ramme vesākhamāsamhi, puṇṇamāyaṃ munissaro.</gatha>
    <hangnum nr="74"/>
    <gatha type="1"> Tattheva pārupitvāna, saṅghāṭiṃ pattamādiya;</gatha>
    <gatha type="last">Āgā kalyāṇidesaṃ taṃ, maṇiakkhinivesanaṃ.</gatha>
    <hangnum nr="75"/>
    <gatha type="1"> Kalyāṇi cetiyaṭhāne, kate ratanamaṇḍape;</gatha>
    <gatha type="last">Mahārahamhi pallaṅke, sahasaṅghenu’pāvisi.</gatha>
    <hangnum nr="76"/>
    <gatha type="1"> Dibbehi khajjabhojjehi, sagaṇo sagaṇaṃ jinaṃ;</gatha>
    <gatha type="last">Nāgarājā dhammarājaṃ, santappesi sumānaso.</gatha>
    <hangnum nr="77"/>
    <gatha type="1"> Tattha dhammaṃ desayitvā, satthā lonukampako;</gatha>
    <gatha type="last">Uggantvā sumane kūṭe, padaṃ dassesi nāyako.</gatha>
    <hangnum nr="78"/>
    <gatha type="1"> Tasmiṃ pabbatapādamhi, sahasaṅgho yathāsukhaṃ;</gatha>
    <gatha type="last">Divā vihāraṃ katvāna, dīghavāpi mupāgami.</gatha>
    <hangnum nr="79"/>
    <gatha type="1"> Tattha  cetiyaṭhānamhi, sasaṅghova nisīdiya;</gatha>
    <gatha type="last">Samādhiṃ appayī nātho, ṭhānāgāravapattiyā.</gatha>
    <hangnum nr="80"/>
    <gatha type="1"> Tato vuṭṭhāya ṭhānamhā, ṭhānāṭhānesu kovido;</gatha>
    <gatha type="last">Mahāmeghavanārāma-ṭhānamāga mahāmuni.</gatha>
    <hangnum nr="81"/>
    <gatha type="1"> Mahābodhiṭhitaṭhāne, nisīditvā sasāvako;</gatha>
    <gatha type="last">Samādhiṃ appayī nātho, mahāthūpaṭhite tathā.</gatha>
    <hangnum nr="82"/>
    <gatha type="1"> Thūpārāmamhi thūpassa, ṭhitaṭhāne tatheva ca;</gatha>
    <gatha type="last">Samādhito’tha vuṭṭhāya, silācetiyaṭhānago.</gatha>
    <hangnum nr="83"/>
    <gatha type="1"> Sahāgate devagaṇo, gaṇī samanusāsiya;</gatha>
    <gatha type="last">Tato jetavanaṃ buddho, buddhasabbatthako agā.</gatha>
    <hangnum nr="84"/>
    <gatha type="1"> Evaṃ laṅkāya nātho, hitamamitamatī āyatiṃ pekkhamāno;</gatha>
    <gatha type="2">Tasmiṃ kālamhi laṃkāsurabhujagagaṇādīnamatthañca passaṃ;</gatha>
    <gatha type="3">Āgā tikkhattumetaṃ ativipuladayo lokadīpo sudīpaṃ;</gatha>
    <gatha type="last">Dīpo tenāyamāsi sujanabahumano dhammadīpāva bhāsīti.</gatha>
    <centered>Kalyāṇāgamanaṃ</centered>
    <centered>Sujanappasādasaṃvegatthāya kate mahāvaṃse</centered>
    <centered>Tathāgatābhigamanaṃ nāma</centered>
    <centered>Paṭhamo paricchedo.</centered>
  </text>
</tree>
