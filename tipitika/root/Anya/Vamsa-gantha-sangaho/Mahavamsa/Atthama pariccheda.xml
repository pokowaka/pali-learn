<?xml version='1.0' encoding='UTF-8'?>
<tree text="A&#x1E6D;&#x1E6D;hama pariccheda" target="text">
  <text>
    <subhead>Paṇḍuvāsudevābhiseko</subhead>
    <hangnum nr="1"/>
    <gatha type="1"> Vijayo  so mahārājā, vasse antimake ṭhito;</gatha>
    <gatha type="last">Iti cintayi ‘‘vuddho’haṃ, na ca vijjati me suto.</gatha>
    <hangnum nr="2"/>
    <gatha type="1"> Kicchena vāsitaṃ raṭṭhaṃ, nasseyya mama accaye;</gatha>
    <gatha type="last">Āṇāpeyyaṃ rajjahetu-sumittaṃ bhātaraṃ mama.</gatha>
    <hangnum nr="3"/>
    <gatha type="1"> Athā’maccehi mantetvā, lekhaṃ tattha visajjayi;</gatha>
    <gatha type="last">Lekhaṃ datvāna vijayo, na cirena divaṅgato.</gatha>
    <hangnum nr="4"/>
    <gatha type="1"> Tasmiṃ mate amaccā te, pekkhantā khattiyāgamaṃ;</gatha>
    <gatha type="last">Upatissagāme ṭhatvāna, raṭṭhaṃ samunusāsisuṃ.</gatha>
    <hangnum nr="5"/>
    <gatha type="1"> Mate vijayarājamhi, khattiyāgamanā purā;</gatha>
    <gatha type="last">Ekaṃ vassaṃ ayaṃ laṃkā-dīpo āsi arājako.</gatha>
    <hangnum nr="6"/>
    <gatha type="1"> Tasmiṃ sīhapure tassa, sīhabāhussa rājino;</gatha>
    <gatha type="last">Accayena sumitto so, rājā tassa suto ahu.</gatha>
    <hangnum nr="7"/>
    <gatha type="1"> Tassa puttā tayo āsuṃ, maddarājassa dhītuyā;</gatha>
    <gatha type="last">Dūtā sīhapuraṃ gantvā, rañño lekhaṃ adaṃsu te.</gatha>
    <hangnum nr="8"/>
    <gatha type="1"> Lekhaṃ sutvāna so rājā, putte āmantayī tayo;</gatha>
    <gatha type="last">Ahaṃ mahallako tātā, eko tumhesu gacchatu.</gatha>
    <hangnum nr="9"/>
    <gatha type="1"> Laṃkaṃ nekaguṇaṃ kantaṃ, mama bhātussa santakaṃ;</gatha>
    <gatha type="last">Tassa’cca yena tattheva, rajjaṃ kāretu sobhanaṃ.</gatha>
    <hangnum nr="10"/>
    <gatha type="1"> Kaṇiṭṭhako paṇḍuvāsu-devo rājakumārako;</gatha>
    <gatha type="last">‘‘Gamissāmīti cintetvā, ñatvā sotthi gatampi ca.</gatha>
    <hangnum nr="11"/>
    <gatha type="1"> Pitarā samanuññāto, dvattiṃsāmacca dārake;</gatha>
    <gatha type="last">Ādāya āruhī nāvaṃ, paribbājakaliṅgavā.</gatha>
    <hangnum nr="12"/>
    <gatha type="1"> Mahākandaranajjā te, mukhadvāramhi otaraṃ;</gatha>
    <gatha type="last">Te paribbājake disvā, jano sakkari sādhukaṃ.</gatha>
    <hangnum nr="13"/>
    <gatha type="1"> Pucchitvā  nagaraṃ ettha, upayantaṃ kamena te;</gatha>
    <gatha type="last">Upatissa gāmaṃ sampattā, devatā paripālitā.</gatha>
    <hangnum nr="14"/>
    <gatha type="1"> Amaccā’numato’macco, pucchi nemittakā tahiṃ;</gatha>
    <gatha type="last">Khattiyā’gamanaṃ tassa, so byākāsi paraṃpi ca.</gatha>
    <hangnum nr="15"/>
    <gatha type="1"> Sattame dīvaseyeva, āgamissati khattiyo;</gatha>
    <gatha type="last">Buddhasāsana metassa, vaṃsajo’va ṭhapessati.</gatha>
    <hangnum nr="16"/>
    <gatha type="1"> Sattame divaseyeva, te paribbājake tahiṃ;</gatha>
    <gatha type="last">Patte disvāna pucchitvā, amaccā te vijāniya.</gatha>
    <hangnum nr="17"/>
    <gatha type="1"> Taṃ paṇṇuvāsudevaṃ te, laṃkārajjena appayuṃ;</gatha>
    <gatha type="last">Mahesiyā abhāvāso, na tāva abhisecayi.</gatha>
    <hangnum nr="18"/>
    <gatha type="1"> Amitodanasakkassa, paṇḍusakko suto ahu;</gatha>
    <gatha type="last">Ñatvā vināsaṃ sakyānaṃ, so ādāya sakaṃ janaṃ.</gatha>
    <hangnum nr="19"/>
    <gatha type="1"> Gantvā aññāpadesena, gaṅgāpāraṃ tahiṃ puraṃ;</gatha>
    <gatha type="last">Māpetvā tattha kāresi, rajjaṃ tassa sute labhi.</gatha>
    <hangnum nr="20"/>
    <gatha type="1"> Dhītā kaṇiṭṭhitā āsi, bhaddakaccāna nāmikā;</gatha>
    <gatha type="last">Sabbalakkhaṇasampannā, surūpā abhipatthitā.</gatha>
    <hangnum nr="21"/>
    <gatha type="1"> Tadatthaṃ sattarājāno, paṇṇākāre mahārahe;</gatha>
    <gatha type="last">Pesesuṃ rājino tassa, bhīto rājūhi so pana.</gatha>
    <hangnum nr="22"/>
    <gatha type="1"> Ñatvāna sotthigamanaṃ, abhisekaphalampi ca;</gatha>
    <gatha type="last">Sahadvattiṃsa itthīhi, nāvaṃ āropiyā’sutaṃ.</gatha>
    <hangnum nr="23"/>
    <gatha type="1"> Gaṅgāya khipi gaṇhātu, pahu me dhītaraṃ iti;</gatha>
    <gatha type="last">Gahetuṃ te na sakkhiṃsu, nāvāsāpana sīghagā.</gatha>
    <hangnum nr="24"/>
    <gatha type="1"> Dutiye divaseyeva, goṇāgāmaka paṭṭanaṃ;</gatha>
    <gatha type="last">Pattāpabbajitā kārā, sabbā tā tattha otaruṃ.</gatha>
    <hangnum nr="25"/>
    <gatha type="1"> Pucchitvā nagaraṃ ettha, tā kamenopayantiyo;</gatha>
    <gatha type="last">Upatissagāmaṃ sampattā, devatā paripālitā.</gatha>
    <hangnum nr="26"/>
    <gatha type="1"> Nemittakassa vacanaṃ, sutvā tatthā’gatā tu tā;</gatha>
    <gatha type="last">Disvā amacco pucchitvā, ñatvā rañño samappayi.</gatha>
    <hangnum nr="27"/>
    <gatha type="1"> Taṃ paṇḍuvāsudevaṃ te, amaccā suddhabuddhino;</gatha>
    <gatha type="last">Rajje samabhisiñciṃsu, puṇṇasabbamanorathaṃ.</gatha>
    <hangnum nr="28"/>
    <gatha type="1"> Subhaddakaccāna  manomarūpiniṃ;</gatha>
    <gatha type="2">Mahesībhāve abhisiñciya’ttano;</gatha>
    <gatha type="3">Sahagatā tāya padāsi attanā;</gatha>
    <gatha type="last">Sahāgatānaṃ vasi bhūmipo sukhantī.</gatha>
    <centered>Sujanappasāda saṃvegatthāya kate mahāvaṃse</centered>
    <centered>Paṇḍuvāsudevābhiseko nāma</centered>
    <centered>Aṭṭhamo paricchedo.</centered>
  </text>
</tree>
