<?xml version='1.0' encoding='UTF-8'?>
<tree text="Tecatt&#x101;l&#x12B;satima pariccheda" target="text">
  <text>
    <subhead>Caturājako</subhead>
    <hangnum nr="1"/>
    <gatha type="1"> Tato  vijitasaṅgāmo, kassapo puritāsayo;</gatha>
    <gatha type="last">Mahāpāḷimhi saṅghassa, samiddhaṃ bhojanaṃ akā.</gatha>
    <hangnum nr="2"/>
    <gatha type="1"> Nāgasālā nivāsiṃ so, mahādhammakathiṃ yatiṃ;</gatha>
    <gatha type="last">Mahāpūjāya pūjetvā, saddhammaṃ tena vācayi.</gatha>
    <hangnum nr="3"/>
    <gatha type="1"> Vasantaṃ bhātuāvāse, samuddissa likhāpayi;</gatha>
    <gatha type="last">Kaṭandhakāravāsiṃ so, pāḷi sabbaṃ sasaṅgahaṃ.</gatha>
    <hangnum nr="4"/>
    <gatha type="1"> Jiṇṇaṃ saṅkharikammañca, navaṃ kāresi cetiye;</gatha>
    <gatha type="last">Saṅghabhogamanekañca, tattha tattha pavattayi.</gatha>
    <hangnum nr="5"/>
    <gatha type="1"> Nānāmaṇisamujjotaṃ, kāsi cūḷamaṇittayaṃ;</gatha>
    <gatha type="last">Sataṃ paṇḍupalāsānaṃ, vatthadānena tappayi.</gatha>
    <hangnum nr="6"/>
    <gatha type="1"> Tassāsuṃ bahavo puttā, jeṭṭho tesañca māṇako;</gatha>
    <gatha type="last">Sabbe te na vayappattā, bālāvigatabuddhino.</gatha>
    <hangnum nr="7"/>
    <gatha type="1"> Tato so byādhinā phuṭṭho, atekicchena kenaci;</gatha>
    <gatha type="last">Puttā me bālakā sabbe, ne’te rajjakkhamā iti.</gatha>
    <hangnum nr="8"/>
    <gatha type="1"> Vasantaṃ rohaṇe dese, bhāgineyyaṃ mahāmatiṃ;</gatha>
    <gatha type="last">Āhuya sabbaṃ pādāsi, rajjaṃ puttehi attano.</gatha>
    <hangnum nr="9"/>
    <gatha type="1"> Gandhamālādipūjāhi, pūjayitvāna cetiye;</gatha>
    <gatha type="last">Bhikkhusaṅghaṃ khamādhapasi, datvāna catupaccayaṃ.</gatha>
    <hangnum nr="10"/>
    <gatha type="1"> Evaṃ dhammaṃ caritvāna, mittāmaccajanesu ca;</gatha>
    <gatha type="last">Gato navahi vassehi, yathākammaṃ narādhipo.</gatha>
    <hangnum nr="11"/>
    <gatha type="1"> Katvā kattabbakiccaṃ so, mātulassa sagāravo;</gatha>
    <gatha type="last">Saṅgahanto janaṃ māṇo, damiḷe nīharāpayi.</gatha>
    <hangnum nr="12"/>
    <gatha type="1"> Ekato damiḷā hutvā, nibbāsema imaṃ iti;</gatha>
    <gatha type="last">Tasmiṃ ṭhite bahiddhāva, aggahesuṃ puraṃ sayaṃ.</gatha>
    <hangnum nr="13"/>
    <gatha type="1"> Hatta  dāṭhassa pesesi, jambudīpagatassa te;</gatha>
    <gatha type="last">Āgantuṃtava kāloti, sāsanaṃ rajjagāhaṇe.</gatha>
    <hangnum nr="14"/>
    <gatha type="1"> Māṇo’pi saṅghaṃ pesesi, sāsanaṃ piturohaṇaṃ;</gatha>
    <gatha type="last">Pitā sutvāna taṃ āgā, na cīreneva rohaṇā.</gatha>
    <hangnum nr="15"/>
    <gatha type="1"> Ubhe te mantayitvāna, akaṃsu sandhilesakaṃ;</gatha>
    <gatha type="last">Umiḷehi tato jātā, sabbe te samavuttino.</gatha>
    <hangnum nr="16"/>
    <gatha type="1"> Tato so pitaraṃ rajje, abhisiñcittha māṇako;</gatha>
    <gatha type="last">So’bhisitto nikāyānaṃ, sahassānaṃ tayaṃ adā.</gatha>
    <hangnum nr="17"/>
    <gatha type="1"> Saṅghaṃ raṭṭhañca saṅgayha, sabbaṃ rājakulaṭṭhitaṃ;</gatha>
    <gatha type="last">Bhaṇḍaṃ pesesi sattūhi, rakkhaṇatthāya rohaṇaṃ.</gatha>
    <hangnum nr="18"/>
    <gatha type="1"> Hatthadāṭhopi sutvāna, damiḷānaṃ tu sāsanaṃ;</gatha>
    <gatha type="last">Khaṇenā’gā imaṃ dīpaṃ, gahetvā damiḷhaṃ balaṃ.</gatha>
    <hangnum nr="19"/>
    <gatha type="1"> Tadā te damiḷā sabbe, paribhūtā idha ṭhitā;</gatha>
    <gatha type="last">Āyantameva taṃ gantvā, parivāresu mañjase.</gatha>
    <hangnum nr="20"/>
    <gatha type="1"> Māṇopi sutvā taṃ sabbaṃ, nāyaṃ kāloti yujjhituṃ;</gatha>
    <gatha type="last">Pesetvā piturājānaṃ, saddhiṃ sārena rohaṇaṃ.</gatha>
    <hangnum nr="21"/>
    <gatha type="1"> Pubbadesaṃ sayaṃ gantvā, saṅgaṇhanto janaṃ vasī;</gatha>
    <gatha type="last">Laddhā damiḷapakkhaṃ so, gahetvā rājakaṃ puraṃ.</gatha>
    <hangnum nr="22"/>
    <gatha type="1"> Dāṭhopatisso rājāti, nāmaṃ sāveti attano;</gatha>
    <gatha type="last">Mātulaṃ viya taṃ loko, tena nāmena vohari.</gatha>
    <hangnum nr="23"/>
    <gatha type="1"> Pitucchaputtamānetvā, aggabodhi sanāmakaṃ;</gatha>
    <gatha type="last">Ṭhapetvā yuvarājatte, desañcā’dāsi dakkhiṇaṃ.</gatha>
    <hangnum nr="24"/>
    <gatha type="1"> Ṭhānantarañca pādāsi, nissitānaṃ yathārahaṃ;</gatha>
    <gatha type="last">Sāsanassa ca lokassa, sabbaṃ kattabbamācari.</gatha>
    <hangnum nr="25"/>
    <gatha type="1"> Mahāpāḷimhi dāpesi, savatthaṃ dadhibhattakaṃ;</gatha>
    <gatha type="last">Khīraṃ pāyāsakañceva, dhammaṃ suṇi uposathi.</gatha>
    <hangnum nr="26"/>
    <gatha type="1"> Kāretvā sabbapūjāyo, desā petvāna desanaṃ;</gatha>
    <gatha type="last">Evamādīhi puññehi, attānaṃ’kāsi bhaddakaṃ.</gatha>
    <hangnum nr="27"/>
    <gatha type="1"> Kassapassa vihārassa, datvāsenavhagāmakaṃ;</gatha>
    <gatha type="last">Mahāgallañca pādāsi, padhānagharakassa so.</gatha>
    <hangnum nr="28"/>
    <gatha type="1"> Pariveṇassa  morassa, akāsi sakagāmakaṃ;</gatha>
    <gatha type="last">Thūpārāmassa puṇṇoḷiṃ, datvā sakkāsi cetiyaṃ.</gatha>
    <hangnum nr="29"/>
    <gatha type="1"> Kappūrapariveṇaṃ so, kāresi abhayuttare;</gatha>
    <gatha type="last">Vihāraṃ tiputhullavhaṃ, katvā tasseva dāpayi.</gatha>
    <hangnum nr="30"/>
    <gatha type="1"> Tasmiṃ karonte vāresuṃ, sīmāyanto’ti bhikkhavo;</gatha>
    <gatha type="last">Theriyā te kibāhetvā, balaṃ tatheva kārayi.</gatha>
    <hangnum nr="31"/>
    <gatha type="1"> Atha te te theriyā bhikkhū, dummaññū tattha rājini;</gatha>
    <gatha type="last">Assaddhaṃ taṃ viditvāna, pattanikkujjanaṃ karuṃ.</gatha>
    <hangnum nr="32"/>
    <gatha type="1"> Vuttañhi muninā tena, assaddho yo upāsako;</gatha>
    <gatha type="last">Alābhāya ca bhikkhūnaṃ, ceteta’kkosati ca te.</gatha>
    <hangnum nr="33"/>
    <gatha type="1"> Pattanikujjanaṃ tassa, kattabbanti tato hi te;</gatha>
    <gatha type="last">Tassa taṃ kammamakaruṃ, loko maññittha aññathā.</gatha>
    <hangnum nr="34"/>
    <gatha type="1"> Ādāyu kujjitaṃ pattaṃ, caranto bhikkhubhikkhakaṃ;</gatha>
    <gatha type="last">Nikujjeyya gharadvāre, tassā’ti kathikaṃ karuṃ.</gatha>
    <hangnum nr="35"/>
    <gatha type="1"> Tasmiṃ so samaye phuṭṭho, byādhinā mahatāmari;</gatha>
    <gatha type="last">Vassamhi navame rājā, sampatto jīvitakkhayaṃ.</gatha>
    <hangnum nr="36"/>
    <gatha type="1"> Dappulopi tato rājā, gato rohaṇakaṃ sakaṃ;</gatha>
    <gatha type="last">Vāsaṃ kappesi tattheva, karonto puññasañcayaṃ.</gatha>
    <hangnum nr="37"/>
    <gatha type="1"> Ito paṭṭhāya vakkhāma, tassa vaṃsamanākulaṃ;</gatha>
    <gatha type="last">Vuccamānamhi ettheva, tasmiṃ hoti asaṅkaro.</gatha>
    <hangnum nr="38"/>
    <gatha type="1"> Jāto okkākavaṃsamhi, mahātissoti vissuto;</gatha>
    <gatha type="last">Āsi eko mahāpuñño, samākiṇṇaguṇākaro.</gatha>
    <hangnum nr="39"/>
    <gatha type="1"> Tasse’kā bhariyā āsi, saṅghapivāti vīssutā;</gatha>
    <gatha type="last">Dhaññapuññaguṇūpetā, dhītā rohaṇasāmino.</gatha>
    <hangnum nr="40"/>
    <gatha type="1"> Tassāputtā tayo āsuṃ, paṭhamo aggabedhiko;</gatha>
    <gatha type="last">Dutiyo dappulo nāma, tatiyo maṇiakkhiko.</gatha>
    <hangnum nr="41"/>
    <gatha type="1"> Ekāva dhītā tassāsi, rājanamagamā ca sā;</gatha>
    <gatha type="last">Jeṭṭho rohaṇanāmassa, desassā’si sayaṃ vasī.</gatha>
    <hangnum nr="42"/>
    <gatha type="1"> Mahāpāḷiṃ sa kāresi, mahāgāme mahādhano;</gatha>
    <gatha type="last">Dāṭhaggabodhināmañca, pariveṇaṃ tahi vaṃso.</gatha>
    <hangnum nr="43"/>
    <gatha type="1"> Kāṇagāmamhi  kāṇānaṃ, gilānānañca sālake;</gatha>
    <gatha type="last">Vihāre paṭimāvhe ca, mahantaṃ paṭimāgharaṃ.</gatha>
    <hangnum nr="44"/>
    <gatha type="1"> Patiṭṭhapesi katvāna, buddhatattha silāmayaṃ;</gatha>
    <gatha type="last">Mahantanāmaṃ sappañño, iddhīhi viya nimmitaṃ.</gatha>
    <hangnum nr="45"/>
    <gatha type="1"> Sālavāṇañca kāresi, vihāraṃ attanāmakaṃ,</gatha>
    <gatha type="last">Pariveṇavihārañca, tathā kājaragāmakaṃ.</gatha>
    <hangnum nr="46"/>
    <gatha type="1"> Navakammāni kāretvā, dhammasālavihārake;</gatha>
    <gatha type="last">Sayaṃ vaccakuṭī esa, tattha sodhesi buddhimā.</gatha>
    <hangnum nr="47"/>
    <gatha type="1"> Ucciṭṭhaṃ bhikkhusaṅghassa, bhojanaṃ paribhuñjiya;</gatha>
    <gatha type="last">Maṇḍagāmañca saṅghassa, gāmaṃ’dāsi masādavā.</gatha>
    <hangnum nr="48"/>
    <gatha type="1"> Puññāne’tānicaññāni, katvā tasmiṃ divaṅgate;</gatha>
    <gatha type="last">Āsī tassā’nujo tattha, sāmi dappulanāmako.</gatha>
    <hangnum nr="49"/>
    <gatha type="1"> Isseraṃ tattha vattesi, sampamaddiya satta vo;</gatha>
    <gatha type="last">Mahādānaṃ pavattesi, nissaṅkaṃ rohaṇaṃ agā.</gatha>
    <hangnum nr="50"/>
    <gatha type="1"> Tassa tuṭṭho jano āha, mahāsāmīti esano;</gatha>
    <gatha type="last">Tato paṭṭhāya taṃ loko-mahāsāmīti vohari.</gatha>
    <hangnum nr="51"/>
    <gatha type="1"> Sutvāna taṃ silādāṭho, narindo sakadhītaraṃ;</gatha>
    <gatha type="last">Tassa pādāsi santuṭṭho, guṇehi bahukehi ca.</gatha>
    <hangnum nr="52"/>
    <gatha type="1"> Yujarājattamassādā, rajjayoggoti mānituṃ;</gatha>
    <gatha type="last">Māṇavammādayo tassa, puttā āsuṃ mahāsayā.</gatha>
    <hangnum nr="53"/>
    <gatha type="1"> Pāsāṇadipavāsissa, mahātherassa santike;</gatha>
    <gatha type="last">Dhammaṃ sutvā pasīditvā, tasmiṃ taṃ bahumānituṃ.</gatha>
    <hangnum nr="54"/>
    <gatha type="1"> Vihāraṃ rohaṇe katvā, tassa pādāsi sopi taṃ;</gatha>
    <gatha type="last">Cātuddisiyasaṅghassa, paribhogāya vissajji.</gatha>
    <hangnum nr="55"/>
    <gatha type="1"> Ambamālā vihārādi, vihāre kārayi bahū;</gatha>
    <gatha type="last">Khadirālivihārañca, katvā deva mapūjayi.</gatha>
    <hangnum nr="56"/>
    <gatha type="1"> Pāsādamanurārāmaṃ, muttolambaṃ sujiṇṇakaṃ;</gatha>
    <gatha type="last">Sīrivaḍḍhañca pāsādaṃ, tathā takkambilaṃ paraṃ.</gatha>
    <hangnum nr="57"/>
    <gatha type="1"> Sodhetvā bhikkhavo tattha, dvattiṃsa parivāsayi;</gatha>
    <gatha type="last">Sabbapaccayadānena, santappetvā mahīmati.</gatha>
    <hangnum nr="58"/>
    <gatha type="1"> Adā  kevaṭṭagambhīraṃ, gāmaṃ nāgavihārake;</gatha>
    <gatha type="last">Tathā rājavihārassa, gonnagāmaṃ samādiyi.</gatha>
    <hangnum nr="59"/>
    <gatha type="1"> Adā tīsavihārassa, tathākantikapabbakaṃ;</gatha>
    <gatha type="last">Cittalapabbatassā’dā, gāmaṃ so gonnaviṭṭhikaṃ.</gatha>
    <hangnum nr="60"/>
    <gatha type="1"> Datvā riyākarassesa, gāmaṃ somālavatthukaṃ;</gatha>
    <gatha type="last">Akāsi paṭimāgehaṃ, tatheva sumanoharaṃ.</gatha>
    <hangnum nr="61"/>
    <gatha type="1"> Tatraṭṭhassa jinassā’kā, uṇṇalomaṃ mahagghiyaṃ;</gatha>
    <gatha type="last">Hemapaṭṭañca kāresi, sabbaṃ pūjāvidhiṃ sa’kā.</gatha>
    <hangnum nr="62"/>
    <gatha type="1"> Cetiye parijiṇṇe so, sudhākammena rañjayi;</gatha>
    <gatha type="last">Tipañcahatthaṃ kāresi, metteyyaṃ sugataṃ paraṃ.</gatha>
    <hangnum nr="63"/>
    <gatha type="1"> Evamādini puññāni, appameyyāni so vibhū;</gatha>
    <gatha type="last">Akāsi ca sayaṃ sādhu, parivārehī kārayi.</gatha>
    <hangnum nr="64"/>
    <gatha type="1"> Parivārā ca tassāsuṃ, bahūpuññakarā narā;</gatha>
    <gatha type="last">Vihārā nekakā āsuṃ, katā tehi sappaccayā.</gatha>
    <hangnum nr="65"/>
    <gatha type="1"> Kadāci maggaṃ gacchaṃ so, araññamhi agāmake;</gatha>
    <gatha type="last">Senaṃ saṃvidahitvāna, vāsaṃ kappesi rattiyaṃ.</gatha>
    <hangnum nr="66"/>
    <gatha type="1"> Sunahātavillitto so, subhuttosayane sukhe;</gatha>
    <gatha type="last">Nipannesu ghare ramme, niddāyitumupakkami.</gatha>
    <hangnum nr="67"/>
    <gatha type="1"> Alabhanto tadā niddaṃ, kinnu kho iti kāraṇaṃ;</gatha>
    <gatha type="last">Pavattiṃ upadhārento, divase sabbamattano.</gatha>
    <hangnum nr="68"/>
    <gatha type="1"> Adisvā kāraṇaṃ anto, avassaṃ bahi hessati;</gatha>
    <gatha type="last">Iti cintiya yojesi, manussetaṃ gavesituṃ.</gatha>
    <hangnum nr="69"/>
    <gatha type="1"> Evamāha ca nissaṅkaṃ, ayyakā mama rattiyaṃ;</gatha>
    <gatha type="last">Tementā rukkhamūlasmiṃ, ṭhitā ānetha te iti.</gatha>
    <hangnum nr="70"/>
    <gatha type="1"> Tepi gantvā gavesantā, dīpahatthā mahājanā;</gatha>
    <gatha type="last">Mahāgāmā’gate bhikkhū, rukkhamūlagate tadā.</gatha>
    <hangnum nr="71"/>
    <gatha type="1"> Te gantvā sāsanaṃ rañño, ārocesuṃ padhāviso;</gatha>
    <gatha type="last">Disvā ca bhikkhu santuṭṭho, netvā vāsagharaṃ sakaṃ.</gatha>
    <hangnum nr="72"/>
    <gatha type="1"> Niccadānāya bhikkhūnaṃ, ṭhapite rattacīvare;</gatha>
    <gatha type="last">Tesaṃ datvāna tintāni, cīvarāni samādiya.</gatha>
    <hangnum nr="73"/>
    <gatha type="1"> Sukkhāpiya  ca katvāna, pādadhovanakādikaṃ;</gatha>
    <gatha type="last">Nisīdāpiya te sabbe, sayane sādhu santhate.</gatha>
    <hangnum nr="74"/>
    <gatha type="1"> Bhesajjaṃ paṭiyādetvā, sayamevo’panāmiya;</gatha>
    <gatha type="last">Paccūsepi ca katvāna, kattabbaṃ bhojanādikaṃ.</gatha>
    <hangnum nr="75"/>
    <gatha type="1"> Datvā kappiya kāre’tha, vissajjesi yathāruciṃ;</gatha>
    <gatha type="last">Evaṃ puññaratasseva, tassā’si divasaṃ gataṃ.</gatha>
    <hangnum nr="76"/>
    <gatha type="1"> Evaṃ puññaparetasmiṃ, vasamāne naruttame;</gatha>
    <gatha type="last">Raṭṭhaṃ janapadaṃ sabbaṃ, yojetvā puññakammesu.</gatha>
    <hangnum nr="77"/>
    <gatha type="1"> Māṇo pācinadesamhi, vasanto balasaṅgahaṃ;</gatha>
    <gatha type="last">Katvāna pituno senaṃ, dhanaṃ cevā harāpiya.</gatha>
    <hangnum nr="78"/>
    <gatha type="1"> Kātuṃ saṅgāmamāgañchi, tipucullasagāmakaṃ;</gatha>
    <gatha type="last">Dāṭhopatisso taṃ sutvā, tambalaṃgā mahābalo.</gatha>
    <hangnum nr="79"/>
    <gatha type="1"> Tatthā’kaṃsu mahāyuddhaṃ, aññamaññaṃ samāgatā;</gatha>
    <gatha type="last">Yodhā dāṭho patissassa, māṇaṃ saṅgaṃva mārayuṃ.</gatha>
    <hangnum nr="80"/>
    <gatha type="1"> Taṃ sutvā dappulo sopi, sokasallahato mari;</gatha>
    <gatha type="last">Sattāha manurādhamhi, vasaṃ rajjamakārayi.</gatha>
    <hangnum nr="81"/>
    <gatha type="1"> Rohaṇe tīṇi vassāni, esa rajjamakārayi;</gatha>
    <gatha type="last">Tasmā tassa kathā āsi, rohaṇamhi idhāpi ca.</gatha>
    <hangnum nr="82"/>
    <gatha type="1"> Evaṃ paremāriya āhavamhi,</gatha>
    <gatha type="2">Kicchena laddhāva narena bhogā;</gatha>
    <gatha type="3">Āsuṃ khaṇe vijjulatopa bhogā,</gatha>
    <gatha type="last">Ko buddhimā tesu ratiṃ kareyya.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Caturājako nāma</centered>
    <centered>Tecattālīsatimo paricchedo.</centered>
  </text>
</tree>
