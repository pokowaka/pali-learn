<?xml version='1.0' encoding='UTF-8'?>
<tree text="Cha&#x1E6D;&#x1E6D;hapariccheda" target="text">
  <text>
    <subhead>Vijayāgamanaṃ</subhead>
    <hangnum nr="1"/>
    <gatha type="1"> Vaṅgesu  vaṅganagare, vaṅgarājā ahu pure;</gatha>
    <gatha type="last">Kāliṅgarañño dhītā’si, mahesī tassa rājino.</gatha>
    <hangnum nr="2"/>
    <gatha type="1"> So rājā deviyā tassā, ekaṃ alabhi dhītaraṃ;</gatha>
    <gatha type="last">Nemittābyākaruṃ tassā, saṃvāsaṃ magarājinā.</gatha>
    <hangnum nr="3"/>
    <gatha type="1"> Atīva rūpiniṃ āsi, atīva kāmagiddhinī;</gatha>
    <gatha type="last">Devena deviyā’cāpi, lajjāyā’si jagucchitā.</gatha>
    <hangnum nr="4"/>
    <gatha type="1"> Ekākinī sā nikkhamma, serīcārasukhatthinī;</gatha>
    <gatha type="last">Satthena saha aññātā, agā magadhagāminā.</gatha>
    <hangnum nr="5"/>
    <gatha type="1"> Lāḷaraṭṭhe aṭaviyā, sīho satthamabhiddhavi;</gatha>
    <gatha type="last">Aññattha sesā dhāviṃsu, sīhagatadisantusā.</gatha>
    <hangnum nr="6"/>
    <gatha type="1"> Gaṇhitvā gocaraṃ sīho, gacchaṃ disvā tamā’rato;</gatha>
    <gatha type="last">Ratto upāgalālento, laṅgulaṃ pattakaṇṇako.</gatha>
    <hangnum nr="7"/>
    <gatha type="1"> Sā taṃ disvā saritvāna, nemittavacanaṃ sutaṃ;</gatha>
    <gatha type="last">Abhītā tassa aṅgāni, rañjayanti parāmasi.</gatha>
    <hangnum nr="8"/>
    <gatha type="1"> Tassā phassenā’ti ratto, piṭṭhiṃ āropiyā’sutaṃ;</gatha>
    <gatha type="last">Sīho sakaṃ guhaṃ netvā, tāya saṃvāsamācari.</gatha>
    <hangnum nr="9"/>
    <gatha type="1"> Tena saṃvāsamanvāya, kālena yamake duve;</gatha>
    <gatha type="last">Puttañca dhītarañcāti, rājadhītā janesi sā.</gatha>
    <hangnum nr="10"/>
    <gatha type="1"> Puttassa hatthapādā’suṃ, sīhākārā tato akā;</gatha>
    <gatha type="last">Nāmena sīhabāhuṃ taṃ, dhītaraṃ sīhasīvaliṃ.</gatha>
    <hangnum nr="11"/>
    <gatha type="1"> Putto soḷasavasso so, mātaraṃ pucchi saṃsayaṃ;</gatha>
    <gatha type="last">Tuvaṃ pitā ca no amma, kasmā visadisā iti.</gatha>
    <hangnum nr="12"/>
    <gatha type="1"> Sā sabbamabravī tassa, kiṃnayāmā’ti so’bravi;</gatha>
    <gatha type="last">Guhaṃ thaketitāto te, pāsāṇenāti sā’bravi.</gatha>
    <hangnum nr="13"/>
    <gatha type="1"> Mahāguhāya  thakanaṃ, khandhenā’dāya so akā;</gatha>
    <gatha type="last">Ekāhene’va paññāsa-yojanāni gatāgataṃ.</gatha>
    <hangnum nr="14"/>
    <gatha type="1"> Gocarāya gahe sīhe, dakkhiṇasmiñhi mātaraṃ;</gatha>
    <gatha type="last">Vāme kaṇiṭṭhiṃ katvāna, tayo sīghaṃ apakkamī.</gatha>
    <hangnum nr="15"/>
    <gatha type="1"> Nivāsetvāna sākhaṃ te, paccantaṃ gāmamāgamuṃ;</gatha>
    <gatha type="last">Tatthāsi rājidhītāya, mātulassa suto tadā.</gatha>
    <hangnum nr="16"/>
    <gatha type="1"> Senāpati vaṅgarañño, ṭhito paccanta gāmako;</gatha>
    <gatha type="last">Nisinnovaṭamūlaleso, kammantaṃ saṃvidhāyakaṃ.</gatha>
    <hangnum nr="17"/>
    <gatha type="1"> Disvā te pucchite’vocuṃ, aṭavī vāsino mayaṃ;</gatha>
    <gatha type="last">Iti so dāpayī tesaṃ, vatthāni dhajinī pati.</gatha>
    <hangnum nr="18"/>
    <gatha type="1"> Tānā’hesuṃ uḷārāni, bhattaṃ paṇṇesu dāpayi;</gatha>
    <gatha type="last">Sovaṇṇabhājananā’suṃ, tesaṃ puññena tāni ca.</gatha>
    <hangnum nr="19"/>
    <gatha type="1"> Tena so vimhito pucchi, ke tumheti camūpati;</gatha>
    <gatha type="last">Tassa sā jātigottāni, rājadhītā nivedayi.</gatha>
    <hangnum nr="20"/>
    <gatha type="1"> Pitucchā dhītaraṃ taṃ so, ādāya dhajinī pati;</gatha>
    <gatha type="last">Gantvāna vaṅganagaraṃ, saṃvāsaṃ tāya kappayi.</gatha>
    <hangnum nr="21"/>
    <gatha type="1"> Sīho sīghaṃ guhaṃ gantvā, te adisvā tayo jane;</gatha>
    <gatha type="last">Aṭṭito puttasokena, na ca khādi na cā’pivi.</gatha>
    <hangnum nr="22"/>
    <gatha type="1"> Dārake te gavesanto, agā paccantagāmake;</gatha>
    <gatha type="last">Ubbāsīyati so so’va, yaṃyaṃ gāmamupeti so.</gatha>
    <hangnum nr="23"/>
    <gatha type="1"> Paccantavāsino gantvā, rañño taṃ paṭivedayuṃ;</gatha>
    <gatha type="last">Sīho piḷeti te raṭṭhaṃ, taṃ deva paṭisedhaya.</gatha>
    <hangnum nr="24"/>
    <gatha type="1"> Alakaṃ nisedhakaṃ tassa, hatthikkhandhagataṃ pure;</gatha>
    <gatha type="last">Ādetu sīhadāyīti, sahassaṃ so pacārayi.</gatha>
    <hangnum nr="25"/>
    <gatha type="1"> Tatheva dvesahassāni, tīṇicā’pi narissaro;</gatha>
    <gatha type="last">Dvīsu vāresu vāresi, mātā sīhabhujaṃ hitaṃ.</gatha>
    <hangnum nr="26"/>
    <gatha type="1"> Aggahi tatiye vāre, sīhabāhu apucchiya;</gatha>
    <gatha type="last">Mātaraṃ tisahassaṃ taṃ, ghātetuṃ pitaraṃ sakaṃ.</gatha>
    <hangnum nr="27"/>
    <gatha type="1"> Rañño kumāraṃ dassesuṃ, taṃ rājā idha mabravi;</gatha>
    <gatha type="last">Gahito yadi sīho te, dammi raṭṭhaṃ tadeva te.</gatha>
    <hangnum nr="28"/>
    <gatha type="1"> So  taṃ gantvā guhādvāraṃ, sīhaṃ disvāva ārakā;</gatha>
    <gatha type="last">Entaṃ puttasinehena, vijjhituṃ taṃ saraṃ khipi.</gatha>
    <hangnum nr="29"/>
    <gatha type="1"> Saro naḷātamāhacca, mettacittena thassa tu;</gatha>
    <gatha type="last">Kumārapādamūle’va, nivatto pati bhūmiyaṃ.</gatha>
    <hangnum nr="30"/>
    <gatha type="1"> Tathā’si yāva tatiyaṃ, tato kujjhimigāmipo;</gatha>
    <gatha type="last">Tato khitto sarotassa, kāyaṃ nibbijja nikkhami.</gatha>
    <hangnum nr="31"/>
    <gatha type="1"> Sakesaraṃ sīhasīsaṃ, ādāya sapuraṃ agā;</gatha>
    <gatha type="last">Matassa vaṅgarājassa, sattāhāni tadā ahu.</gatha>
    <hangnum nr="32"/>
    <gatha type="1"> Rañño aputtakattā ca, patītā cassa kammunā;</gatha>
    <gatha type="last">Sutvā ca rañño nattuttaṃ, sañjānitvā ca mātaraṃ.</gatha>
    <hangnum nr="33"/>
    <gatha type="1"> Amaccā sannipatitā, akhilā ekamānasā;</gatha>
    <gatha type="last">Sīhabāhu kumārassa, rājā hohīti abravuṃ.</gatha>
    <hangnum nr="34"/>
    <gatha type="1"> So rajjaṃ sampaṭicchitvā, datvā mātu patissa taṃ;</gatha>
    <gatha type="last">Sīhasīvalimādāya, jātabhūmiṃ gato sayaṃ.</gatha>
    <hangnum nr="35"/>
    <gatha type="1"> Nagaraṃ tattha māpesi, ahu sīhapuranti taṃ;</gatha>
    <gatha type="last">Araññe yojanasate, gāme cāpi nivesayi.</gatha>
    <hangnum nr="36"/>
    <gatha type="1"> Lāḷaraṭṭhe pure tasmiṃ, sīhabāhunarādhipo;</gatha>
    <gatha type="last">Rajjaṃ kāresi katvāna, mahesiṃ sīhasīvaliṃ.</gatha>
    <hangnum nr="37"/>
    <gatha type="1"> Mahesī soḷasakkhattuṃ, yamake ca duve duve;</gatha>
    <gatha type="last">Putte janayi kālesā, vijayo nāma jeṭṭhako.</gatha>
    <hangnum nr="38"/>
    <gatha type="1"> Sumitto nāma dutiyo, sabbe dvattiṃsa puttakā;</gatha>
    <gatha type="last">Kālena vijayaṃ rājā, uparajje’bhi secayi.</gatha>
    <hangnum nr="39"/>
    <gatha type="1"> Vijayo visamācāro, āsi tamparisāpi ca;</gatha>
    <gatha type="last">Sāhasāni anekāni, dussahāni kariṃsute.</gatha>
    <hangnum nr="40"/>
    <gatha type="1"> Kuddho mahājano rañño, tamatthaṃ paṭivedayi;</gatha>
    <gatha type="last">Rājā te saññapetvāna, puttaṃ ovadi sādhukaṃ.</gatha>
    <hangnum nr="41"/>
    <gatha type="1"> Sabbaṃ tatheva dutiyaṃ, ahosi tatiyaṃ pana;</gatha>
    <gatha type="last">Kuddho mahājano āha, puttaṃ ghātehi te iti.</gatha>
    <hangnum nr="42"/>
    <gatha type="1"> Rājā’thavijayaṃ tañca, parivārañca tassa taṃ;</gatha>
    <gatha type="last">Sattasatāni purise, kāretvā addhamuṇṇake.</gatha>
    <hangnum nr="43"/>
    <gatha type="1"> Nāvāya  pakkhipāpetvā, vissajjāpesi sāgare;</gatha>
    <gatha type="last">Tathā tesaṃ bhariyāyo, tatheva ca kumārake.</gatha>
    <hangnum nr="44"/>
    <gatha type="1"> Visuṃ visuṃ te vissaṭṭhā, purisitthikumārakā;</gatha>
    <gatha type="last">Visuṃ visuṃ dīpakasmiṃ, okkamiṃsu vasiṃsu ca.</gatha>
    <hangnum nr="45"/>
    <gatha type="1"> Naggadīpoti ñāyittha, kumārokkantadīpako;</gatha>
    <gatha type="last">Bhariyokkantadīpo tu, mahindadīpako iti.</gatha>
    <hangnum nr="46"/>
    <gatha type="1"> Suppārake paṭṭanamhi, vijayo pana okkami;</gatha>
    <gatha type="last">Parisā sāhasene’ttha, bhīto nāvaṃ punā’ruhi.</gatha>
    <hangnum nr="47"/>
    <gatha type="1"> Laṃkāyaṃ vijayasanāmako kumāro;</gatha>
    <gatha type="2">Otiṇṇo thiramati tambapaṇṇidīpe;</gatha>
    <gatha type="3">Sālānaṃ yamakaguṇānamantarasmiṃ;</gatha>
    <gatha type="last">Nibbātuṃ sayitadine tathāgatassa.</gatha>
    <centered>Sujanapasādasaṃve gatthāyakate mahāvaṃse</centered>
    <centered>Vijayāgamanaṃnāma</centered>
    <centered>Chaṭṭhāparicchedo.</centered>
  </text>
</tree>
