<?xml version='1.0' encoding='UTF-8'?>
<tree text="Pa&#xF1;capa&#xF1;&#xF1;&#x101;satima pariccheda" target="text">
  <text>
    <subhead>Rohaṇārāti vijayonāma</subhead>
    <hangnum nr="1"/>
    <gatha type="1"> Lokanāmo camūnātho, makkhakudrūsavāsiko;</gatha>
    <gatha type="last">Saccapaṭiñño dhītimā, coḷadappavighātano.</gatha>
    <hangnum nr="2"/>
    <gatha type="1"> Abhibhūya jane patvā, rajjaṃ rohaṇamaṇḍale;</gatha>
    <gatha type="last">Vasī kājaragāmamhi, cārittavidhikovido.</gatha>
    <hangnum nr="3"/>
    <gatha type="1"> Ahu tadā kittināmo, rājaputto mahabbalo;</gatha>
    <gatha type="last">Tassa vaṃsādisampattī, nupubbena pavuccate.</gatha>
    <hangnum nr="4"/>
    <gatha type="1"> Suto kassapabhūpassa, māṇanāmena vissuto;</gatha>
    <gatha type="last">Ādipādo ahu dhīro, sadācāravibhūsito.</gatha>
    <hangnum nr="5"/>
    <gatha type="1"> Tassā’tha  jeṭṭhako bhātā, māṇavammo mahāmati;</gatha>
    <gatha type="last">Gokaṇṇakasamīpaṭṭha-nadītīre nisīdiya.</gatha>
    <hangnum nr="6"/>
    <gatha type="1"> Katamantupacāro so, yathāvidhimasesato;</gatha>
    <gatha type="last">Akkhamālaṃ gahetvāna, mantaṃ jappitumārabhi.</gatha>
    <hangnum nr="7"/>
    <gatha type="1"> Kumāro kira bhattagge, pāturāsi savāhano;</gatha>
    <gatha type="last">Sikhaṇḍi mukhatuṇḍena, balipaṭṭaṃ vikhaṇḍiya.</gatha>
    <hangnum nr="8"/>
    <gatha type="1"> Sacchiddake nāḷikera-kapāle viccunodake;</gatha>
    <gatha type="last">Lūkhe jalamapassanto, japantassa mukhaṃgato.</gatha>
    <hangnum nr="9"/>
    <gatha type="1"> Tato bhāviniṃ siddhi, mapekkhaṃ nayanaṃ sakaṃ;</gatha>
    <gatha type="last">Tassopanesi, nibbhijja, sopi taṃ sahasāpici.</gatha>
    <hangnum nr="10"/>
    <gatha type="1"> Kumāro tassa santuṭṭho, kumārassābhipatthitaṃ;</gatha>
    <gatha type="last">Varaṃ padāya nabhasā, rājamāno gato tato.</gatha>
    <hangnum nr="11"/>
    <gatha type="1"> Bhinnekanayanaṃ disvā, sacivātaṃ paro disuṃ;</gatha>
    <gatha type="last">Varalābhaṃ pakāsetvā, samassāsesi so jane.</gatha>
    <hangnum nr="12"/>
    <gatha type="1"> Tato so sacivātassa, santuṭṭhārādhayiṃsu taṃ;</gatha>
    <gatha type="last">Anurādhapuraṃ patvā, bhiseko kāriyo iti.</gatha>
    <hangnum nr="13"/>
    <gatha type="1"> Attho ko mamarajjena, vikalaṅgassa sampati;</gatha>
    <gatha type="last">Tapokammaṃ karissāmi, pabbajjamupagammahaṃ.</gatha>
    <hangnum nr="14"/>
    <gatha type="1"> Kaṇiṭṭho māṇanāmo ca, laṅkārajjaṃ kamāgataṃ;</gatha>
    <gatha type="last">Pāletu iti so rajjaṃ, sampattaṃ sampaṭikkhipi.</gatha>
    <hangnum nr="15"/>
    <gatha type="1"> Viññātacittasañcārā, sacivā tassa sabbathā;</gatha>
    <gatha type="last">Vattumetaṃ kaṇiṭṭhassa, pesesuṃ purise tadā.</gatha>
    <hangnum nr="16"/>
    <gatha type="1"> Sutvā taṃ sīghamāgamma, passitvā sakabhātaraṃ;</gatha>
    <gatha type="last">Patitvā pādamūlamhi, bahuṃ kandiya rodiya.</gatha>
    <hangnum nr="17"/>
    <gatha type="1"> Jeṭṭhena bhātarā saddhi-manurādhapuraṃ gato;</gatha>
    <gatha type="last">Makuṭaṃ tattha dhāresi, jeṭṭhacittānuvattako.</gatha>
    <hangnum nr="18"/>
    <gatha type="1"> Tato’bhayagiriṃ gantvā, pabbajjaṃ sakabhātuno;</gatha>
    <gatha type="last">Yata yo tattha yācittha, bahumānapurassaraṃ.</gatha>
    <hangnum nr="19"/>
    <gatha type="1"> Tato te yatayo tassa, pabbajjamupasampadaṃ;</gatha>
    <gatha type="last">Akaṃsu vikalaṅgassa, sikkhāpadanirādarā.</gatha>
    <hangnum nr="20"/>
    <gatha type="1"> Pariveṇamuttaroḷa-muḷāraṃ  tassa kāriya;</gatha>
    <gatha type="last">Katvā taṃ pariveṇassa, sāmikaṃ dharaṇī pati.</gatha>
    <hangnum nr="21"/>
    <gatha type="1"> Bhikkhūnaṃ chasataṃ tattha, vidhāya tadadhīnakaṃ;</gatha>
    <gatha type="last">Parihāre adā tassa, pessavagge ca pañca so.</gatha>
    <hangnum nr="22"/>
    <gatha type="1"> Samappesi ca so nānā-sippakammavicakkhaṇe;</gatha>
    <gatha type="last">Jane cākā tadāyatte, so dāṭhādhāturakkhiye.</gatha>
    <hangnum nr="23"/>
    <gatha type="1"> Tassevādakarā’hesuṃ, bhikkhū’bhayagirimhi te;</gatha>
    <gatha type="last">Rājā ca lokaṃ pālesi, sammā tassānusiṭṭhiyā.</gatha>
    <hangnum nr="24"/>
    <gatha type="1"> Janā tabbaṃsajā keci, taṃ rajjanirapekkhakā;</gatha>
    <gatha type="last">Nivasiṃsu yathākāmaṃ, mahāsāmi padaṃsitā.</gatha>
    <hangnum nr="25"/>
    <gatha type="1"> Etassa māṇavammassa, rañño dhammanayaññuno;</gatha>
    <gatha type="last">Aggabodhikumārādi-puttanattukkamāgate.</gatha>
    <hangnum nr="26"/>
    <gatha type="1"> Vaṃse visuddhe jātassa, bhūpālanvayamuddhani;</gatha>
    <gatha type="last">Samāsoḷasakaṅkāyaṃ, sammā rajjānusāsino.</gatha>
    <hangnum nr="27"/>
    <gatha type="1"> Mahīpassa mahindassa, duve mākuladhītaro;</gatha>
    <gatha type="last">Devalā lokikā cāti, nāmato vissutā subhā.</gatha>
    <hangnum nr="28"/>
    <gatha type="1"> Etāsu dvīsu dhītāsu, lokikā mātulattajaṃ;</gatha>
    <gatha type="last">Paṭicca rājatanayaṃ, subhaṃ kassapanāmakaṃ.</gatha>
    <hangnum nr="29"/>
    <gatha type="1"> Sā moggallāna lokavhe, putte dve labhi sobhane;</gatha>
    <gatha type="last">Tesu jeṭṭhasuto loka-sāsanādhārakovido.</gatha>
    <hangnum nr="30"/>
    <gatha type="1"> Mahāsāmīti paññāto, saṅghupāsanapālayo;</gatha>
    <gatha type="last">Nekasāraguṇāvāso, vāsaṃ kappesi rohaṇe.</gatha>
    <hangnum nr="31"/>
    <gatha type="1"> Dāṭhopatissa rājassa, nattā sugatasāsane;</gatha>
    <gatha type="last">Pabbajjūpagato saddho, dhutavā sīlasaṃvuto.</gatha>
    <hangnum nr="32"/>
    <gatha type="1"> Pahitatto vicittoso, pantasenāsane vasī;</gatha>
    <gatha type="last">Guṇaṃ sabbattha vaṇṇesuṃ, tasmiṃ devā pasīdiya.</gatha>
    <hangnum nr="33"/>
    <gatha type="1"> Guṇaṃ suṇitvā laṃkindo, tadā sabbattha patthaṭaṃ;</gatha>
    <gatha type="last">Upasaṅkamma taṃ natvā, kātumattānusāsanaṃ.</gatha>
    <hangnum nr="34"/>
    <gatha type="1"> Ārādhayamanicchantaṃ, yācitvāna punappunaṃ;</gatha>
    <gatha type="last">Ānīya vāsayitvā taṃ, pāsāde sādhukārite.</gatha>
    <hangnum nr="35"/>
    <gatha type="1"> Yatissarassa  vasato, kattha rājāguṇappiyo;</gatha>
    <gatha type="last">Tassānusiṭṭhimaggaṭṭho, lokaṃ dhammena pālayi.</gatha>
    <hangnum nr="36"/>
    <gatha type="1"> Uddissārādhanaṃ sammā, laṃkindena kataṃ tadā;</gatha>
    <gatha type="last">Selantarābhinikkhamma, yatindo so dayānugo.</gatha>
    <hangnum nr="37"/>
    <gatha type="1"> Yato bhikkhū samūhetvā, vāsaṃ kappesi yattha so;</gatha>
    <gatha type="last">Selantarasamūho’ti, vikkhyātiṃ so tato gato.</gatha>
    <hangnum nr="38"/>
    <gatha type="1"> Tato paṭṭhāya vāsetvā, rattiyaṃ devapalliyaṃ;</gatha>
    <gatha type="last">Devatānumataṃ bhikkhuṃ, mūlaṭhāne ṭhapenti hi.</gatha>
    <hangnum nr="39"/>
    <gatha type="1"> Mūlattamāvasantānaṃ, yatīnamanusāsanā;</gatha>
    <gatha type="last">Laṃkissarā pavattanti, pālentā lokasāsanaṃ.</gatha>
    <hangnum nr="40"/>
    <gatha type="1"> Tassa dāṭhopatissassa, vaṃsajaṃ rājaputtakaṃ;</gatha>
    <gatha type="last">Bodhiṃ paṭicca tabbaṃsā, buddhanāmā kumārikā.</gatha>
    <hangnum nr="41"/>
    <gatha type="1"> Alattha lokitaṃ nāma, dhītaraṃ varalakkhaṇaṃ;</gatha>
    <gatha type="last">Kālena sā padinnā’si, moggallānassa dhīmato.</gatha>
    <hangnum nr="42"/>
    <gatha type="1"> Sā taṃ paṭicca kittiñca, mittaṃ nāma kumārikaṃ;</gatha>
    <gatha type="last">Mahindaṃ rakkhitaṃ cāpi, latittha caturo pajā.</gatha>
    <hangnum nr="43"/>
    <gatha type="1"> Ahu jeṭṭhasuto dhīro, vīro terasavassiko;</gatha>
    <gatha type="last">Katahattho visesena, dhanusippamhi so tato.</gatha>
    <hangnum nr="44"/>
    <gatha type="1"> Kathaṃ laṅkaṃ gahessāmi, dūretvā’rāti kaṇṭakaṃ;</gatha>
    <gatha type="last">Iti cintāparogāme, mūlasālavhaye vasī.</gatha>
    <hangnum nr="45"/>
    <gatha type="1"> Eko mahābalo vīro, buddharājoti vissuto;</gatha>
    <gatha type="last">Vilomavattī hutvāna, lokasenānino tadā.</gatha>
    <hangnum nr="46"/>
    <gatha type="1"> Palāto cuṇṇasālavhaṃ, khippaṃ janapadaṃ tahiṃ;</gatha>
    <gatha type="last">Kittādike jane neke, vase vattiya sabbathā.</gatha>
    <hangnum nr="47"/>
    <gatha type="1"> Saddhiṃ bandhūhi saṅgāma-sūrehi bahukehi so;</gatha>
    <gatha type="last">Malayācalapādesu, vasī duppasaho tadā.</gatha>
    <hangnum nr="48"/>
    <gatha type="1"> Tassa’ntikamupāgamma, saṃvaccharikanāyako;</gatha>
    <gatha type="last">Saṅgho nāma kumārassa, sarūpaṃ sādhuvaṃ bravi.</gatha>
    <hangnum nr="49"/>
    <gatha type="1"> Mahāsāmissa tanayo, jeṭṭho kitti sanāmako;</gatha>
    <gatha type="last">Dhaññalakkhaṇasampanno, sampannamativikkamo.</gatha>
    <hangnum nr="50"/>
    <gatha type="1"> Jambudīpepi  taṃ rajjaṃ, kattumekātapattakaṃ;</gatha>
    <gatha type="last">Samatthoti vicintepi, laṅkādīpamhi kā kathā.</gatha>
    <hangnum nr="51"/>
    <gatha type="1"> Tassa so vacanaṃ sutvā, sevitabbo kumārako;</gatha>
    <gatha type="last">Iti nicchiya pesesi, kumārassa’ntikaṃ jane.</gatha>
    <hangnum nr="52"/>
    <gatha type="1"> Suṇitvā so vaco tesaṃ, nivattanabhayā vibhū;</gatha>
    <gatha type="last">Ajānahaṃ pitunnaṃ so, vīro dhanusahāyako.</gatha>
    <hangnum nr="53"/>
    <gatha type="1"> Gehā nikkhamma passanto, sunimittāninekadhā;</gatha>
    <gatha type="last">Agālahuṃ sarīvagga-piṭṭhigāmaṃ mahāmati.</gatha>
    <hangnum nr="54"/>
    <gatha type="1"> Tahiṃ so nivasaṃ vīro, pesayitvā sasevake;</gatha>
    <gatha type="last">Vipakkhādhiṭṭhitaṃ jesi, bodhivālavhagāmakaṃ.</gatha>
    <hangnum nr="55"/>
    <gatha type="1"> Tato’bhimānī senānī, senaṃ so tattha pesayi;</gatha>
    <gatha type="last">Sā parikkhipataṃ gāmaṃ, saṅgāmāya samārabhī.</gatha>
    <hangnum nr="56"/>
    <gatha type="1"> Kumāro tehi yujjhanto, subhaṭo paṭuvikkamo;</gatha>
    <gatha type="last">Disāsu vikirīsabbe, tulaṃ caṇḍova māḷuto.</gatha>
    <hangnum nr="57"/>
    <gatha type="1"> Cuṇṇasālaṃ janapadaṃ, gantvā ṭhānavidū tadā;</gatha>
    <gatha type="last">Tahiṃ vasaṃ vasekāsi, sabbaṃ malayamaṇḍalaṃ.</gatha>
    <hangnum nr="58"/>
    <gatha type="1"> Tadāpi senaṃ senindo, pesetvā asakiṃ sakaṃ;</gatha>
    <gatha type="last">Abhibhūtimasakkonto, kātuṃ dummanataṃ gato.</gatha>
    <hangnum nr="59"/>
    <gatha type="1"> Makkhakudrusavāsissa, sacipassātha kittino;</gatha>
    <gatha type="last">Suto mahabbalo deva-malloti vidito tadā.</gatha>
    <hangnum nr="60"/>
    <gatha type="1"> Sahito bandhumittehi, bahū rohaṇavāsino;</gatha>
    <gatha type="last">Samādāyā’bhigantvāna, kumāraṃ passi sādaro.</gatha>
    <hangnum nr="61"/>
    <gatha type="1"> Bandhiya churikaṃ cheko, so pannarasavassiko;</gatha>
    <gatha type="last">Ādipādapadaṃ tattha, sampāpuṇi mahāyaso.</gatha>
    <hangnum nr="62"/>
    <gatha type="1"> Tato hiraññamalaya, mupāgamma mahabbalo;</gatha>
    <gatha type="last">Tahiṃ remuṇaselamhi, khandhāvāraṃ nibandhayi.</gatha>
    <hangnum nr="63"/>
    <gatha type="1"> Tatthāpi senaṃ pesetvā, saṅgāmento camūpati;</gatha>
    <gatha type="last">Aladdhavijayo chandaṃ, punayuddhe jahitato.</gatha>
    <hangnum nr="64"/>
    <gatha type="1"> Lokanāmo camūnātho, lokaṃ hitvā sakaṃ tadā;</gatha>
    <gatha type="last">Ahu vassamhi chaṭṭheso, paralokaparāyano.</gatha>
    <hangnum nr="65"/>
    <gatha type="1"> Tadā  kassapanāmeko, kesadhātukanāyako;</gatha>
    <gatha type="last">Jane’bhibhūyavattesi, nījāṇaṃ rohaṇe tadā.</gatha>
    <hangnum nr="66"/>
    <gatha type="1"> Sutvā taṃ coḷasāmanto, puḷatthinagarā tadā;</gatha>
    <gatha type="last">Nikkhamma yuddhasanaddho, gantvā kājaragāmakaṃ.</gatha>
    <hangnum nr="67"/>
    <gatha type="1"> Kesādhātu tato yuddhe, bhinditvā damiḷaṃ balaṃ;</gatha>
    <gatha type="last">Rakkhapāsāṇasīmāyaṃ, ṭhapetvā rakkhiye jane.</gatha>
    <hangnum nr="68"/>
    <gatha type="1"> Paṭiladdhajayuddāmo, mahāsenā purakkhato;</gatha>
    <gatha type="last">Punarāgamma pāvekkhi, vīro kājaragāmakaṃ.</gatha>
    <hangnum nr="69"/>
    <gatha type="1"> Tadādipādo sutvāna, sabbaṃ sutthīradhātuko;</gatha>
    <gatha type="last">Kesadhātuṃ nighātetuṃ, balaṃ sannayhi vegasā.</gatha>
    <hangnum nr="70"/>
    <gatha type="1"> Pavattiṃ taṃ suṇitvā so, sābhimāno bhusaṃtato;</gatha>
    <gatha type="last">Samattaṃ balamādāya, sippatthalakamāgamā.</gatha>
    <hangnum nr="71"/>
    <gatha type="1"> Pañcayojanaraṭṭhādi-vāsikesu bahūjane;</gatha>
    <gatha type="last">Samādāya samāsanne, rājaputte sudujjaye.</gatha>
    <hangnum nr="72"/>
    <gatha type="1"> Virattatañca so ñatvā, bahunnaṃ raṭṭhavāsinaṃ;</gatha>
    <gatha type="last">Dukkaraṃ ettha yuddhanti, gato so khadiraṅgaṇiṃ.</gatha>
    <hangnum nr="73"/>
    <gatha type="1"> Mahāsenāya bhūpāla suto soḷasavassīko;</gatha>
    <gatha type="last">Khippaṃ vāpekkhi so vīta-daro kājaragāmakaṃ.</gatha>
    <hangnum nr="74"/>
    <gatha type="1"> Chammāsamanubhotvāna, rohaṇaṃ ruṭṭhamānaso;</gatha>
    <gatha type="last">Kesadhātukanāthopi, saṅgāmatthāya tatthagā.</gatha>
    <hangnum nr="75"/>
    <gatha type="1"> Rājaputtassa senā’tha, vattenti samaraṃ kharaṃ;</gatha>
    <gatha type="last">Kesadhātukanāthassa, sīsaṃ gaṇhi mahabbalā.</gatha>
    <hangnum nr="76"/>
    <gatha type="1"> Āgamma sattarasavayaṃ kumāro;</gatha>
    <gatha type="2">Sabbattha patthaṭamahāyasakittitejo;</gatha>
    <gatha type="3">Sumādineka vidhiyogavisesadakkho;</gatha>
    <gatha type="last">Khīṇārikaṇṭakamakā’khilarohaṇaṃ taṃ.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Rohaṇārātivijayo nāma</centered>
    <centered>Pañcapaññāsatimo paricchedo.</centered>
  </text>
</tree>
