<?xml version='1.0' encoding='UTF-8'?>
<tree text="Catucatt&#x101;l&#x12B;satima pariccheda" target="text">
  <text>
    <subhead>Tirājako</subhead>
    <hangnum nr="1"/>
    <gatha type="1"> Accaye  hatthadāṭhassa, aggabodhikumārako;</gatha>
    <gatha type="last">Kaṇiṭṭho rājino āsi, sirisaṅghādi bodhiko.</gatha>
    <hangnum nr="2"/>
    <gatha type="1"> Dhammarājā ayaṃ āsi, sammā dassanasaññuto;</gatha>
    <gatha type="last">Tasmā so puññakammāni, appameyyāni vattayi.</gatha>
    <hangnum nr="3"/>
    <gatha type="1"> Nikāyattayavāsīnaṃ, bhattaggamavalokayi;</gatha>
    <gatha type="last">Mahāpāḷiñca vaḍḍhesi, māghātañceva kārayi.</gatha>
    <hangnum nr="4"/>
    <gatha type="1"> Ṭhānantarañca dāpesi, yathāraha manālayo;</gatha>
    <gatha type="last">Sipagottādiyoggehi, saṃgatehi ca saṃgahi.</gatha>
    <hangnum nr="5"/>
    <gatha type="1"> Yattha katthaci disvāpi, bhikkhavo so mahāmati;</gatha>
    <gatha type="last">Sakkatvā sobhaṇāpesi, parittaṃ sāsanogadhaṃ.</gatha>
    <hangnum nr="6"/>
    <gatha type="1"> Theraṃ so upasaṅkamma, nāgasālanivāsinaṃ;</gatha>
    <gatha type="last">Dāṭhāsivaṃ mahāpaññaṃ, sīlavantaṃ bahussutaṃ.</gatha>
    <hangnum nr="7"/>
    <gatha type="1"> Sakkacca naṃ tato sutvā, sammāsambuddhasāsanaṃ;</gatha>
    <gatha type="last">Dhamme’tīvapasīditvā, sabbasantikaro iti.</gatha>
    <hangnum nr="8"/>
    <gatha type="1"> Sutvā theriyavādānaṃ, pubbañātīnamattano;</gatha>
    <gatha type="last">Pāpānaṃ duṭṭhacittānaṃ, apakāre kate bahū.</gatha>
    <hangnum nr="9"/>
    <gatha type="1"> Vihāre pariveṇe ca, jiṇṇepākatike akā;</gatha>
    <gatha type="last">Bhogagāme ca dāpesi, tattha tattha bahūdaye.</gatha>
    <hangnum nr="10"/>
    <gatha type="1"> Vicchinnapaccaye cākā, tadātyaṃ kurite viya;</gatha>
    <gatha type="last">Dāsakepi ca saṅghassa, yathāṭhāne ṭhapāpayi.</gatha>
    <hangnum nr="11"/>
    <gatha type="1"> Padhānaghara metassa, therassa’kāsanāmakaṃ;</gatha>
    <gatha type="last">Paṭiggahetvā taṃ so’pi, saṅghassā’dā mahāmatī.</gatha>
    <hangnum nr="12"/>
    <gatha type="1"> Bhogagāme ca tassā’dā, bharattālaṃ kihimbilaṃ;</gatha>
    <gatha type="last">Katakañca tulādhāraṃ, andhakārakameva ca.</gatha>
    <hangnum nr="13"/>
    <gatha type="1"> Andhakāraṃ  antureḷiṃ, bālavaṃ dvāranāyakaṃ;</gatha>
    <gatha type="last">Mahānikaḍḍhikañceva, peḷahāḷaṃ tathāparaṃ.</gatha>
    <hangnum nr="14"/>
    <gatha type="1"> Ete aññe ca so datvā, bhogagāme narissaro;</gatha>
    <gatha type="last">Dāsi ārāmike ceva, attano kira ñātake.</gatha>
    <hangnum nr="15"/>
    <gatha type="1"> Tathā dvinnaṃ nikāyānaṃ, vihāre mandapaccaye;</gatha>
    <gatha type="last">Disvāpi ca sutvā vā, bhogagāme bahū adā.</gatha>
    <hangnum nr="16"/>
    <gatha type="1"> Bahunā kintuvuttena, nikāyesu’pi tīsu’pi;</gatha>
    <gatha type="last">Adā gāmasahassaṃ so, bahuppādaṃ nirākulaṃ.</gatha>
    <hangnum nr="17"/>
    <gatha type="1"> Anussaranto so tiṇṇaṃ, ratanānaṃ guṇe vare;</gatha>
    <gatha type="last">Ekāvaliṃ gahetvāna, akkhamāla makā kira.</gatha>
    <hangnum nr="18"/>
    <gatha type="1"> Evaṃ sabbappayogehi, so’hu dhammaparāyano;</gatha>
    <gatha type="last">Sabbe tamanusikkhantā, hesu dhammakarā narā.</gatha>
    <hangnum nr="19"/>
    <gatha type="1"> Damiḷo potthakuṭṭhavo, tassa kammakaro tadā;</gatha>
    <gatha type="last">Māṭambiyavhaṃ kāresi, padhānagharamabbhutaṃ.</gatha>
    <hangnum nr="20"/>
    <gatha type="1"> Būkakalle ambavāpiṃ, tantavāyikacāṭikaṃ;</gatha>
    <gatha type="last">Gāmaṃ niṭṭhilaveṭṭhiñca, tassā’dā so sadā sakaṃ.</gatha>
    <hangnum nr="21"/>
    <gatha type="1"> Kappūrapariveṇe ca, kurundapillake tathā;</gatha>
    <gatha type="last">Mahārājaghare ceva, pāsāde so’va kārayi.</gatha>
    <hangnum nr="22"/>
    <gatha type="1"> Aññatthā’dā tayo gāme, vihāresu mahādhano;</gatha>
    <gatha type="last">Potthasātavhayo pañño, vihāre jetanāmake.</gatha>
    <hangnum nr="23"/>
    <gatha type="1"> Senāpatirājanāmaṃ, pariveṇaṃ samāpayi;</gatha>
    <gatha type="last">Mahākando ca damiḷo, pariveṇaṃ sanāmakaṃ.</gatha>
    <hangnum nr="24"/>
    <gatha type="1"> Cullapanthaṃ tathā eko, sehālauparājakaṃ;</gatha>
    <gatha type="last">Uparājā sakāresi, saṅghatisso’pi rājino.</gatha>
    <hangnum nr="25"/>
    <gatha type="1"> Aññesu bahavo āsuṃ, vihāre evamādike;</gatha>
    <gatha type="last">Bhassa rañño’ nuvattantā, evaṃ dhammīhi pāṇino.</gatha>
    <hangnum nr="26"/>
    <gatha type="1"> Pāpaṃ vāpi hi puññaṃ vā,</gatha>
    <gatha type="2">Padhānoyaṃ karoti yo;</gatha>
    <gatha type="3">Lo ko taṃ taṃ karoteva,</gatha>
    <gatha type="last">Taṃ vijaneyya paṇḍito.</gatha>
    <hangnum nr="27"/>
    <gatha type="1"> Jeṭṭhanāmā  mahāpuññā, mahesī tassa rājino;</gatha>
    <gatha type="last">Jeṭṭhārāmañca kāresi, bhikkhūnīnamupassayaṃ.</gatha>
    <hangnum nr="28"/>
    <gatha type="1"> Tassā’dāsi ca dve gāme, pakkapāsāṇabhūmiyaṃ;</gatha>
    <gatha type="last">Tambuddhaṃ bhelagāmañca, ārāmikasataṃ tathā.</gatha>
    <hangnum nr="29"/>
    <gatha type="1"> Akā malayarājāpi, dhātugehaṃ mahārahaṃ;</gatha>
    <gatha type="last">Maṇḍalagirivihāramhi, cetiyassa mahādhano.</gatha>
    <hangnum nr="30"/>
    <gatha type="1"> Lohapāsādake so’va, chādesi majjhakūṭakaṃ;</gatha>
    <gatha type="last">Bodhitissavihārañca, bodhitasso mahāyaso.</gatha>
    <hangnum nr="31"/>
    <gatha type="1"> Dīpe maṇḍalikā sabbe, tattha tattha yathābalaṃ;</gatha>
    <gatha type="last">Vihāre pariveṇe ca, kārayiṃsu anappake.</gatha>
    <hangnum nr="32"/>
    <gatha type="1"> Tassa kālo narindassa, puññakammamayo idha;</gatha>
    <gatha type="last">Ativitthārabhītena, sabbaso na vicāritaṃ.</gatha>
    <hangnum nr="33"/>
    <gatha type="1"> Pubbakopi kathāmaggo, ākulo viya bhātime;</gatha>
    <gatha type="last">Yathāpadhānaṃ kathitaṃ, hetūnaṃ upalakkhaṇaṃ.</gatha>
    <hangnum nr="34"/>
    <gatha type="1"> Athāparena kālena, pulatthinagaraṃ gato;</gatha>
    <gatha type="last">Vāsaṃ tattheva kappesi, karonto puññasañcayaṃ.</gatha>
    <hangnum nr="35"/>
    <gatha type="1"> Atekicchiyarogena, samphuṭṭho kālamattano;</gatha>
    <gatha type="last">Maraṇassa viditvāna, tamāhuyamahājanaṃ.</gatha>
    <hangnum nr="36"/>
    <gatha type="1"> Ovaditvāna dhammena, maraṇaṃ so upāgami;</gatha>
    <gatha type="last">Mahājano mate tasmiṃ, bāḷhasoko parodiya.</gatha>
    <hangnum nr="37"/>
    <gatha type="1"> Katvā āḷahaṇe tassa, kiccaṃ sabbamasesato;</gatha>
    <gatha type="last">Tassāḷāhaṇabhasmampi, katvā bhesajjamattano.</gatha>
    <hangnum nr="38"/>
    <gatha type="1"> Rājā bhaṇḍañca taṃ sabbaṃ, sabbañca balavāhanaṃ;</gatha>
    <gatha type="last">Sammā ādāya gopetvā, nagaraṃ samupāgami.</gatha>
    <hangnum nr="39"/>
    <gatha type="1"> Evaṃ soḷasame vasse, rājā āsi divaṅgato;</gatha>
    <gatha type="last">Potthakuṭṭhopi damiḷo, rajjaṃ tassa vicārayi.</gatha>
    <hangnum nr="40"/>
    <gatha type="1"> Uparājaṃ gahetvāna, dāṭhāsivaṃ khipāpayi;</gatha>
    <gatha type="last">Cārako vihituṃ sammā, rakkhāvaraṇa mādisi.</gatha>
    <hangnum nr="41"/>
    <gatha type="1"> Vinā raññā na sakkāti, mediniṃ paribhuñjituṃ;</gatha>
    <gatha type="last">Ānetvā dattanāmakaṃ, dhanapiṭṭhappadhānakaṃ.</gatha>
    <hangnum nr="42"/>
    <gatha type="1"> Uppannaṃ  rājavaṃsamhi, rajje taṃ abhisiñciya;</gatha>
    <gatha type="last">Tassa nāmaṃ ṭhapetvāna, sayaṃ sabbaṃ vicārayi.</gatha>
    <hangnum nr="43"/>
    <gatha type="1"> Danto so dhanapiṭṭhimhi, vihāraṃ sakanāmakaṃ;</gatha>
    <gatha type="last">Kārayitvāna puññāni, aññānipi samācini.</gatha>
    <hangnum nr="44"/>
    <gatha type="1"> Samakantu so ṭhatvā’va, vassadvaya mahumato;</gatha>
    <gatha type="last">Potthakuṭṭho matetasmiṃ, puna aññampi māṇavaṃ.</gatha>
    <hangnum nr="45"/>
    <gatha type="1"> Hatthadāṭhaṃ samāhūya, uṇhā nagarasambhavaṃ;</gatha>
    <gatha type="last">Tampi rajje bhisiñcitvā, yathā pubbaṃ sayaṃvasī.</gatha>
    <hangnum nr="46"/>
    <gatha type="1"> Kāḷadīghāvikaṃ katvā, padhānagharakaṃ tathā;</gatha>
    <gatha type="last">Puññamaññaṃ chamāsehi, so’pi maccuvasaṃ gato.</gatha>
    <hangnum nr="47"/>
    <gatha type="1"> Evaṃ viditvā bahupaddavāni;</gatha>
    <gatha type="2">Dhanāni dhaññāni ca vāhanāni;</gatha>
    <gatha type="3">Vihāya rajjesu ratiṃsappaññā;</gatha>
    <gatha type="last">Manuññapuññābhiratā bhaveyyuṃ.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Tirājako nāma</centered>
    <centered>Catucattālīsatimo paricchedo.</centered>
  </text>
</tree>
