<?xml version='1.0' encoding='UTF-8'?>
<tree text="Tev&#x12B;satima pariccheda" target="text">
  <text>
    <subhead>Yodhalābho</subhead>
    <hangnum nr="1"/>
    <gatha type="1"> Balalakkhaṇarūpeti ,</gatha>
    <gatha type="2">Tejojavaguṇehi ca;</gatha>
    <gatha type="3">Aggo hutvā mahākāyo,</gatha>
    <gatha type="last">So ca kaṇḍūlavāraṇo.</gatha>
    <hangnum nr="2"/>
    <gatha type="1"> Nandīmitto suranimilo, mahāsoṇo goṭṭhayimbaro;</gatha>
    <gatha type="last">Theraputtābhayo bharaṇo, veḷusumano tatheva ca.</gatha>
    <hangnum nr="3"/>
    <gatha type="1"> Khañjadevo phussadevo, labhiyya vasabhopi ca;</gatha>
    <gatha type="last">Ete dasa mahāyodhā, tassā’hesuṃ mahabbalā.</gatha>
    <hangnum nr="4"/>
    <gatha type="1"> Ahu eḷārarājassa, mitto nāma camūpati;</gatha>
    <gatha type="last">Tassa kammantagāmamhi, pācīnakhaṇḍarājiyā.</gatha>
    <hangnum nr="5"/>
    <gatha type="1"> Cittapabbatasāmantā, ahu bhaginiyā suto;</gatha>
    <gatha type="last">Kosohitavatthaguyho, mātulasseva nāmato.</gatha>
    <hangnum nr="6"/>
    <gatha type="1"> Dūrampi parisappantaṃ, daharaṃ taṃ kumārakaṃ;</gatha>
    <gatha type="last">Ābajjha nandiyā kaṭyaṃ, nisadamhi abandhisu.</gatha>
    <hangnum nr="7"/>
    <gatha type="1"> Nisadaṃ kaḍḍhato tassa, bhūmiyaṃ parisappato;</gatha>
    <gatha type="last">Ummārātikkame nandi, sā chajjati yato tato.</gatha>
    <hangnum nr="8"/>
    <gatha type="1"> Nandimittoti ñāyittha, dasanāgabalo ahu;</gatha>
    <gatha type="last">Vuddho nagaramāgamma, so upaṭṭhāsi mātulaṃ.</gatha>
    <hangnum nr="9"/>
    <gatha type="1"> Thūpādīsu asakkāraṃ, karonto damiḷe tadā;</gatha>
    <gatha type="last">Ūruṃ akkammapādena, hatthena itaraṃ tuso.</gatha>
    <hangnum nr="10"/>
    <gatha type="1"> Gahetvā sampadāletvā, bahikkhapatiṃ thāmavā;</gatha>
    <gatha type="last">Devā antaradhāpenti, tena khittaṃ kaḷevaraṃ.</gatha>
    <hangnum nr="11"/>
    <gatha type="1"> Damiḷānaṃ khayaṃ disvā, rañño ārocayiṃ sutaṃ;</gatha>
    <gatha type="last">‘‘Sahoṭṭaṃ gaṇhathetaṃ’’ti, vuttaṃ kātuṃ na sakkhisuṃ.</gatha>
    <hangnum nr="12"/>
    <gatha type="1"> Cintesi  nandimitto so, ‘‘evampi karato mama;</gatha>
    <gatha type="last">Janakkhayo kevalañhi, natthi sāsanajotanaṃ.</gatha>
    <hangnum nr="13"/>
    <gatha type="1"> Rohaṇe khattiyā santi, pasannaṃ ratanattaye;</gatha>
    <gatha type="last">Tattha katvā rājasevaṃ, gaṇhitvā damiḷe’khile.</gatha>
    <hangnum nr="14"/>
    <gatha type="1"> Rajjaṃ datvā khattiyānaṃ, jotessaṃ buddhasāsanaṃ’’;</gatha>
    <gatha type="last">Iti gantvā gāmaṇissa, taṃ kumārassa sāvayi.</gatha>
    <hangnum nr="15"/>
    <gatha type="1"> Mātuyā mantayitvā so, sakkāraṃ tassa kārayi;</gatha>
    <gatha type="last">Sakkato nandimitto so, yodho vasi tadantike.</gatha>
    <hangnum nr="16"/>
    <gatha type="1"> Kākavaṇṇo tissarājā, vāretuṃ damiḷisadā;</gatha>
    <gatha type="last">Mahāgaṅgāya titthesu, rakkhaṃ sabbesu kārayi.</gatha>
    <hangnum nr="17"/>
    <gatha type="1"> Ahu dīghābhayo nāma, rañño’ñña bhariyā suto;</gatha>
    <gatha type="last">Kacchakatitthe gaṅgāya, tena rakkhamakārayi.</gatha>
    <hangnum nr="18"/>
    <gatha type="1"> So rakkhākaraṇatthāya, samantā yojanadvaye;</gatha>
    <gatha type="last">Mahākulamhā ekekaṃ, puttaṃ āṇāpayi tahiṃ.</gatha>
    <hangnum nr="19"/>
    <gatha type="1"> Koṭṭhivāle janapade, gāme khaṇḍakaviṭṭhike;</gatha>
    <gatha type="last">Sattaputto kulapati, saṅgho nāmā’si issaro.</gatha>
    <hangnum nr="20"/>
    <gatha type="1"> Tassāpi dhūtaṃ pāhesi, rājaputto sutatthiko;</gatha>
    <gatha type="last">Sattamo nimilo nāma, dasahatthibalo suto.</gatha>
    <hangnum nr="21"/>
    <gatha type="1"> Tassa akammasīlattā, khīyantā chapi bhātaro;</gatha>
    <gatha type="last">Rocayuṃ tassa gamanaṃ, na tu mātā pitā pana.</gatha>
    <hangnum nr="22"/>
    <gatha type="1"> Kujjhitvā sesabhātūnaṃ, pātoyeva tiyojanaṃ;</gatha>
    <gatha type="last">Gantvā suraggameyeva, rājaputtaṃ apassiso.</gatha>
    <hangnum nr="23"/>
    <gatha type="1"> So taṃ vimaṃsanatthāya, dūre kicce niyojayi;</gatha>
    <gatha type="last">Cetiya pabbatā sanne, dvāra maṇḍalagāmake.</gatha>
    <hangnum nr="24"/>
    <gatha type="1"> Brāhmaṇo kuṇḍalo nāma, vijja te me sahāyako;</gatha>
    <gatha type="last">Samuddapāre bhaṇḍāni, tassa vijjanti santike.</gatha>
    <hangnum nr="25"/>
    <gatha type="1"> Gantvā taṃ tena dinnāni, bhaṇḍakāni idhā’hara;</gatha>
    <gatha type="last">Iti vatvāna bhojetvā, lekhaṃ datvā vissajjayi.</gatha>
    <hangnum nr="26"/>
    <gatha type="1"> Tato nava yojanañhi, anurādhapuraṃ idaṃ;</gatha>
    <gatha type="last">Pubbaṇheyeva gantvāna, so taṃ brāhmaṇa maddasa.</gatha>
    <hangnum nr="27"/>
    <gatha type="1"> ‘‘Nhatvā  vāpiyaṃ tāta, ehī’’ti āha brāhmaṇo;</gatha>
    <gatha type="last">Idhā’nāgata pubbattā, nhatvāna tissavāpiyaṃ.</gatha>
    <hangnum nr="28"/>
    <gatha type="1"> Mahābodhiñca pūjetvā, thūpārāme ca cetiyaṃ;</gatha>
    <gatha type="last">Nagaraṃ pavisitvāna, passitvā sakalaṃ puraṃ.</gatha>
    <hangnum nr="29"/>
    <gatha type="1"> Āpaṇā gandhamādāya, uttara dvārato tato;</gatha>
    <gatha type="last">Nikkhammuppala khettamhā, gahetvā uppalāni ca.</gatha>
    <hangnum nr="30"/>
    <gatha type="1"> Upāgami brāhmaṇaṃ taṃ, puṭṭho tenā’ha so gatiṃ;</gatha>
    <gatha type="last">Sutvā so brāhmaṇo tassa, pubbāgamamidhāgamaṃ.</gatha>
    <hangnum nr="31"/>
    <gatha type="1"> Vimhito cintayī evaṃ, ‘‘purisā jānīyo ayaṃ;</gatha>
    <gatha type="last">Sace jāneyya eḷāro, imaṃ hatthe karissati.</gatha>
    <hangnum nr="32"/>
    <gatha type="1"> Tasmā’yaṃ damiḷā’sanne, vāsetuṃ neva arahati;</gatha>
    <gatha type="last">Rājaputtassa pituno, santike vāsamarahati’’.</gatha>
    <hangnum nr="33"/>
    <gatha type="1"> Eva mevaṃ likhitvāna, lekhaṃ tassa samappayi;</gatha>
    <gatha type="last">Puṇṇavaḍḍhana vatthāni, paṇṇākāre bahūpi ca.</gatha>
    <hangnum nr="34"/>
    <gatha type="1"> Datvā taṃ bhojayitvā ca, pesesī sakhisantikaṃ;</gatha>
    <gatha type="last">So vaḍḍhamānacchāyāyaṃ, gatvā rājasutanti kaṃ.</gatha>
    <hangnum nr="35"/>
    <gatha type="1"> Lekhañca paṇṇākāre ca, rājaputtassa appayi;</gatha>
    <gatha type="last">Tuṭṭho āha ‘‘sahassena, pasādetha ima’’nti so.</gatha>
    <hangnum nr="36"/>
    <gatha type="1"> Issaṃ kariṃsu tassa’ññe, rājaputtassa sevakā;</gatha>
    <gatha type="last">So taṃ dasasahassena, pasādāpesi dārakaṃ.</gatha>
    <hangnum nr="37"/>
    <gatha type="1"> Tassa kesaṃ likhāpetvā, gaṅgāyeva nahāpiya;</gatha>
    <gatha type="2">Puṇṇavaḍḍhana vatthayugaṃ, gandhamālañca sundaraṃ;</gatha>
    <gatha type="last">Acchādetvā vilimpetvā, maṇḍayitvā surūpakaṃ.</gatha>
    <hangnum nr="38"/>
    <gatha type="1"> Sīsaṃ dukūlapaṭṭena, veṭhayitvā upānayuṃ;</gatha>
    <gatha type="last">Attano parihārena, bhattaṃ tassa adāpayi.</gatha>
    <hangnum nr="39"/>
    <gatha type="1"> Attano dasasahassa-agghanasayanaṃ subhaṃ;</gatha>
    <gatha type="last">Sayanatthaṃ adāpesi, tassa yodhassa khattiyo.</gatha>
    <hangnum nr="40"/>
    <gatha type="1"> So  sabbaṃ ekato katvā, netvā mātāpitantikaṃ;</gatha>
    <gatha type="last">Mātuyā dasasahassaṃ, sayanaṃ pituno adā.</gatha>
    <hangnum nr="41"/>
    <gatha type="1"> Taṃyeva rattiṃ āgantvā, rakkhaṭhāne addassayi;</gatha>
    <gatha type="last">Pabhāte rājaputto taṃ, sutvā tuṭṭhamano ahu.</gatha>
    <hangnum nr="42"/>
    <gatha type="1"> Datvā paricchadaṃ tassa, parivārajanaṃ tathā;</gatha>
    <gatha type="last">Datvā dasasahassānī, pesesi pitusantikaṃ.</gatha>
    <hangnum nr="43"/>
    <gatha type="1"> Yodho dasasahassāni, netvā mātāpitantikaṃ;</gatha>
    <gatha type="last">Tesaṃ datvā kākavaṇṇa-tisso rājā mupāgami.</gatha>
    <hangnum nr="44"/>
    <gatha type="1"> So gāmaṇikumārassa, tamappesi mahīpati;</gatha>
    <gatha type="last">Sakkato suranimilo, yodho vasi tadantike.</gatha>
    <hangnum nr="45"/>
    <gatha type="1"> Kuṭumbarikaṇṇikāyaṃ,</gatha>
    <gatha type="2">Hundarīvāpi gāmake;</gatha>
    <gatha type="3">Tisassa aṭṭhamo putto,</gatha>
    <gatha type="last">Ahosi soṇa nāmako.</gatha>
    <hangnum nr="46"/>
    <gatha type="1"> Sattavassikakālepi, tālagacche aluñci so;</gatha>
    <gatha type="last">Dasa vassikakālamhi, tāle luñcimahabbalo.</gatha>
    <hangnum nr="47"/>
    <gatha type="1"> Kāle na so mahāsoṇo,</gatha>
    <gatha type="2">Dasa hatthi balo ahu;</gatha>
    <gatha type="3">Rājā taṃ tādisaṃ sutvā,</gatha>
    <gatha type="last">Gahetvā pitusantikā.</gatha>
    <hangnum nr="48"/>
    <gatha type="1"> Gāmaṇissa kumārassa, adāsi posanatthiko;</gatha>
    <gatha type="last">Tena so laddhasakkāro, yodho vasi tadantike.</gatha>
    <hangnum nr="49"/>
    <gatha type="1"> Girināme janapade, gāme nicchelaviṭṭhike;</gatha>
    <gatha type="last">Dasahatthibalo āsi, mahānāgassa atrajo.</gatha>
    <hangnum nr="50"/>
    <gatha type="1"> Lakuṇṭakasarīrattā, ahu goṭṭhaka nāmako;</gatha>
    <gatha type="last">Karonti keḷiparihāsaṃ, tassa jeṭṭhā cha bhātaro.</gatha>
    <hangnum nr="51"/>
    <gatha type="1"> Te gantvā māsakhettatthaṃ, koṭṭayitvā mahāvanaṃ;</gatha>
    <gatha type="last">Tassa bhāgaṃ ṭhapetvāna, gantvā tassa nivedayuṃ.</gatha>
    <hangnum nr="52"/>
    <gatha type="1"> So  gantvā taṃ khaṇaṃyeva, rukkhe imbarasaññite;</gatha>
    <gatha type="last">Luñcitvāna samaṃ katvā, bhūmiṃ gantvā nivedayi.</gatha>
    <hangnum nr="53"/>
    <gatha type="1"> Gantvāna bhātaro tassa, disvā kammanta mabbhutaṃ;</gatha>
    <gatha type="last">Tassa kammaṃ kittayantā, āgacchiṃsu tadantikaṃ.</gatha>
    <hangnum nr="54"/>
    <gatha type="1"> Tadupādāya so āsi, goṭṭhayimbaranāmako;</gatha>
    <gatha type="last">Tatheva rājā pāhesi, tambi gāmaṇisantikaṃ.</gatha>
    <hangnum nr="55"/>
    <gatha type="1"> Koṭipabbatasāmantā, kittigāmamhi issaro;</gatha>
    <gatha type="last">Rohaṇo nāma gahapati, jātaṃ puttakamattano.</gatha>
    <hangnum nr="56"/>
    <gatha type="1"> Samāna nāmaṃ kāresi, goṭṭhakāhayarājino;</gatha>
    <gatha type="last">Dārako so balī āsi, dasadvādasavassiko.</gatha>
    <hangnum nr="57"/>
    <gatha type="1"> Asakkuṇeyyapāsāṇe, uddhattuṃ catupañcahi;</gatha>
    <gatha type="last">Kīḷamāno khipi tadā, so kīḷāguḷake viya.</gatha>
    <hangnum nr="58"/>
    <gatha type="1"> Tassa soḷasavassassa, pitā gadamakārayi;</gatha>
    <gatha type="last">Aṭṭhatiṃsaṅgulavaṭṭaṃ, soḷasahatthadīghakaṃ.</gatha>
    <hangnum nr="59"/>
    <gatha type="1"> Kālānaṃ nāḷikerānaṃ,</gatha>
    <gatha type="2">Khandhe āhacca tāya so;</gatha>
    <gatha type="3">Te pātayitvā teneva,</gatha>
    <gatha type="last">Yo dho so pākaṭo ahu.</gatha>
    <hangnum nr="60"/>
    <gatha type="1"> Tatheva rājā pāhesi, tampi gāmaṇisantike;</gatha>
    <gatha type="last">Upaṭṭhāko mahāsumma-therassā’si pitā pana.</gatha>
    <hangnum nr="61"/>
    <gatha type="1"> So mahāsummatherassa, dhammaṃ sutvā kuṭumbiko;</gatha>
    <gatha type="last">Sotāpattiphalaṃ patto, vihāre koḷapabbate.</gatha>
    <hangnum nr="62"/>
    <gatha type="1"> Sotu sañjātasaṃvego, ārocetvāna rājino;</gatha>
    <gatha type="last">Datvā kuṭumbaṃ puttassa, pabbaji therasantike.</gatha>
    <hangnum nr="63"/>
    <gatha type="1"> Bhāvanaṃ anuyuñjitvā, arahattamapāpuṇi;</gatha>
    <gatha type="last">Putto tena’ssa paññāyi, theraputtābhayo iti.</gatha>
    <hangnum nr="64"/>
    <gatha type="1"> Kappakandaragāmamhi, kumārassa suto ahu;</gatha>
    <gatha type="last">Bharaṇo nāma so kāle, dasadvādasavassike.</gatha>
    <hangnum nr="65"/>
    <gatha type="1"> Dārakehi  vanaṃ gantvā’-nubandhitvā sase bahū;</gatha>
    <gatha type="last">Pādena paharitvāna, dvikhaṇḍaṃ bhūmiyaṃ khipi.</gatha>
    <hangnum nr="66"/>
    <gatha type="1"> Gāmikehi vanaṃ gantvā, soḷasavassiko pana;</gatha>
    <gatha type="last">Tatheva pātesi lahuṃ, miga gokaṇṇasūkare.</gatha>
    <hangnum nr="67"/>
    <gatha type="1"> Bharaṇo so mahāyodho,</gatha>
    <gatha type="2">Teneva pākaṭo ahu;</gatha>
    <gatha type="3">Tatheva rājā vāsesi,</gatha>
    <gatha type="last">Tampi gāmaṇisantike.</gatha>
    <hangnum nr="68"/>
    <gatha type="1"> Girigāme janapade, kuṭumbiyaṅgaṇagāmake;</gatha>
    <gatha type="last">Kuṭumpivasabho nāma, ahosi tattha sammato.</gatha>
    <hangnum nr="69"/>
    <gatha type="1"> Veḷo janapado tassa, sumano giribhojako;</gatha>
    <gatha type="last">Sahāyassa sute jāte, paṇṇākārapurassarā.</gatha>
    <hangnum nr="70"/>
    <gatha type="1"> Gantvā ubho sakaṃ nāmaṃ, dārakassa akārayuṃ;</gatha>
    <gatha type="last">Taṃ vuddhaṃ attano gehe, vāsesi siribhojako.</gatha>
    <hangnum nr="71"/>
    <gatha type="1"> Tasse’ko sindhavo posaṃ, kañcinā rohituṃ adā;</gatha>
    <gatha type="last">Disvā tu veḷusumanaṃ, ayaṃ arohako mama.</gatha>
    <hangnum nr="72"/>
    <gatha type="1"> Anurūpo’ti cintetvā,</gatha>
    <gatha type="2">Pahaṭṭho hesitaṃ akā;</gatha>
    <gatha type="3">Taṃ ñatvā bhojako ‘‘assaṃ,</gatha>
    <gatha type="last">Ārohā’’ti tamāhaso.</gatha>
    <hangnum nr="73"/>
    <gatha type="1"> So assaṃ āruhitvā taṃ, sīghaṃ dhāvayi maṇḍale;</gatha>
    <gatha type="last">Maṇḍale sakale asso, ekābaddho adissi so.</gatha>
    <hangnum nr="74"/>
    <gatha type="1"> Nisīdi dhāvato ca’ssa, vassahāro’va piṭṭhiyaṃ;</gatha>
    <gatha type="last">Mocetipi uttariyaṃ, bandhatipi anādaro.</gatha>
    <hangnum nr="75"/>
    <gatha type="1"> Taṃ disvā parisā sabbā, ukkuṭṭhiṃ sampavattayi;</gatha>
    <gatha type="last">Datvā dasasahassāni, tassa so giribhojako.</gatha>
    <hangnum nr="76"/>
    <gatha type="1"> Rājānucchaviko’yaṃti, haṭṭho rañño adāsi taṃ;</gatha>
    <gatha type="last">Rājā taṃ veḷusumanaṃ, attanoyeva santike.</gatha>
    <hangnum nr="77"/>
    <gatha type="1"> Kāretvā  tassa sakkāraṃ, vāsesi bahumānayaṃ;</gatha>
    <gatha type="last">Nakulanagarakaṇṇikāyaṃ, gāme mahinda doṇike.</gatha>
    <hangnum nr="78"/>
    <gatha type="1"> Abhayassa’ntime putto, devonāmā’si thāmavā;</gatha>
    <gatha type="last">Īsakaṃ pana khañjattā, khañjadevoti taṃ viduṃ.</gatha>
    <hangnum nr="79"/>
    <gatha type="1"> Migamaṃ gāmavāsīhi, saha gantvāna so tadā;</gatha>
    <gatha type="last">Mahise anubandhitvā, mahante uṭṭhituṭṭhite.</gatha>
    <hangnum nr="80"/>
    <gatha type="1"> Hatthena pāde gaṇhitvā, bhametvā sīsamatthake;</gatha>
    <gatha type="last">Asumha bhūmiṃ cuṇṇeti, tesaṃ aṭṭhīni māṇavo.</gatha>
    <hangnum nr="81"/>
    <gatha type="1"> Taṃ pavattiṃ suṇitvāva, khañjadevaṃ mahīpati;</gatha>
    <gatha type="last">Vāsesi āharāpetvā, gāmaṇisse’va santike.</gatha>
    <hangnum nr="82"/>
    <gatha type="1"> Cittalapabbatā’sanne, gāme kapiṭṭhanāmake;</gatha>
    <gatha type="last">Uppalassa suto āsi, phussadevoti nāmako.</gatha>
    <hangnum nr="83"/>
    <gatha type="1"> Gantvā saha kumārehi, vihāraṃ so kumārako;</gatha>
    <gatha type="last">Bodhiyā pūjitaṃ saṅkhaṃ, ādāya dhamithāmasā.</gatha>
    <hangnum nr="84"/>
    <gatha type="1"> Asanīpātasaddova, saddo tassa mahā ahu;</gatha>
    <gatha type="last">Ummattā viya āsuṃ te, bhītā sabbepi dārakā.</gatha>
    <hangnum nr="85"/>
    <gatha type="1"> Tena so āsi ummāda-phussa devoti pākaṭo;</gatha>
    <gatha type="last">Dhanusippaṃ akāresi, tassa vaṃsāgataṃ pitā.</gatha>
    <hangnum nr="86"/>
    <gatha type="1"> Saddavedhi vijjuvedhī, vālavedhī ca so ahu;</gatha>
    <gatha type="last">Vālukāpuṇṇasakaṭaṃ, baddhadhammasataṃ tathā.</gatha>
    <hangnum nr="87"/>
    <gatha type="1"> Asano dumbaramayaṃ, aṭṭhasoḷasaaṅgulaṃ;</gatha>
    <gatha type="last">Tathā ayo lohamayaṃ, paṭṭaṃdi caturaṅgali.</gatha>
    <hangnum nr="88"/>
    <gatha type="1"> Nibbedhayatikaṇṇena, kaṇḍo tena visajjito;</gatha>
    <gatha type="last">Thale aṭṭhusabhaṃ yāti, jale tu usabhaṃ pana.</gatha>
    <hangnum nr="89"/>
    <gatha type="1"> Taṃ suṇitvā mahārājā, pavattiṃ pitusantikā;</gatha>
    <gatha type="last">Tampi āṇāpayitvāna, gāmaṇimhi avāsayi.</gatha>
    <hangnum nr="90"/>
    <gatha type="1"> Tulādhāranagāsanne, vihāravāpi gāmake;</gatha>
    <gatha type="last">Mattakuṭumbissa suto, ahu vasabhanāmako.</gatha>
    <hangnum nr="91"/>
    <gatha type="1"> Taṃ  sujātasarīrattā, labhiya vasabhaṃ viduṃ;</gatha>
    <gatha type="last">So vīsativassuddesamhi, mahākāyabalo ahu.</gatha>
    <hangnum nr="92"/>
    <gatha type="1"> Ādāya so katipayo, puriseyeva ārabhi;</gatha>
    <gatha type="last">Khettatthiko mahāvāpiṃ, karonto taṃ mahabbalo.</gatha>
    <hangnum nr="93"/>
    <gatha type="1"> Dasahi dvādasahi vā, vahitabbe dhurehipi;</gatha>
    <gatha type="last">Vahanto paṃsupiṇḍe so, lahuṃ vāpiṃ samāpayi.</gatha>
    <hangnum nr="94"/>
    <gatha type="1"> Tena so pākaṭo āsi, tampi ādāya bhūmipo;</gatha>
    <gatha type="last">Datvā taṃ tassa sakkāraṃ, gāmaṇissa adāsi taṃ.</gatha>
    <hangnum nr="95"/>
    <gatha type="1"> Vasabhodakavāroti, kaṃ khettaṃ pākaṭaṃ ahu;</gatha>
    <gatha type="last">Evaṃ labhiyāvasabho, vasi gāmaṇisantike.</gatha>
    <hangnum nr="96"/>
    <gatha type="1"> Mahāyodhānametesaṃ, dasannampi mahipati;</gatha>
    <gatha type="last">Puttassa sakkārasamaṃ, sakkāraṃ kārayi tadā.</gatha>
    <hangnum nr="97"/>
    <gatha type="1"> Āmantetvā mahāyodhe, dasāpi ca disampati;</gatha>
    <gatha type="last">‘‘Yodhe dasadase’keko, esathā’ti udāhari.</gatha>
    <hangnum nr="98"/>
    <gatha type="1"> Te tathevā’nayuṃ yodhe, tesampāha mahīpati;</gatha>
    <gatha type="last">Tassa yodhasahassāpi, tatheva pariyesituṃ.</gatha>
    <hangnum nr="99"/>
    <gatha type="1"> Tathā tepā’nayuṃ yodhe, tesampāhaṃ mahīpati;</gatha>
    <gatha type="last">Punayodhasahassassa, tatheva pariyesituṃ.</gatha>
    <hangnum nr="100"/>
    <gatha type="1"> Tathā tepā’nayuṃ yodhe, sabbe sampiṇḍitā tu te;</gatha>
    <gatha type="last">Ekādasasahassāni, yodhāsataṃ tathā dasa.</gatha>
    <hangnum nr="101"/>
    <gatha type="1"> Sabbe te laddhasakkārā, bhūmipālena sabbadā;</gatha>
    <gatha type="last">Gāmaṇiṃ rājaputtaṃ taṃ, vasiṃsu parivāriya.</gatha>
    <hangnum nr="102"/>
    <gatha type="1"> Iti sucaritajātabbhutaṃ,</gatha>
    <gatha type="2">Suṇiya naro matimā sukhattiko;</gatha>
    <gatha type="3">Akusalapathato parammukho,</gatha>
    <gatha type="last">Kusalapathe’bhirameyya sabbadāti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Yodhalābho nāma</centered>
    <centered>Tevīsatimo paricchedo.</centered>
  </text>
</tree>
