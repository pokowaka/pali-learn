<?xml version='1.0' encoding='UTF-8'?>
<tree text="Pa&#xF1;cav&#x12B;satima pariccheda" target="text">
  <text>
    <subhead>Duṭṭhagāmaṇi vijayo</subhead>
    <hangnum nr="1"/>
    <gatha type="1"> Duṭṭhagāmaṇirājā’tha , katvāna janasaṅgahaṃ;</gatha>
    <gatha type="last">Kunte dhātuṃ nidhāpetvā, sayoggabalavāhano.</gatha>
    <hangnum nr="2"/>
    <gatha type="1"> Gantvā tissamahārāmaṃ, vanditvā saṅghamabravi;</gatha>
    <gatha type="last">‘‘Pāragaṅgaṃ gamissāmi, jotetuṃ sāsanaṃ ahaṃ.</gatha>
    <hangnum nr="3"/>
    <gatha type="1"> Sakkātuṃ bhikkhavo detha, amhehi sahagāmino;</gatha>
    <gatha type="last">Maṅgalañceva rakkhā ca, bhikkhūnaṃ dassanaṃ hino.</gatha>
    <hangnum nr="4"/>
    <gatha type="1"> Adāsi daṇḍakammatthaṃ, saṅgho pañcasataṃ yatī;</gatha>
    <gatha type="last">Bhikkhusaṅghatamādāya, tato nikkhamma bhūpati.</gatha>
    <hangnum nr="5"/>
    <gatha type="1"> Sodhāpetvāna malaye, idhāgamanamañjasaṃ;</gatha>
    <gatha type="last">Kaṇḍulaṃ hatthimāruyha, yodhehi parivārito.</gatha>
    <hangnum nr="6"/>
    <gatha type="1"> Mahatā balakāyena, yuddhāya abhinikkhami;</gatha>
    <gatha type="last">Mahāgāmena sambaddhā, senāgā’guttahālakaṃ.</gatha>
    <hangnum nr="7"/>
    <gatha type="1"> Mahiyaṅgaṇamāgamma, chattaṃ damiḷamaggahī;</gatha>
    <gatha type="last">Ghātetvā damiḷe tattha, āgantvā ambatitthakaṃ.</gatha>
    <hangnum nr="8"/>
    <gatha type="1"> Gaṅgā parikhāsampannaṃ, titthambadamiḷaṃ pana;</gatha>
    <gatha type="last">Yujjhaṃ catūhi mā sehi, katahatthaṃ mahabbalaṃ.</gatha>
    <hangnum nr="9"/>
    <gatha type="1"> Mātaraṃ dassayitvāna, tena lesena aggahi;</gatha>
    <gatha type="last">Tatooruyha damiḷe, sattarāje mahabbale.</gatha>
    <hangnum nr="10"/>
    <gatha type="1"> Ekāheneva gaṇhitvā, khemaṃ katvā mahabbalo;</gatha>
    <gatha type="last">Balassā’dā dhanaṃ tena, khemārāmoti vuccati.</gatha>
    <hangnum nr="11"/>
    <gatha type="1"> Mahākoṭṭhantare sobbhe, doṇo gavaramaggahī;</gatha>
    <gatha type="last">Hālakole issariyaṃ, nāḷisobbhamhi nāḷikaṃ.</gatha>
    <hangnum nr="12"/>
    <gatha type="1"> Dīghābhayagallakamhi, gaṇhi dīghābhayampi ca;</gatha>
    <gatha type="last">Kacchipiṭṭhe kapisīsaṃ, catumāsena aggahi.</gatha>
    <hangnum nr="13"/>
    <gatha type="1"> Koṭanagare  koṭañca, tato hālavahāṇakaṃ;</gatha>
    <gatha type="last">Vahiṭṭhe vahiṭṭhadamiḷaṃ, gāmaṇimhi ca gāmaṇiṃ.</gatha>
    <hangnum nr="14"/>
    <gatha type="1"> Kumbhagāmamhi kumbhañca, nandigāmamhi nandikaṃ;</gatha>
    <gatha type="last">Gaṇhi khāṇuṃ khāṇugāme, dve tu tambuṇṇame pana.</gatha>
    <hangnum nr="15"/>
    <gatha type="1"> Mātulaṃ bhāgineyyañca, tambauṇṇamanāmake;</gatha>
    <gatha type="last">Jambucaggahī soso ca, gāmo’hu taṃ tadavhayo.</gatha>
    <hangnum nr="16"/>
    <gatha type="1"> ‘‘Ajānitvā sakaṃsenaṃ, ghātenti sajanā’’ iti;</gatha>
    <gatha type="last">Sutvāna saccakiriyaṃ, akarī tattha bhūpati.</gatha>
    <hangnum nr="17"/>
    <gatha type="1"> Rajjasukhāya vāyāmo, nāyaṃ mama kadācipi;</gatha>
    <gatha type="last">Sambuddha sāsanasseva, ṭhapanāya ayaṃ mama.</gatha>
    <hangnum nr="18"/>
    <gatha type="1"> Tena saccena mesenā-kāyopagatabhaṇḍikaṃ;</gatha>
    <gatha type="last">Jālavaṇṇaṃva hotūti, taṃ tathevatadā ahu.</gatha>
    <hangnum nr="19"/>
    <gatha type="1"> Gaṅgātīramhi damiḷā, sabbe ghātitasesakā;</gatha>
    <gatha type="last">Vijitaṃ nagaraṃ nāma, saraṇatthāya pāvisuṃ.</gatha>
    <hangnum nr="20"/>
    <gatha type="1"> Phāsuke aṅgaṇaṭhāne, khandhāvāraṃ nivesayi;</gatha>
    <gatha type="last">Taṃ khandhāvāraṭhīti, nāmenā’hosi pākaṭaṃ.</gatha>
    <hangnum nr="21"/>
    <gatha type="1"> Vijitanagaragāhatthaṃ, vīmaṃsanto narādhipo;</gatha>
    <gatha type="last">Disvā’yantaṃ nandimittaṃ, visajjāpesi kaṇḍulaṃ.</gatha>
    <hangnum nr="22"/>
    <gatha type="1"> Gaṇhituṃ āgataṃ hatthiṃ, nandīmitto karehitaṃ;</gatha>
    <gatha type="last">Ubho dante pīḷayitvā, ukkuṭikaṃ nisīdayi.</gatha>
    <hangnum nr="23"/>
    <gatha type="1"> Hatthinā nandimitto tu, yasmā yattha ayujjhi so;</gatha>
    <gatha type="last">Tasmā tattha tato gāmo, hatthiporoti vuccati.</gatha>
    <hangnum nr="24"/>
    <gatha type="1"> Vīmaṃsitvā ubho rājā, vijitaṃ nagaraṃ agā;</gatha>
    <gatha type="last">Yodhānaṃ dakkhiṇadvāre, saṅgāmo āsi bhiṃsano.</gatha>
    <hangnum nr="25"/>
    <gatha type="1"> Puratthimamhi dvāramhi, so veḷusumano pana;</gatha>
    <gatha type="last">Aneka saṅkhe damiḷe, assāruḷhe aghātayi.</gatha>
    <hangnum nr="26"/>
    <gatha type="1"> Dvāraṃ thakesuṃ damiḷā, rājā yodhe visajjayi;</gatha>
    <gatha type="last">Kaṇṇulo nandimitto ca, suranimilo ca dakkhiṇe.</gatha>
    <hangnum nr="27"/>
    <gatha type="1"> Mahāsoṇo  ca goṭṭho ca,</gatha>
    <gatha type="2">Thera putto ca te tayo;</gatha>
    <gatha type="3">Dvāresu tīsu kammāni,</gatha>
    <gatha type="last">Itaresu tadā karuṃ.</gatha>
    <hangnum nr="28"/>
    <gatha type="1"> Nagaraṃ taṃ tiparikhaṃ, uccapākāra gopitaṃ;</gatha>
    <gatha type="last">Ayokammakatadvāraṃ, arīhi duppadhaṃsiyaṃ.</gatha>
    <hangnum nr="29"/>
    <gatha type="1"> Jāṇūhi ṭhatvā dāṭhāhi, bhinditvāna silāyudhā;</gatha>
    <gatha type="last">Iṭṭhakā ceva hatthi so, ayodvāramupāgami.</gatha>
    <hangnum nr="30"/>
    <gatha type="1"> Gopuraṭṭhā tu damiḷā, khipiṃsu vividhā’yudhe;</gatha>
    <gatha type="last">Pakkaṃ ayoguḷañceva, kathikañca silesikaṃ.</gatha>
    <hangnum nr="31"/>
    <gatha type="1"> Piṭṭhiṃ khitte silesamhi, dhūpāyante’tha kaṇḍulo;</gatha>
    <gatha type="last">Vedanaṭṭo’dakaṭhānaṃ, gantvāna tattha ogahī.</gatha>
    <hangnum nr="32"/>
    <gatha type="1"> Na idaṃ surāpāṇaṃ te, ayodvāra vighāṭanaṃ;</gatha>
    <gatha type="last">Gaccha dvāraṃ vighāṭehi, iccāhagoṭṭhayimbaro.</gatha>
    <hangnum nr="33"/>
    <gatha type="1"> So mānaṃ janayitvāna, koñcaṃ katvā gajuttamo;</gatha>
    <gatha type="last">Udakā uṭṭhahitvāna, thale aṭṭhāsi dappavā.</gatha>
    <hangnum nr="34"/>
    <gatha type="1"> Hatthivajje viyojetvā, silesaṃ osadhaṃ akā;</gatha>
    <gatha type="last">Rājā āruyha hatthiṃ taṃ, kumbhe phusiyapāṇinā.</gatha>
    <hangnum nr="35"/>
    <gatha type="1"> ‘‘Laṃkādīpamhi sakale, rajjaṃ te tāta kaṇḍula;</gatha>
    <gatha type="last">Dammī’’ti taṃ tosayitvā, bhojetvā varabhojanaṃ.</gatha>
    <hangnum nr="36"/>
    <gatha type="1"> Veṭhayitvā sāṭakena, kārayitvā suvammitaṃ;</gatha>
    <gatha type="last">Sattaguṇaṃ māhisacammaṃ, bandhetvā cammapiṭṭhiyaṃ.</gatha>
    <hangnum nr="37"/>
    <gatha type="1"> Tasso’ paritelacammaṃ, dāpetvā taṃ visajjayi;</gatha>
    <gatha type="last">Asanīviya gajjanto, so gahetvā’paddave saha.</gatha>
    <hangnum nr="38"/>
    <gatha type="1"> Padaraṃ vijjhi dāṭhāhi, ummāraṃ padasā’hani;</gatha>
    <gatha type="last">Saddhārabāhaṃ taṃ dvāraṃ, bhūmiyaṃ saravaṃ pati.</gatha>
    <hangnum nr="39"/>
    <gatha type="1"> Gopure dabbasambhāraṃ, patantaṃ hattipiṭṭhiyaṃ;</gatha>
    <gatha type="last">Bāhāhi pariharitvāna, nandīmitto pavaṭṭayi.</gatha>
    <hangnum nr="40"/>
    <gatha type="1"> Disvāna  tassa kiriyaṃ, kaṇḍulo tuṭṭhamānaso;</gatha>
    <gatha type="last">Dāṭhāpīṭhanaveraṃ taṃ, chaḍḍhesi paṭhamaṃ kataṃ.</gatha>
    <hangnum nr="41"/>
    <gatha type="1"> Atthano piṭṭhitoyeva, pavesatthāya kaṇḍulo;</gatha>
    <gatha type="last">Nivattitvāna oloki, yodhaṃ tattha gajuttamo.</gatha>
    <hangnum nr="42"/>
    <gatha type="1"> ‘‘Hatthinākatamaggena, nappavekkhāmahaṃ’’iti;</gatha>
    <gatha type="last">Nandīmitto vicintetvā, pākāraṃ hani bāhunā.</gatha>
    <hangnum nr="43"/>
    <gatha type="1"> So aṭṭhārasahatthucco, patiaṭṭhusabho kira;</gatha>
    <gatha type="last">Oloki suranimalaṃ, anicchaṃ sopi taṃ pathaṃ.</gatha>
    <hangnum nr="44"/>
    <gatha type="1"> Laṅghayitvāna pākāraṃ,</gatha>
    <gatha type="2">Nagarabbhantare pati;</gatha>
    <gatha type="3">Bhinditvā dvāramekekaṃ,</gatha>
    <gatha type="last">Goṭṭho soṇova pāvisi.</gatha>
    <hangnum nr="45"/>
    <gatha type="1"> Hattī gahetvā rathacakkaṃ, mitto sakaṭapañjaraṃ;</gatha>
    <gatha type="last">Nāḷikerataruṃ goṭṭho, nimmalo khaggamuttamaṃ.</gatha>
    <hangnum nr="46"/>
    <gatha type="1"> Tālarukkhaṃ mahāsoṇo, theraputto mahāgadaṃ;</gatha>
    <gatha type="last">Visuṃ visuṃ vīthigatā, damiḷe tattha cuṇṇayuṃ.</gatha>
    <hangnum nr="47"/>
    <gatha type="1"> Vijitaṃ nagaraṃ bhetvā, catumāsena khattiyo;</gatha>
    <gatha type="last">Tatho girilakaṃ gantvā, giriyaṃ damiḷaṃ hani.</gatha>
    <hangnum nr="48"/>
    <gatha type="1"> Gantvā mahelanagaraṃ, timahāparikhaṃ tato;</gatha>
    <gatha type="last">Kadamba pupphavallīhi, samantā parivāritaṃ.</gatha>
    <hangnum nr="49"/>
    <gatha type="1"> Ekadvāraṃ duppavesaṃ, catumāse vasaṃ tahiṃ;</gatha>
    <gatha type="last">Gaṇhi mahelarājānaṃ, mantayuddhena bhūmipo.</gatha>
    <hangnum nr="50"/>
    <gatha type="1"> Tato’nurādhanagaraṃ, āgacchanto mahīpati;</gatha>
    <gatha type="last">Khandhāvāraṃ nivesesi, paritokāsapabbataṃ.</gatha>
    <hangnum nr="51"/>
    <gatha type="1"> Māsamhi jeṭṭhamūlamhi, taḷākaṃ tattha kāriya;</gatha>
    <gatha type="last">Jalaṃ kīḷi tahiṃ gāmo, posonanagaravhayo.</gatha>
    <hangnum nr="52"/>
    <gatha type="1"> Taṃ  yuddhāyāgataṃ sutvā, rājānaṃ duṭṭhagāmaṇiṃ;</gatha>
    <gatha type="last">Amacce sannipātetvā, eḷāro āha bhūmipo.</gatha>
    <hangnum nr="53"/>
    <gatha type="1"> ‘‘So rājā ca sayaṃyodho,</gatha>
    <gatha type="2">Yodhā cassa mahūkira;</gatha>
    <gatha type="3">Amacco kinnu kātabbaṃ,</gatha>
    <gatha type="last">Kinti maññanti no ime.</gatha>
    <hangnum nr="54"/>
    <gatha type="1"> Dīghajattuppabhutayo, yodhā eḷārarājino;</gatha>
    <gatha type="last">‘‘Suve yuddhaṃ karissāmi’’, iti te nicchayaṃ karuṃ.</gatha>
    <hangnum nr="55"/>
    <gatha type="1"> Duṭṭhagāmaṇirājāpi, mantetvā mātuyā saha;</gatha>
    <gatha type="last">Tassā matena kāresi, dvattiṃsa balakoṭṭhake.</gatha>
    <hangnum nr="56"/>
    <gatha type="1"> Rājacchattadhare tattha, ṭhapesi rājarūpake;</gatha>
    <gatha type="last">Abbhantare koṭṭhake tu, sayaṃ aṭṭhāsi bhūpati.</gatha>
    <hangnum nr="57"/>
    <gatha type="1"> Eḷārarājā sannaddho, mahāpabbata hatthinaṃ;</gatha>
    <gatha type="last">Āruyha agamā tattha, sayogga balavāhano.</gatha>
    <hangnum nr="58"/>
    <gatha type="1"> Saṅgāme vattamānamhi, dīghajattu mahabbalo;</gatha>
    <gatha type="last">Ādāya khaggaphalakaṃ, yujjhamāno bhayānako.</gatha>
    <hangnum nr="59"/>
    <gatha type="1"> Hatthe aṭṭharasu’ggantvā, nabhaṃ taṃ rājarūpakaṃ;</gatha>
    <gatha type="last">Chinditvā asinā bhindi, paṭhamaṃ balakoṭṭhakaṃ.</gatha>
    <hangnum nr="60"/>
    <gatha type="1"> Evaṃ sesepi bhinditvā, malakoṭṭhe mahabbalo;</gatha>
    <gatha type="last">Ṭhitaṃ gāmaṇirājena, balakoṭṭhamupāgami.</gatha>
    <hangnum nr="61"/>
    <gatha type="1"> Yodho so suranimalo, gacchantaṃ rājino’pari;</gatha>
    <gatha type="last">Sāvetvā attano nāmaṃ, tamakkosi mahabbalo.</gatha>
    <hangnum nr="62"/>
    <gatha type="1"> Itaro ‘‘taṃ vadhissa’’nti, kuddho ākāsamuggami;</gatha>
    <gatha type="last">Itaro otarantassa, phalakaṃ upanāmayi.</gatha>
    <hangnum nr="63"/>
    <gatha type="1"> ‘‘Chindā metaṃ saphalakaṃ’’, iti cintiya so pana;</gatha>
    <gatha type="last">Phalakaṃ hani khaggena, taṃ muñciyi’ tarosayi.</gatha>
    <hangnum nr="64"/>
    <gatha type="1"> Kappento muttaphalakaṃ, dīghajattu tahiṃ pati;</gatha>
    <gatha type="last">Uṭṭhāya sūranimilo, patitaṃ sattiyā’hani.</gatha>
    <hangnum nr="65"/>
    <gatha type="1"> Saṅkhaṃ  dhami phussadevo, senā bhijjittha dāmiḷi;</gatha>
    <gatha type="last">Eḷaropi nivattittha, ghātesuṃ damiḷe bahū.</gatha>
    <hangnum nr="66"/>
    <gatha type="1"> Tattha vāpi jalaṃ āsi, hatānaṃ lohitā vilaṃ;</gatha>
    <gatha type="last">Tasmā kulatthavā pīti, nāmato vissutaṃ ahu.</gatha>
    <hangnum nr="67"/>
    <gatha type="1"> Carāpetvā tahiṃ bheriṃ, duṭṭhagāmaṇi bhūpati;</gatha>
    <gatha type="last">‘‘Na hanissatu eḷāraṃ, maṃmuñciya paro’’iti.</gatha>
    <hangnum nr="68"/>
    <gatha type="1"> Sannaddho sayamāruyha, sannaddhaṃ kaṇḍulaṃ kariṃ;</gatha>
    <gatha type="last">Eḷāraṃ anubandhanto, dakkhiṇadvāramāgami.</gatha>
    <hangnum nr="69"/>
    <gatha type="1"> Puradakkhiṇadvāramhi, ubho yujjhiṃsu bhūmipā;</gatha>
    <gatha type="last">Tomaraṃ khipi eḷāro, gāmaṇi tamavañcayi.</gatha>
    <hangnum nr="70"/>
    <gatha type="1"> Vijjhāpesi ca dantehi, taṃ hatthiṃ sakahatthinā;</gatha>
    <gatha type="last">Tomaraṃ khipi eḷāraṃ, sahatthi tattha so pati.</gatha>
    <hangnum nr="71"/>
    <gatha type="1"> Tato vijitasaṅgāmo, sayoggabalavāhano;</gatha>
    <gatha type="last">Laṃkaṃ ekātapattaṃ so, katvāna pāvisi puraṃ.</gatha>
    <hangnum nr="72"/>
    <gatha type="1"> Puramhi bheriṃ cāretvā, samantā yojane jane;</gatha>
    <gatha type="last">Sannipātiya kāresi, pūjaṃ eḷārarājino.</gatha>
    <hangnum nr="73"/>
    <gatha type="1"> Taṃ dehapatitaṭhāne, kūṭāgārena jhāpayi;</gatha>
    <gatha type="last">Cetiyaṃ tattha kāresi, parihāramadāsi ca.</gatha>
    <hangnum nr="74"/>
    <gatha type="1"> Ajjāpi laṃkāpatino, taṃ padesasamīpagā;</gatha>
    <gatha type="last">Teneva parihārena, na vādāpenti tūriyaṃ.</gatha>
    <hangnum nr="75"/>
    <gatha type="1"> Evaṃ dvattiṃsa damiḷa, rājāno duṭṭhagāmaṇi;</gatha>
    <gatha type="last">Gaṇhitvā ekacchattena, laṃkārajjamakāsi so.</gatha>
    <hangnum nr="76"/>
    <gatha type="1"> Vijite nagare bhinne, yodho so dīghajattuko;</gatha>
    <gatha type="last">Eḷārassa nivedetvā, bhāgineyyassa yodhataṃ.</gatha>
    <hangnum nr="77"/>
    <gatha type="1"> Tassa halluka nāmassa, bhāgineyyassa attano;</gatha>
    <gatha type="last">Pesayī cāgamatthāya, tassa sutvāna halluko.</gatha>
    <hangnum nr="78"/>
    <gatha type="1"> Eḷāradaḍḍhadivasā, sattame divase idha;</gatha>
    <gatha type="last">Purisānaṃ sahassehi, saṭṭhiyā saha otari.</gatha>
    <hangnum nr="79"/>
    <gatha type="1"> Otiṇṇo so suṇitvāpi, patanaṃ tassa rājino;</gatha>
    <gatha type="last">‘‘Yujjhissāmī’’ti lajjāya, mahātitthaṃ idhāgamā.</gatha>
    <hangnum nr="80"/>
    <gatha type="1"> Khandhāvāraṃ  nivesesi, gāme koḷambahālake;</gatha>
    <gatha type="last">Rājā tassā’gamaṃ sutvā, yuddhāya abhinikkhami.</gatha>
    <hangnum nr="81"/>
    <gatha type="1"> Yuddhasannaha sannaddho, hatthimāruyha kaṇḍulaṃ;</gatha>
    <gatha type="last">Hatthassa rathayo dhehi, pantīhi ca anunako.</gatha>
    <hangnum nr="82"/>
    <gatha type="1"> Ummādaphusso devo so, dīpe aggadhanuggaho;</gatha>
    <gatha type="last">Dasaḍḍhāyudhasanaddho, sesayodhā ca anvaguṃ.</gatha>
    <hangnum nr="83"/>
    <gatha type="1"> Pavatte tumūle yuddhe, sannaddho bhalluko tahiṃ;</gatha>
    <gatha type="last">Rājābhimukha māyāsi, nāgarājā tu kaṇḍulo.</gatha>
    <hangnum nr="84"/>
    <gatha type="1"> Taṃ vegamandibhāvatthaṃ, paccosakki saniṃ saniṃ;</gatha>
    <gatha type="last">Senāpi saddhiṃ teneva, paccosakki saniṃ saniṃ.</gatha>
    <hangnum nr="85"/>
    <gatha type="1"> Rājāha ‘‘pubbe yuddhesu, aṭṭhavīsatiyā ayaṃ;</gatha>
    <gatha type="last">Na paccosakki kiṃ etaṃ, phussadevā’’ti āha so.</gatha>
    <hangnum nr="86"/>
    <gatha type="1"> Jayo no paramo deva, jayabhūmi mayaṃ gajo;</gatha>
    <gatha type="last">Paccosakkati pekkhanto, jayaṭhānamhi ṭhassati.</gatha>
    <hangnum nr="87"/>
    <gatha type="1"> Nāgo’tha paccosakkitvā, phussadevassa passato;</gatha>
    <gatha type="last">Mahāvihārasīmante, aṭṭhāsi suppatiṭṭhito.</gatha>
    <hangnum nr="88"/>
    <gatha type="1"> Tatraṭṭhito nāgarājā, bhalluko damiḷo tahiṃ;</gatha>
    <gatha type="last">Rājābhimukhamāgantvā, uppaṇḍesi mahīpati.</gatha>
    <hangnum nr="89"/>
    <gatha type="1"> Mukhaṃ pidhāya khaggena, rājā akkosi taṃ pana;</gatha>
    <gatha type="last">‘‘Rañño mukhamhi pātemi’’, iti kaṇḍañca so khipi.</gatha>
    <hangnum nr="90"/>
    <gatha type="1"> Āhacca so khaggatalaṃ, kaṇḍo papati bhūmiyaṃ;</gatha>
    <gatha type="last">‘‘Mukhe viddho’’ti saññāya, ukkaṭṭhiṃ bhalluko akā.</gatha>
    <hangnum nr="91"/>
    <gatha type="1"> Rañño pacchā nisinno bho, phussadevo mahabbalo;</gatha>
    <gatha type="last">Kaṇḍa khipimukhe tassa, ghaṭṭento rājakuṇḍalaṃ.</gatha>
    <hangnum nr="92"/>
    <gatha type="1"> Rājānaṃ pādato katvā, patamānassa tassa tu;</gatha>
    <gatha type="last">Khipitvā aparaṃ kaṇḍaṃ, vijjhitvā tassa jaṇḍukaṃ.</gatha>
    <hangnum nr="93"/>
    <gatha type="1"> Rājānaṃ sīsato katvā, pātesī lahuhatthako;</gatha>
    <gatha type="last">Bhalluke patite tasmiṃ, jayanādo pavattatha.</gatha>
    <hangnum nr="94"/>
    <gatha type="1"> Phussadevo  tahiṃyeva, ñāpetuṃ dosa mattano;</gatha>
    <gatha type="last">Kaṇḍavalliṃ sakaṃ chetvā, pasataṃ lohitaṃ sayaṃ.</gatha>
    <hangnum nr="95"/>
    <gatha type="1"> Radhaññā dassesi taṃ disvā, rājā taṃ pucchi‘‘kiṃ’’iti;</gatha>
    <gatha type="last">Rāja daṇḍo kato meti, so avoca mahīpati.</gatha>
    <hangnum nr="96"/>
    <gatha type="1"> Kodho dosoti vuttova,</gatha>
    <gatha type="2">Āha kuṇḍala ghaṭṭanaṃ;</gatha>
    <gatha type="3">Adosaṃ dosamaññāya,</gatha>
    <gatha type="last">Kimetaṃ kari bhātika.</gatha>
    <hangnum nr="97"/>
    <gatha type="1"> Iti vatvā mahārājā, kataññu idha māha ca;</gatha>
    <gatha type="last">‘‘Kaṇḍānucchaviko tuyhaṃ, sakkāro hessate mahā.</gatha>
    <hangnum nr="98"/>
    <gatha type="1"> Ghātetvā damiḷe sabbe, rājā laddhajayo kato;</gatha>
    <gatha type="last">Pāsāda talamāruyha, sīhāsanagato tahiṃ.</gatha>
    <hangnum nr="99"/>
    <gatha type="1"> Nāṭakāmacca majjhamhi, phussadevassa taṃ saraṃ;</gatha>
    <gatha type="last">Āṇāpetvā ṭhapāpetvā, puṃkhena ujukaṃ tale.</gatha>
    <hangnum nr="100"/>
    <gatha type="1"> Kahāpaṇehi kaṇḍaṃ taṃ, āsitte’yu parūpari;</gatha>
    <gatha type="last">Chādāpetvā dāpesi, phussadevassa taṃ khaṇe.</gatha>
    <hangnum nr="101"/>
    <gatha type="1"> Narindapāsādatale, narindotha alaṅkate;</gatha>
    <gatha type="last">Sugandhadīpujjalite, nānāgandhasamāyute.</gatha>
    <hangnum nr="102"/>
    <gatha type="1"> Nāṭaka janayogena, accharāhi ca bhūsite;</gatha>
    <gatha type="last">Anagghattharaṇatthiṇṇe, muduke sayane subhe.</gatha>
    <hangnum nr="103"/>
    <gatha type="1"> Sayito sirisampattiṃ, mahatiṃ apipekkhiya;</gatha>
    <gatha type="last">Kataṃ akkhobhiṇighātaṃ, saranto na sukhaṃ labhi.</gatha>
    <hangnum nr="104"/>
    <gatha type="1"> Yiyaṅgudīpe arahanto, ñatvā taṃ tassatakkitaṃ;</gatha>
    <gatha type="last">Aṭṭhā’rahante pāhesuṃ, tamassāsetumissaraṃ.</gatha>
    <hangnum nr="105"/>
    <gatha type="1"> Āgamma te majjhāyāme, rāja dvāramhi otaruṃ;</gatha>
    <gatha type="last">Nivedi tabbhāgamanā, pāsāda talemāruhuṃ.</gatha>
    <hangnum nr="106"/>
    <gatha type="1"> Vanditvā  te mahārāja, nisīdāpiya āsane;</gatha>
    <gatha type="last">Katvā vividhasakkāraṃ, pucchi āgatakāraṇaṃ.</gatha>
    <hangnum nr="107"/>
    <gatha type="1"> Piyaṅgudīpe saṅghena, pesitaṃ manujādhipa;</gatha>
    <gatha type="last">Tamassā sayituṃ amhe, iti rājā punā’hate.</gatha>
    <hangnum nr="108"/>
    <gatha type="1"> ‘‘Kathaṃ nu bhante assāso, mama hessati yena me;</gatha>
    <gatha type="last">Akkhobhiṇimahāsena, ghāto kārāpito’’iti.</gatha>
    <hangnum nr="109"/>
    <gatha type="1"> ‘‘Saggamaggantarāyo ca, natthi te tena kammunā;</gatha>
    <paragraph>Dīyaḍḍhamanujā ce’ttha, ghātitā manujādhipa.</paragraph>
    <hangnum nr="110"/>
    <gatha type="1"> Saraṇesu ṭhito eko, pañcasīlepi cā’paro;</gatha>
    <gatha type="last">Micchādiṭṭhi ca dussīlo, sesā pasusamāmatā.</gatha>
    <hangnum nr="111"/>
    <gatha type="1"> Jotayissasi ceva tvaṃ, bahudhā buddhasāsanaṃ;</gatha>
    <gatha type="last">Manovilekhaṃ tasmā tvaṃ, vinodaya narissara.</gatha>
    <hangnum nr="112"/>
    <gatha type="1"> Iti vutto mahārājā, tehi assāsamāgato;</gatha>
    <gatha type="last">Vanditvā te visajjetvā, sayito puna cintayi.</gatha>
    <hangnum nr="113"/>
    <gatha type="1"> Vinā saṅghena āhāraṃ, mābhuñjetha kadācipi’’;</gatha>
    <gatha type="last">Iti mātāpitā’hāre, sapiṃsu dahare’ vano.</gatha>
    <hangnum nr="114"/>
    <gatha type="1"> Adatvā bhikkhusaṅghassa, bhuttaṃ atthi nukho iti;</gatha>
    <gatha type="last">Addasa pātarāsamhi, ekaṃ maricavaṭṭikaṃ.</gatha>
    <hangnum nr="115"/>
    <gatha type="1"> Saṅghassa aṭṭhapetvāva paribhuttaṃ satiṃ vinā;</gatha>
    <gatha type="last">Tadatthaṃ daṇḍakammaṃ me, kattabbanti ca cintayi.</gatha>
    <hangnum nr="116"/>
    <gatha type="1"> Ete tenekakoṭi idha manujagaṇe ghātite cintayitvā,</gatha>
    <gatha type="2">Kāmānaṃ hetu etaṃ manasi ca kayirā sādhu ādīnavaṃ taṃ;</gatha>
    <gatha type="3">Sabbesaṃ ghātaniṃ taṃ manasi ca kayirā’ niccataṃ sādhu sādhu,</gatha>
    <gatha type="last">Evaṃ dukkhā pamokkhaṃ subhagati mahavā pāpuṇeyyā’cīrenāti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Duṭṭhagāmaṇivijayo nāma</centered>
    <centered>Pañcavīsatimo paricchedo.</centered>
  </text>
</tree>
