<?xml version='1.0' encoding='UTF-8'?>
<tree text="Pa&#xF1;&#xF1;&#x101;satima pariccheda" target="text">
  <text>
    <subhead>Dvirājakonāma</subhead>
    <hangnum nr="1"/>
    <gatha type="1"> Tato  rajje patiṭṭhāya, kassapo dakkhiṇaṃ disaṃ;</gatha>
    <gatha type="last">Adā kassapanāmassa, yuvarājassa dhīmato.</gatha>
    <hangnum nr="2"/>
    <gatha type="1"> Aggābhisekaṃ dāpesi, yuvarājassa dhītuyā;</gatha>
    <gatha type="last">Rājakaññāya tissāya, bhariyāye’va attano.</gatha>
    <hangnum nr="3"/>
    <gatha type="1"> Yācakānañca sippīnaṃ, āgatānaṃ tato tato;</gatha>
    <gatha type="last">Dānaṃ daṇḍissaraṃ nāma, sadā dāpesi bhūpati.</gatha>
    <hangnum nr="4"/>
    <gatha type="1"> Ādipādo mahindo so,</gatha>
    <gatha type="2">Vasanto rohaṇe tadā;</gatha>
    <gatha type="3">Gahetuṃ rājinoraṭṭha-</gatha>
    <gatha type="last">Mādāya balamāgato.</gatha>
    <hangnum nr="5"/>
    <gatha type="1"> Taṃ sutvā kupito rājā, balaṃ pesesi attano;</gatha>
    <gatha type="last">Yujjhitvā taṃ parājesi, mahindo so mahābhaṭo.</gatha>
    <hangnum nr="6"/>
    <gatha type="1"> Tato rājā nivattetuṃ, pitaraṃ tassa pesayi;</gatha>
    <gatha type="last">Kassapaṃ yuvarājaṃ taṃ, so gantvā puttasantikaṃ.</gatha>
    <hangnum nr="7"/>
    <gatha type="1"> Nānādhammakathopetaṃ, vatvā yuttimanekadhā;</gatha>
    <gatha type="last">Saṅghāmato nivattetvā, puttaṃ so punarāgami.</gatha>
    <hangnum nr="8"/>
    <gatha type="1"> Ādipādo tu so pacchā, ghātetvā maṇḍalādhipe;</gatha>
    <gatha type="last">Kuddhejanapade disvā, agamāsi purantikaṃ.</gatha>
    <hangnum nr="9"/>
    <gatha type="1"> Bhikkhusaṅgho tamānetvā, dassesi vasudhādhipaṃ;</gatha>
    <gatha type="last">Datvā so dhītaraṃ tassā, pesesi puna rohaṇaṃ.</gatha>
    <hangnum nr="10"/>
    <gatha type="1"> Nīharitvāna dussīle, nikāyattayavāsīsu;</gatha>
    <gatha type="last">Gāhāpesi nave bhikkhū, āvāse tattha tattha so.</gatha>
    <hangnum nr="11"/>
    <gatha type="1"> Dvayābhisekajātena, ādipādena sununā;</gatha>
    <gatha type="last">Mahāvihāre bodhimhi, paṃsuṃ vaḍḍhesi pūjayaṃ.</gatha>
    <hangnum nr="12"/>
    <gatha type="1"> Akāsi  ca nikāyesu, tīsu bimbe silāmaye;</gatha>
    <gatha type="last">Sovaṇṇaye raṃsijāle, chattaṃ cūḷāmaṇiṃ tathā.</gatha>
    <hangnum nr="13"/>
    <gatha type="1"> Abhayagirivihāramhi, pāsādaṃ sakanāmakaṃ;</gatha>
    <gatha type="last">Katvā tattha nivāsetvā, bhikkhu gāmamadāpayi.</gatha>
    <hangnum nr="14"/>
    <gatha type="1"> Mahiyaṅgaṇavihārasmiṃ, gāmaṃ so cetiyassa’dā;</gatha>
    <gatha type="last">Savatthaṃ paṭimābhattaṃ, sabbabhikkhūna dāpayi.</gatha>
    <hangnum nr="15"/>
    <gatha type="1"> Thale jale ca sattānaṃ, adāsi abhayaṃ tadā;</gatha>
    <gatha type="last">Cārittapubbarājūnaṃ, paripālesi sabbadā.</gatha>
    <hangnum nr="16"/>
    <gatha type="1"> Tassa senāpati seno, ilaṅgorājavaṃsajo;</gatha>
    <gatha type="last">Theriyānaṃ akā’vāsaṃ; Thūpārāmassa pacchato.</gatha>
    <hangnum nr="17"/>
    <gatha type="1"> Dhammārucikabhikkhūnaṃ, dhammārāmamakārayi;</gatha>
    <gatha type="last">Tathā sāgalikānañca, kassapasenanāmakaṃ.</gatha>
    <hangnum nr="18"/>
    <gatha type="1"> Hadayuṇhābhidhānaṃ so, katvā cetiyapabbate;</gatha>
    <gatha type="last">Pariveṇaṃ adādhamma-rucikānañca bhikkhūnaṃ.</gatha>
    <hangnum nr="19"/>
    <gatha type="1"> Ārāmikānaṃ bhikkhūnaṃ, ārāmesu tahiṃ tahiṃ;</gatha>
    <gatha type="last">Ekamekaṃ kuṭiṃ katvā, dāpesi ca camūpati.</gatha>
    <hangnum nr="20"/>
    <gatha type="1"> Rattamālagirismiṃ so, katvā rammaṃ taraṃ subhaṃ;</gatha>
    <gatha type="last">Kuciṃ adā sāsanassa, sāmikānaṃ tapassinaṃ.</gatha>
    <hangnum nr="21"/>
    <gatha type="1"> Mahāvihāre kāretvā, paviveṇaṃ varaṃ adā;</gatha>
    <gatha type="last">Paṃsukūlikabhikkhūnaṃ, samuddagirināmakaṃ.</gatha>
    <hangnum nr="22"/>
    <gatha type="1"> Vāsaṃ araññe kāretvā, attano vaṃsanāmakaṃ;</gatha>
    <gatha type="last">Mahāvihāre bhikkhūnaṃ, vane nivāsataṃ adā.</gatha>
    <hangnum nr="23"/>
    <gatha type="1"> Vihāresū ca jiṇṇesu, navakammamakārayi;</gatha>
    <gatha type="last">Dāpesi aggalaṃ sabba-bhikkhūnaṃ jiṇṇacīvare.</gatha>
    <hangnum nr="24"/>
    <gatha type="1"> Tissārāmaṃ karitvāna, bhikkhūnīnamupassayaṃ;</gatha>
    <gatha type="last">Maricavaṭṭimahābodhi, parihāre nivesayi.</gatha>
    <hangnum nr="25"/>
    <gatha type="1"> Anurādhapure ceva, pulatthinagarepi ca;</gatha>
    <gatha type="last">Upasaggaroganāsāya, vejjasālāpi kārayi.</gatha>
    <hangnum nr="26"/>
    <gatha type="1"> Attanā katavāsanaṃ, bhogagāme ca dāpayi;</gatha>
    <gatha type="last">Tathārāmikagāme ca, paṭimābharaṇañca so.</gatha>
    <hangnum nr="27"/>
    <gatha type="1"> Bhesajjagehaṃ  kāresi, nagare tattha tattha so;</gatha>
    <gatha type="last">Paṃsukūlikabhikkhūnaṃ, bhattaṃ vatthañca dāpayi.</gatha>
    <hangnum nr="28"/>
    <gatha type="1"> Khandhīkate amocesi, tiracchānagate bahū;</gatha>
    <gatha type="last">Kapaṇānañca dāpesi, mahādānaṃ camūpati.</gatha>
    <hangnum nr="29"/>
    <gatha type="1"> Vicittaṃ byañjanaṃ bhattaṃ, yāguṃ vividhakhajjakaṃ;</gatha>
    <gatha type="last">Katvā sūkararūpañca, guḷaṃ bhikkhūnaṃ dāpayi.</gatha>
    <hangnum nr="30"/>
    <gatha type="1"> Evāmādīni puññāni, katvā senāya nāyako;</gatha>
    <gatha type="last">Seno kittindupādehi, sabbā obhāsayī disā.</gatha>
    <hangnum nr="31"/>
    <gatha type="1"> Tasseva ñātako katvā, nāyako rakkhasavhayo;</gatha>
    <gatha type="last">Savārakamhi gāmamhi, vihāraṃ sumanoharaṃ.</gatha>
    <hangnum nr="32"/>
    <gatha type="1"> Mahāvihāravāsīnaṃ, sārānaṃ paṭipattiyā;</gatha>
    <gatha type="last">Bhikkhūnaṃ so adā sādhu, ṭhapetvā vattamuttamaṃ.</gatha>
    <hangnum nr="33"/>
    <gatha type="1"> Seno nāma mahālekho, mahālekhakapabbataṃ;</gatha>
    <gatha type="last">Mahāvihāre kāresi, bhikkhūnaṃ vāsamuttamaṃ.</gatha>
    <hangnum nr="34"/>
    <gatha type="1"> Coḷarājābhidhāno, ca, amacco tassa rājino;</gatha>
    <gatha type="last">Pariveṇaṃ akārammaṃ, naṭṭhaṃ taṃ suppatiṭṭhitaṃ.</gatha>
    <hangnum nr="35"/>
    <gatha type="1"> Rājā tīsu nikāyesu, rūpakammamanoramaṃ;</gatha>
    <gatha type="last">Maṇḍapāni vicittāni, vejayanto pamāni ca.</gatha>
    <hangnum nr="36"/>
    <gatha type="1"> Kāretvā dhātupūjāyo, katvā janamanoharā;</gatha>
    <gatha type="last">Yathā kammaṃ gato ṭhatvā, vassāni dasasatta ca.</gatha>
    <hangnum nr="37"/>
    <gatha type="1"> Dvayābhisekasañjāto, yuvarājātha kassapo;</gatha>
    <gatha type="last">Āsi laddhābhiseko so, laṃkārajjekamāgate.</gatha>
    <hangnum nr="38"/>
    <gatha type="1"> Saddho āgatamaggova, sābhiñño viya paññavā;</gatha>
    <gatha type="last">Vattā so maramantiva, cāgavā dhanado viya.</gatha>
    <hangnum nr="39"/>
    <gatha type="1"> Bahussuto dhammakathī, sabbasippavisārado;</gatha>
    <gatha type="last">Yuttāyuttavicārāya, nipuṇo nayakovido.</gatha>
    <hangnum nr="40"/>
    <gatha type="1"> Acalo indalīlo’va, ṭhito sugatasāsane;</gatha>
    <gatha type="last">Parappavādivātehi, sabbehi’pi akampiyo.</gatha>
    <hangnum nr="41"/>
    <gatha type="1"> Māyāsāṭheyyamānādi, pāpānañca agocaro;</gatha>
    <gatha type="last">Guṇānaṃ ākaro sabba-ratanānaṃ vasāgaro.</gatha>
    <hangnum nr="42"/>
    <gatha type="1"> Bhūmicando  narindo so, vaṃse jātassa attano;</gatha>
    <gatha type="last">Dappuḷassādīpādassa, yuvarājapadaṃ adā.</gatha>
    <hangnum nr="43"/>
    <gatha type="1"> Rajjaṃ dasahi dhammehi, catusaṅgahavatthūhi;</gatha>
    <gatha type="last">Karonto paripālesi, lokaṃ nettaṃva attano.</gatha>
    <hangnum nr="44"/>
    <gatha type="1"> So dhetvā sāsanaṃ sabbaṃ, dhammakammena satthuno;</gatha>
    <gatha type="last">Gahetvā navake bhikkhū, akāsā’vāsapūraṇaṃ.</gatha>
    <hangnum nr="45"/>
    <gatha type="1"> Duṭṭhagāmaṇirājena, kataṃ maricavaṭṭikaṃ;</gatha>
    <gatha type="last">Naṭṭhaṃ vihāraṃ kāretvā, nānāāvāsa bhūsitaṃ.</gatha>
    <hangnum nr="46"/>
    <gatha type="1"> Theravaṃsajabhikkhūnaṃ, adā katvā mahāmahaṃ;</gatha>
    <gatha type="last">Tesaṃ pañcasatānañca, bhogagāme ca dāpayi.</gatha>
    <hangnum nr="47"/>
    <gatha type="1"> Tattha so tusite ramme, devasaṅghapurakkhataṃ;</gatha>
    <gatha type="last">Metteyyaṃ lokanāthaṃ taṃ, desentaṃ dhammamuttamaṃ.</gatha>
    <hangnum nr="48"/>
    <gatha type="1"> Dassento viya lokassa, vihāre sabbasajjite;</gatha>
    <gatha type="last">Nisinno maṇḍape ramme, nānāratanabhūsite.</gatha>
    <hangnum nr="49"/>
    <gatha type="1"> Nagarehi ca sabbehi, bhikkhūhi parivārito;</gatha>
    <gatha type="last">Buddhalilāya laṃkindo, abhidhamma mabhāsayi.</gatha>
    <hangnum nr="50"/>
    <gatha type="1"> Soṇṇapaṭṭe likhāpetvā-bhidhammapiṭakaṃ tadā;</gatha>
    <gatha type="last">Dhammasaṅgaṇikaṃ potthaṃ, nānāratana bhūsitaṃ.</gatha>
    <hangnum nr="51"/>
    <gatha type="1"> Katvā nagaramajjhamhi, kāretvā hemamuttamaṃ;</gatha>
    <gatha type="last">Taṃ tattha ṭhapayitvāna, parihāramadāpayi.</gatha>
    <hangnum nr="52"/>
    <gatha type="1"> Sakkasenāpatiṭṭhānaṃ, datvā puttassa attano;</gatha>
    <gatha type="last">Parihāre niyojesi, tattha taṃ dhammapotthake.</gatha>
    <hangnum nr="53"/>
    <gatha type="1"> Anusaṃvaccharaṃ rājā, puraṃ devapurī viya;</gatha>
    <gatha type="last">Vibhūsitāya senāya, sajjetvā parivārito.</gatha>
    <hangnum nr="54"/>
    <gatha type="1"> Devarājāva sobhanto, sabbābharaṇabhūsito;</gatha>
    <gatha type="last">Hatthikhaṇḍe nisīditvā, caranto puravīthiyaṃ.</gatha>
    <hangnum nr="55"/>
    <gatha type="1"> Mahatā parihārena, netvā taṃ dhammasaṅgahaṃ;</gatha>
    <gatha type="last">Attanā kāritaṃ rammaṃ, vihāraṃ sabbasajjitaṃ.</gatha>
    <hangnum nr="56"/>
    <gatha type="1"> Tattha dhātugate ramme, nānāratanabhūsite;</gatha>
    <gatha type="last">Maṇḍape dhātupiṭhasmiṃ, patiṭṭhāpiya pūjayi.</gatha>
    <hangnum nr="57"/>
    <gatha type="1"> Ganthākarapariveṇaṃ , mahāmeghavane akā;</gatha>
    <gatha type="last">Nagare vajjasālā ca, tesaṃ gāme ca dāpayi.</gatha>
    <hangnum nr="58"/>
    <gatha type="1"> Bhaṇḍikapariveṇañca, silāmeghañca pabbataṃ;</gatha>
    <gatha type="last">Katvā’bhayagirismiṃ so, tesaṃ gāmamadāpayi.</gatha>
    <hangnum nr="59"/>
    <gatha type="1"> Jotivanavihārasmiṃ, rājā laṅkāya nāyako;</gatha>
    <gatha type="last">Bhattaggassa adā gāmaṃ, tathā’bhayagirimhi ca.</gatha>
    <hangnum nr="60"/>
    <gatha type="1"> Dakkhiṇagirināmassa, vihārassa ca dāpayi;</gatha>
    <gatha type="last">Gāmaṃ kataññubhāvena, rājā paramadhammiko.</gatha>
    <hangnum nr="61"/>
    <gatha type="1"> Sakkasenāpati rammaṃ, pariveṇaṃ sumāpiya;</gatha>
    <gatha type="last">Adāsi sahagāmehi, theriyānaṃ sanāmikaṃ.</gatha>
    <hangnum nr="62"/>
    <gatha type="1"> Bhariyā vajirā tassa, tesaṃyeva adāpayi;</gatha>
    <gatha type="last">Pariveṇaṃ karitvāna, sagāmaṃ sakanāmakaṃ.</gatha>
    <hangnum nr="63"/>
    <gatha type="1"> Upassayaṃ karitvāna, sā eva padalañchane;</gatha>
    <gatha type="last">Bhikkhūnīnaṃ adā thera-vaṃse sabbattha pūjite.</gatha>
    <hangnum nr="64"/>
    <gatha type="1"> Sakkasenāpati mātā, devā’raññaka bhikkhūnaṃ;</gatha>
    <gatha type="last">Theravaṃsappadīpānaṃ, akā’vāsaṃ sanāmakaṃ.</gatha>
    <hangnum nr="65"/>
    <gatha type="1"> Sā eva paṭibimbassa, satthu maricavaṭṭiyaṃ;</gatha>
    <gatha type="last">Cūḷāmaṇiṃ pādajalaṃ, akā chattañca cīvaraṃ.</gatha>
    <hangnum nr="66"/>
    <gatha type="1"> Rājā rājālayeyeva, rājavaṃsaṃ sanāmakaṃ;</gatha>
    <gatha type="last">Akāsi pāḷikaṃ nāma, pāsādaṃ sumano haraṃ.</gatha>
    <hangnum nr="67"/>
    <gatha type="1"> Pūjesi rājinī nāma, rājino bhariyā’parā;</gatha>
    <gatha type="last">Paṭṭakañcukapūjāya, hemamālika cetiyaṃ.</gatha>
    <hangnum nr="68"/>
    <gatha type="1"> Tassā puttosi siddhattho, nāma issariye ṭhito;</gatha>
    <gatha type="last">Suto malayarājāti, rūpena makaraddhajo.</gatha>
    <hangnum nr="69"/>
    <gatha type="1"> Rājā tasmiṃ mate katvā, sālaṃ bhikkhunamuttamaṃ;</gatha>
    <gatha type="last">Dānavaṭṭaṃ paṭṭhapetvā, tassa pattimadā tadā.</gatha>
    <hangnum nr="70"/>
    <gatha type="1"> Evaṃ dhammena kārente, rajjaṃ laṅkādīpe tadā;</gatha>
    <gatha type="last">Coḷarājena yujjhitvā, paṇḍurājā parājito.</gatha>
    <hangnum nr="71"/>
    <gatha type="1"> Paṇṇākārāni nekāni, balaṃ sandhāya pesayi;</gatha>
    <gatha type="last">Rājālaṃkissaro saddhiṃ, mantetvā sacivehi so.</gatha>
    <hangnum nr="72"/>
    <gatha type="1"> Sannayha  balakāyaṃ so, sakkasenāpatiṃ sakaṃ;</gatha>
    <gatha type="last">Balassa nāyakaṃ katvā, mahāyitthamupāgami.</gatha>
    <hangnum nr="73"/>
    <gatha type="1"> Vijayaṃ pubbarājūnaṃ, vatvā velātaṭe ṭhito;</gatha>
    <gatha type="last">Ussāhaṃ janayitvāna, nāvaṃ āropayī balaṃ.</gatha>
    <hangnum nr="74"/>
    <gatha type="1"> Balakāyaṃ samādāya, sakkasenāpatiṃ tadā;</gatha>
    <gatha type="last">Sukhena sāgaraṃ tiṇṇo, paṇḍudesamupāgami.</gatha>
    <hangnum nr="75"/>
    <gatha type="1"> Disvā balañca tañceva, paṇḍurājā sumānaso;</gatha>
    <gatha type="last">Ekacchattaṃ karissāmi, jambudīpanti abravi.</gatha>
    <hangnum nr="76"/>
    <gatha type="1"> Baladvayaṃ gahetvāna, rājā so coḷavaṃsajaṃ;</gatha>
    <gatha type="last">Jetuṃ asakkuṇitvāna yuddhamujjhiya nikkhami.</gatha>
    <hangnum nr="77"/>
    <gatha type="1"> Yujjhissāmīti gantāna, sakkasenāpatī puna;</gatha>
    <gatha type="last">Nisinno upasaggena, mato pāpena paṇḍuto.</gatha>
    <hangnum nr="78"/>
    <gatha type="1"> Laṃkissaro balassāpi, tena rogena nānasaṃ;</gatha>
    <gatha type="last">Sutvā dayālubhāvena, senaṃ āṇāpayī tato.</gatha>
    <hangnum nr="79"/>
    <gatha type="1"> Sakka senāpatiṭṭhānaṃ, tassa puttassa’dā tadā;</gatha>
    <gatha type="last">Vaḍḍhesi tena taṃ puttaṃ, katvā senāya nāyakaṃ.</gatha>
    <hangnum nr="80"/>
    <gatha type="1"> Nikāyattayavāsīhi, parittaṃ nagare tadā;</gatha>
    <gatha type="last">Kāretvā rogadubbuṭṭhi-bhayaṃ nāsesi jantunaṃ.</gatha>
    <hangnum nr="81"/>
    <gatha type="1"> Sāsanassa ca lokassa, santiṃ katvā anekadhā;</gatha>
    <gatha type="last">Rājā so dasame vasse, sukhena tidivaṃ gato.</gatha>
    <hangnum nr="82"/>
    <gatha type="1"> Laṃkārajjepi ṭhatvā kathitatipiṭako sabbavijjāpadīpo,</gatha>
    <gatha type="2">Vattāvādī kavī so satidhītivisado desako bhāvako ca;</gatha>
    <gatha type="3">Paññāsaddhādayā vā parahitanirato lokavedīvadaññū;</gatha>
    <gatha type="last">Rājindo kassapo’yaṃ viya vimalaguṇo hotulokopi sabbo.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Dvirājako nāma</centered>
    <centered>Paññāsatimo paricchedo.</centered>
  </text>
</tree>
