<?xml version='1.0' encoding='UTF-8'?>
<tree text="Catutti&#x1E43;satima pariccheda" target="text">
  <text>
    <subhead>Ekādasarājadīpano</subhead>
    <hangnum nr="1"/>
    <gatha type="1"> Tadaccaye mahācūlī-mahātisso akārayi;</gatha>
    <gatha type="last">Rajjaṃ cuddasavassāni, dhammena ca samena ca.</gatha>
    <hangnum nr="2"/>
    <gatha type="1"> Sahatthena kataṃ dānaṃ, so sutvāna mahapphalaṃ;</gatha>
    <gatha type="last">Paṭhameyeva vassamhi, gantvā aññātavesavā.</gatha>
    <hangnum nr="3"/>
    <gatha type="1"> Katvāna sālilavanaṃ, laddhāya bhatiyā tato;</gatha>
    <gatha type="last">Piṇḍapātaṃ mahāsumma-therassā’dā mahīpati.</gatha>
    <hangnum nr="4"/>
    <gatha type="1"> Soṇṇagirimhi puna so, tīṇivassāni khattiyo;</gatha>
    <gatha type="last">Guḷayantamhi katvāna, bhatiṃladdhā guḷe tato.</gatha>
    <hangnum nr="5"/>
    <gatha type="1"> Te guḷe āharāpetvā, puraṃ āgamma bhūpati;</gatha>
    <gatha type="last">Bhikkhusaṅghassa pādāsi, mahādānaṃ mahīpati.</gatha>
    <hangnum nr="6"/>
    <gatha type="1"> Tiṃsabhikkhusahassassa, adā acchādanāni ca;</gatha>
    <gatha type="last">Dvādasannaṃ sahassānaṃ, bhikkhūnīnaṃ tatheva ca.</gatha>
    <hangnum nr="7"/>
    <gatha type="1"> Kārayitvā  mahīpālo, vihāraṃ suppatiṭṭhitaṃ;</gatha>
    <gatha type="last">Saṭṭhibhikkhu sahassassa, ticīvaramadāpayi.</gatha>
    <hangnum nr="8"/>
    <gatha type="1"> Tiṃsa sahassa saṅkhānaṃ, bhikkhunīnañca dāpayi;</gatha>
    <gatha type="last">Maṇḍavāpi vihāraṃ so, tathā abhayagallakaṃ.</gatha>
    <hangnum nr="9"/>
    <gatha type="1"> Vaṅgupaṭṭaṅgagallañca, dīghabāhukagallakaṃ;</gatha>
    <gatha type="last">Vālagāma vihārañca, rājā soyeva kārayi.</gatha>
    <hangnum nr="10"/>
    <gatha type="1"> Evaṃ saddhāya so rājā, katvā puññāninekadhā;</gatha>
    <gatha type="last">Catuddasannaṃ vassānaṃ, accayena divaṃ agā.</gatha>
    <hangnum nr="11"/>
    <gatha type="1"> Vaṭṭagāmaṇino putto, coranāgoti vissuto;</gatha>
    <gatha type="last">Mahācūḷissarajjamhi, coro hutvā caritadā.</gatha>
    <hangnum nr="12"/>
    <gatha type="1"> Mahācūḷe uparate, rajjaṃ kārayi āgato;</gatha>
    <gatha type="last">Attano corakāle so, nivāsaṃ yesunālabhi.</gatha>
    <hangnum nr="13"/>
    <gatha type="1"> Aṭṭharasavihāre te, viddhaṃsāpesi dummati;</gatha>
    <gatha type="last">Rajjaṃ dvādasavassāni, coranāgo akārayi.</gatha>
    <hangnum nr="14"/>
    <gatha type="1"> Lokantarika nirayaṃ, pāposoupapajjatha;</gatha>
    <gatha type="last">Tadaccaye mahācūḷhi-rañño putto akārayi.</gatha>
    <hangnum nr="15"/>
    <gatha type="1"> Rajjaṃ tīṇeva vassāni, rājātisso’ti vissuto;</gatha>
    <gatha type="last">Coranāgassa devītu, vīsamaṃ vīsamānulā.</gatha>
    <hangnum nr="16"/>
    <gatha type="1"> Vīsaṃ datvāna māresi, balattherattamānasā;</gatha>
    <gatha type="last">Tasmiṃyevabalatthesā, anulārattamānasā.</gatha>
    <hangnum nr="17"/>
    <gatha type="1"> Tissaṃ vīsenaghātetvā, tassa rajjamadāsisā;</gatha>
    <gatha type="last">Sīvo nāma balatthoso, jeṭṭhadovāriko tahiṃ.</gatha>
    <hangnum nr="18"/>
    <gatha type="1"> Katvā mahesiṃ anulaṃ, vassaṃ māsadvayā’cikaṃ;</gatha>
    <gatha type="last">Rajjaṃ kāresi nagare, vaṭuke damiḷe’nulā.</gatha>
    <hangnum nr="19"/>
    <gatha type="1"> Rattā vīsena taṃ hantvā, vaṭuke rajjamappayi;</gatha>
    <gatha type="last">Vaṭuko damiḷo so hi, pure nagaravaḍḍhakī.</gatha>
    <hangnum nr="20"/>
    <gatha type="1"> Mahesiṃ anulaṃ katvā, vassaṃ māsadvayādhikaṃ;</gatha>
    <gatha type="last">Rajjaṃ kāresi nagare, anulā tattha āgataṃ.</gatha>
    <hangnum nr="21"/>
    <gatha type="1"> Passitvā dārubhatikaṃ, tasmiṃ sārattamānasā;</gatha>
    <gatha type="last">Hantvā visena vaṭukaṃ, tassa rajjaṃ samappayi.</gatha>
    <hangnum nr="22"/>
    <gatha type="1"> Dārubhatikatisso  so, mahesiṃ kariyānulaṃ;</gatha>
    <gatha type="last">Ekamāsādhikaṃ vassaṃ, pure rajjamakārayi.</gatha>
    <hangnum nr="23"/>
    <gatha type="1"> Kāresi so pokkharaṇiṃ, mahāmeghavane lahuṃ;</gatha>
    <gatha type="last">Nilīye nāma damiḷe, sā purohitabrāhmaṇe.</gatha>
    <hangnum nr="24"/>
    <gatha type="1"> Rāgena rattā anulā, tena saṃvāsakāminī;</gatha>
    <gatha type="last">Dārubhatikatissaṃtaṃ, vīsaṃ datvāna ghātiya.</gatha>
    <hangnum nr="25"/>
    <gatha type="1"> Nilīyassa adā rajjaṃ, sopi nilīyabrāhmaṇo;</gatha>
    <gatha type="last">Taṃ mahesiṃ karitvāna, niccaṃ tāya upaṭṭhito.</gatha>
    <hangnum nr="26"/>
    <gatha type="1"> Rajjaṃ kāresi chammāsaṃ, anurādhapure idha;</gatha>
    <gatha type="last">Dvattiṃsāya balatthehi, vatthukāmā yathāruciṃ.</gatha>
    <hangnum nr="27"/>
    <gatha type="1"> Vīsena taṃ ghātayitvā, nilīyaṃ khattiyānulā;</gatha>
    <gatha type="last">Rajjaṃ sā anulādevī, catumāsamakārayi.</gatha>
    <hangnum nr="28"/>
    <gatha type="1"> Mahācūḷikarājassa, putto dutiyako pana;</gatha>
    <gatha type="last">Kūṭakaṇṇatisso nāma, bhīto so’nuladeviyā.</gatha>
    <hangnum nr="29"/>
    <gatha type="1"> Palāyitvā pabbajitvā, kāle pattabalo idha;</gatha>
    <gatha type="last">Āgantvā ghātayitvā, taṃ anulaṃ duṭṭhamānasaṃ.</gatha>
    <hangnum nr="30"/>
    <gatha type="1"> Rajjaṃ kāresi dvāvīsaṃ, vassāni manujādhipo;</gatha>
    <gatha type="last">Mahāuposathāgāraṃ, akā cetiyapabbate.</gatha>
    <hangnum nr="31"/>
    <gatha type="1"> Gharassa tassa purato, silāthūpamakārayi;</gatha>
    <gatha type="last">Bodhiṃ ropesi tattheva, sova cetiyepabbate.</gatha>
    <hangnum nr="32"/>
    <gatha type="1"> Pelagāmavihārañca, antaragaṅgāya kārayi;</gatha>
    <gatha type="last">Tattheva vaṇṇakaṃ nāma, mahāmātikameva ca.</gatha>
    <hangnum nr="33"/>
    <gatha type="1"> Ambaduggamahāvāpiṃ, bhayoluppalameva ca;</gatha>
    <gatha type="last">Sattahatthuccapākāraṃ, purassa parikhaṃ tathā.</gatha>
    <hangnum nr="34"/>
    <gatha type="1"> Mahāvatthumhi anulaṃ, jhāpayitvā asaññataṃ;</gatha>
    <gatha type="last">Apanīya tato thokaṃ, mahāvatthumakārayi.</gatha>
    <hangnum nr="35"/>
    <gatha type="1"> Padumassaravanuyyānaṃ, nagareyeva kārayi;</gatha>
    <gatha type="last">Matā’ssa dante dhovitvā, pabbaji jinasāsane.</gatha>
    <hangnum nr="36"/>
    <gatha type="1"> Kulasantake  gharaṭṭhāne, mātubhikkhunupassayaṃ;</gatha>
    <gatha type="last">Kāresi dantagehanti, vissato āsi tena so.</gatha>
    <hangnum nr="37"/>
    <gatha type="1"> Tadaccaye tassa putto, nāmako bhātikābhayo;</gatha>
    <gatha type="last">Aṭṭhavīsativassāni, rajjaṃ kāresi khattiyo.</gatha>
    <hangnum nr="38"/>
    <gatha type="1"> Mahādāṭṭhikarājassa, bhātikattāmahīpati;</gatha>
    <gatha type="last">Dīpe ‘‘bhātikarājā’’ti, pākaṭo āsi dhammiko.</gatha>
    <hangnum nr="39"/>
    <gatha type="1"> Kāresi lohapāsāde, paṭisaṅkhārametthaso;</gatha>
    <gatha type="last">Mahāthūpe vedikā dve, thūpavhe’posathavhayaṃ.</gatha>
    <hangnum nr="40"/>
    <gatha type="1"> Attano balimujjhitvā, nagarassa samantato;</gatha>
    <gatha type="last">Ropāpetvā yojanamhi, sumanāna’jjukāni ca.</gatha>
    <hangnum nr="41"/>
    <gatha type="1"> Pādavecikato yāva, dhuracchattānarādhipo;</gatha>
    <gatha type="last">Caturaṅgalabahalena, gandhena urucetiyaṃ.</gatha>
    <hangnum nr="42"/>
    <gatha type="1"> Limpāpetvāna pupphāni, vaṇṭehi tattha sādhukaṃ;</gatha>
    <gatha type="last">Nivesitvāna koresi, thūpaṃ mālāgulopamaṃ.</gatha>
    <hangnum nr="43"/>
    <gatha type="1"> Punadvaṅgulabahalāya, manosilāya cetiyaṃ;</gatha>
    <gatha type="last">Limpāpetvāna kāresi, tatheva kusumācitaṃ.</gatha>
    <hangnum nr="44"/>
    <gatha type="1"> Puna sopānato yāva, dhuracchattāva cetiyaṃ;</gatha>
    <gatha type="last">Pupphehi okirāpetvā, chādesi puppharāsino.</gatha>
    <hangnum nr="45"/>
    <gatha type="1"> Uṭṭhāpetvāna yantehi, jalaṃ abhayavāpito;</gatha>
    <gatha type="last">Jalehi thūpaṃ sevanto, balapūjamakārayi.</gatha>
    <hangnum nr="46"/>
    <gatha type="1"> Sakaṭasatena muttānaṃ, saddhiṃ telena sādhukaṃ;</gatha>
    <gatha type="last">Maddāpetvā sudhāpiṇḍaṃ, sudhākammamakārayi.</gatha>
    <hangnum nr="47"/>
    <gatha type="1"> Pavālajālaṃ kāretvā, taṃ khipāpiya cetiye;</gatha>
    <gatha type="last">Sovaṇṇāni padumāni, cakkamattāni sandhisu.</gatha>
    <hangnum nr="48"/>
    <gatha type="1"> Laggāpetvā tato muttā-kalāpe yāva heṭṭhimā;</gatha>
    <gatha type="last">Padumā’lambayitvāna, mahāthūpamapūjayi.</gatha>
    <hangnum nr="49"/>
    <gatha type="1"> Gaṇasajjhāyasaddaṃ  so, dhātugabbhamhitādini;</gatha>
    <gatha type="last">Sutvā ‘‘adisvā taṃnā’haṃ, vuṭṭhahissanti nicchito.</gatha>
    <hangnum nr="50"/>
    <gatha type="1"> Pācinādikamūlamhi, anāhāro nipajjatha;</gatha>
    <gatha type="last">Therā dvāraṃ māpayitvā, dhātugabbhaṃ nayiṃsu taṃ.</gatha>
    <hangnum nr="51"/>
    <gatha type="1"> Dhātugabbhavibhūtiṃso, sabbaṃ disvā mahīpati;</gatha>
    <gatha type="last">Nikkhanto tādiseheva, pottharūpehi pūjayi.</gatha>
    <hangnum nr="52"/>
    <gatha type="1"> Madhugandhehi gandhehi, ghaṭehi sarasehi ca;</gatha>
    <gatha type="last">Añjanaharitālehi, tathāmanosilāhi ca.</gatha>
    <hangnum nr="53"/>
    <gatha type="1"> Manosilāsu vassena, bhassitvā cetiyaṅgaṇe;</gatha>
    <gatha type="last">Ṭhitāsu gopphamattāsu, racite pu’ppalehi ca.</gatha>
    <hangnum nr="54"/>
    <gatha type="1"> Thūpaṅgaṇamhi sakale, purite gandhakaddame;</gatha>
    <gatha type="last">Cittakilañjachiddesu, racite pu’ppalehi ca.</gatha>
    <hangnum nr="55"/>
    <gatha type="1"> Vārayitvā vārimaggaṃ, tatheva purite ghaṭe;</gatha>
    <gatha type="last">Dīpavaṭṭihi nekāni, katavaṭṭisikhāhi ca.</gatha>
    <hangnum nr="56"/>
    <gatha type="1"> Madhukatelamhi tathā, tilatele tatheva ca;</gatha>
    <gatha type="last">Tatheva paṭṭavaṭṭīnaṃ, su bahūhi sikhāhi ca.</gatha>
    <hangnum nr="57"/>
    <gatha type="1"> Yathāvuttehi etehi, mahāthūpassa khattiyo;</gatha>
    <gatha type="last">Sattakkhattuṃ sattakkhattuṃ, pūjā’kāsi visuṃ visuṃ.</gatha>
    <hangnum nr="58"/>
    <gatha type="1"> Anuvassañca niyataṃ, sudhāmaṅgalamuttamaṃ;</gatha>
    <gatha type="last">Bodhisinānapūjā ca, tatheva urubodhiyā.</gatha>
    <hangnum nr="59"/>
    <gatha type="1"> Mahāvesākha pūjā ca, uḷārā aṭṭhavīsati;</gatha>
    <gatha type="last">Caturāsīti sahassāni, pūjā ca anuḷārikā.</gatha>
    <hangnum nr="60"/>
    <gatha type="1"> Vividhaṃ naṭanaccañca, nānātūriyavāditaṃ;</gatha>
    <gatha type="last">Mahāthūpe mahāpūjaṃ, saddhānunno akārayi.</gatha>
    <hangnum nr="61"/>
    <gatha type="1"> Divasassa ca tikkhattuṃ, buddhuppaṭṭhānamāgamā;</gatha>
    <gatha type="last">Dvikkhattuṃ, pupphabheriñca, niyataṃ so akārayi.</gatha>
    <hangnum nr="62"/>
    <gatha type="1"> Niyatañcanadānañca, pavāraṇādānameva ca;</gatha>
    <gatha type="last">Telaphāṇitavatthādi-parikkhāraṃ samaṇārahaṃ.</gatha>
    <hangnum nr="63"/>
    <gatha type="1"> Bahuṃ  pādāsi saṅghassa, cetiyakhettameva ca;</gatha>
    <gatha type="last">Cetiye parikammatthaṃ, adāsi tattha khattiyo.</gatha>
    <hangnum nr="64"/>
    <gatha type="1"> Sadā bhikkhusahassassa, vihāre cetiyapabbate;</gatha>
    <gatha type="last">Salākavattabhattañca, so dāpesi ca bhūpati.</gatha>
    <hangnum nr="65"/>
    <gatha type="1"> Cintāmaṇimucelavhe, upaṭṭhānattaye ca so;</gatha>
    <gatha type="last">Tathā padumaghare chatta-pāsāde ca manorame.</gatha>
    <hangnum nr="66"/>
    <gatha type="1"> Bhojento pañcaṭhānamhi, bhikkhūganthadhure yute;</gatha>
    <gatha type="last">Paccayehi upaṭṭhāsi, sadā dhamme sagāravo.</gatha>
    <hangnum nr="67"/>
    <gatha type="1"> Porāṇarājaniyātaṃ, yaṃkiñci sāsanassitaṃ;</gatha>
    <gatha type="last">Akāsi puññakammaṃso, sabbaṃ bhātikabhūpati.</gatha>
    <hangnum nr="68"/>
    <gatha type="1"> Tassa bhābhakarājassa, accaye taṃ kaniṭṭhako;</gatha>
    <gatha type="last">Mahādāṭhimahānāga-nāmo rajjamakārayi.</gatha>
    <hangnum nr="69"/>
    <gatha type="1"> Dvādasaṃyeva vassāni, nānāpuññaparāyano;</gatha>
    <gatha type="last">Mahāthūpamhi kiñjakkha- pāsāṇe attharāpayi.</gatha>
    <hangnum nr="70"/>
    <gatha type="1"> Vālikāmariyādañca, kāresi vitthataṅgaṇaṃ;</gatha>
    <gatha type="last">Dīpe sabbavihāresu, dhammāsanamadāpayi.</gatha>
    <hangnum nr="71"/>
    <gatha type="1"> Ambatthala mahāthūpaṃ, kārāpesi mahīpati;</gatha>
    <gatha type="last">Ca yeaniṭṭhamānamhi, saritvā munino guṇaṃ.</gatha>
    <hangnum nr="72"/>
    <gatha type="1"> Cajitvāna sakaṃ pāṇaṃ, nipajjitvā sayaṃ tahiṃ;</gatha>
    <gatha type="last">Ṭhapayitvā cayaṃ tassa, niṭṭhāpetvāna cetiyaṃ.</gatha>
    <hangnum nr="73"/>
    <gatha type="1"> Catudvāre ṭhapāpesi, caturo ratanagghike;</gatha>
    <gatha type="last">Susippikehi suvibhatte, nānāratanajotite.</gatha>
    <hangnum nr="74"/>
    <gatha type="1"> Cetiye paṭimocetvā, nānāratanakañcukaṃ;</gatha>
    <gatha type="last">Kañcana bubbulañcettha, muttolambañca dāpayi.</gatha>
    <hangnum nr="75"/>
    <gatha type="1"> Cetiya pabbatāvaṭṭe, alaṅkariya yojanaṃ;</gatha>
    <gatha type="last">Yojāpetvā catudvāraṃ, samantā cāruvīthikaṃ.</gatha>
    <hangnum nr="76"/>
    <gatha type="1"> Vīthiyā ubhato passe, āpaṇāni pasāriya;</gatha>
    <gatha type="last">Dhajagghika to raṇāni, maṇḍayitvā tahiṃ tahiṃ.</gatha>
    <hangnum nr="77"/>
    <gatha type="1"> Dīpamālā  samujjotaṃ, kārayitvā samantato;</gatha>
    <gatha type="last">Naṭanaccāni gītāni, vāditāni ca kārayi.</gatha>
    <hangnum nr="78"/>
    <gatha type="1"> Magge kadambanadito, yāvacetiya pabbatā;</gatha>
    <gatha type="last">Gantuṃ dhotehi pādehi, kārayi’ttharaṇatthataṃ.</gatha>
    <hangnum nr="79"/>
    <gatha type="1"> Sanaccagītavādehi, samajjamakaruṃ tahiṃ;</gatha>
    <gatha type="last">Nagarassa catudvāre, mahā dānañca dāpayi.</gatha>
    <hangnum nr="80"/>
    <gatha type="1"> Akāsi sakale dīpe, dīpamālānirantaraṃ;</gatha>
    <gatha type="last">Salilepi samuddassa, samantā yojanantare.</gatha>
    <hangnum nr="81"/>
    <gatha type="1"> Cetiyassa mahetena, pūjā sā kāritā subhā;</gatha>
    <gatha type="last">Giribhaṇḍā mahāpūjā, uḷārā vuccate idha.</gatha>
    <hangnum nr="82"/>
    <gatha type="1"> Samāgatānaṃ bhikkhūnaṃ, tasmiṃ pūjā samāgame;</gatha>
    <gatha type="last">Dānaṃ aṭṭhasu ṭhānesu, ṭhapāpetvā mahīpati.</gatha>
    <hangnum nr="83"/>
    <gatha type="1"> Tāḷayitvāna tatraṭṭhā, aṭṭhasovaṇṇabheriyo;</gatha>
    <gatha type="last">Catuvīsasahassānaṃ, mahādānaṃ pavattayi.</gatha>
    <hangnum nr="84"/>
    <gatha type="1"> Chacīvarāni pādāsi, bandhamokkhañca kārayi;</gatha>
    <gatha type="last">Catudvārenvāpitehi, sadā kammamakārayi.</gatha>
    <hangnum nr="85"/>
    <gatha type="1"> Pubbarājūhi ṭhapitaṃ, bhātaraṃ ṭhapitaṃ tathā;</gatha>
    <gatha type="last">Puññakammaṃ ahāpetvā, sabbaṃ kārayibhūpati.</gatha>
    <hangnum nr="86"/>
    <gatha type="1"> Attānaṃ deviṃputte dve, hatthiṃ assañca maṅgalaṃ;</gatha>
    <gatha type="last">Vāriyanto’pi saṅghena, saṅghassā’dāsi bhūpati.</gatha>
    <hangnum nr="87"/>
    <gatha type="1"> Chasata sahassagghakaṃ, bhikkhusaṅghassa so adā;</gatha>
    <gatha type="last">Satasahassagghanakaṃ, bhikkhūnīnaṃ gaṇassa tu.</gatha>
    <hangnum nr="88"/>
    <gatha type="1"> Datvāna kappiyaṃ bhaṇḍaṃ, vividhaṃ vidhikovido;</gatha>
    <gatha type="last">Attānañca’va sese ca, saṅghato abhinīhari.</gatha>
    <hangnum nr="89"/>
    <gatha type="1"> Kālāyana kaṇṇikamhi, maṇināga pabbatavhayaṃ;</gatha>
    <gatha type="last">Vihārañca kaḷavhayaṃ, kāresi manujādhipo.</gatha>
    <hangnum nr="90"/>
    <gatha type="1"> Kubu  bandhanadītīre, samuddavihārameva ca;</gatha>
    <gatha type="last">Huvāvakaṇṇike cūḷa, nagapabbatasavhayaṃ.</gatha>
    <hangnum nr="91"/>
    <gatha type="1"> Pāsāṇadīpakavhamhi, vihāre kārite sayaṃ;</gatha>
    <gatha type="last">Pāniyaṃ upanitassa, sāmaṇerassa khattiyo.</gatha>
    <hangnum nr="92"/>
    <gatha type="1"> Upacāre pasīditvā, samantā aṭṭhayojanaṃ;</gatha>
    <gatha type="last">Saṅghabhogamadātassa, vihārassa mahīpati.</gatha>
    <hangnum nr="93"/>
    <gatha type="1"> Maṇḍavāpi vihāre ca, sāmaṇerassa khattiyo;</gatha>
    <gatha type="last">Tuṭṭho vihāraṃ dāpesi, saṅghe bhogaṃ tatheva so.</gatha>
    <hangnum nr="94"/>
    <gatha type="1"> Iti vibhavamanappaṃ sādhupaññā labhitvā,</gatha>
    <gatha type="2">Vigatamadapamādācatta kāmapasaṅgā;</gatha>
    <gatha type="3">Akariyajanakhedaṃ puññakammābhirāmā,</gatha>
    <gatha type="last">Vipulavividhapuññaṃ suppannākarontīti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Ekādasarājadīpano nāma</centered>
    <centered>Catuttiṃsatimo paricchedo.</centered>
  </text>
</tree>
