<?xml version='1.0' encoding='UTF-8'?>
<tree text="Tisa&#x1E6D;&#x1E6D;hima pariccheda" target="text">
  <text>
    <subhead>Senāpativadho</subhead>
    <hangnum nr="1"/>
    <gatha type="1"> Nijāyudhadutiyassa , nikkhamantassa tassa hi;</gatha>
    <gatha type="last">Taṃ khaṇaṃ purato ko’pi, saṅkhasaddo samuggato.</gatha>
    <hangnum nr="2"/>
    <gatha type="1"> Tato nekanimittaññū, kumāro taṃ suṇi tva so;</gatha>
    <gatha type="last">Nipphajjissati saṅkappo, khippaṃ yeveti modavā.</gatha>
    <hangnum nr="3"/>
    <gatha type="1"> Tattha tattha niyuttānaṃ, rakkhakānamajānataṃ;</gatha>
    <gatha type="last">Nikkhamitvā purāvīta-bhayo sīhaparakkamo.</gatha>
    <hangnum nr="4"/>
    <gatha type="1"> Vegena maggaṃ gantvāna, pañcagāvutamattakaṃ;</gatha>
    <gatha type="last">Badalatthalagāmassa, padesenāti dūrake.</gatha>
    <hangnum nr="5"/>
    <gatha type="1"> Gāma mekamupāgañci, piliṃ vatthūti saññitaṃ;</gatha>
    <gatha type="last">Janānaṃ sannipātāya, nijānaṃ so katāvadhi.</gatha>
    <hangnum nr="6"/>
    <gatha type="1"> Nijāgamanato pubbaṃ, paṭimagge nisīdituṃ;</gatha>
    <gatha type="last">Paṭiladdhaniyogānaṃ, yeci devāgate tadā.</gatha>
    <hangnum nr="7"/>
    <gatha type="1"> Tahiṃ ṭhite so passitvā, ettakā kinnu āgatā;</gatha>
    <gatha type="last">Iti pucchi kumārotha, tepi taṃ ida mabravuṃ.</gatha>
    <hangnum nr="8"/>
    <gatha type="1"> Lokappavattiṃ sakalaṃ, jānantenāpi sāminā;</gatha>
    <gatha type="last">Kimeva muccate maccu-bhayaṃ kesaṃ na vijjati.</gatha>
    <hangnum nr="9"/>
    <gatha type="1"> Bālātānugato sāmi, ṭhito vayasi īdise;</gatha>
    <gatha type="last">Ajjāpi hi mukhe tuyhaṃ, khīragandho pavāyati.</gatha>
    <hangnum nr="10"/>
    <gatha type="1"> Na hevatthi visuṃ vitta-jātaṃ saṅgahitaṃ tava;</gatha>
    <gatha type="last">Tadaññā copakaraṇa-sāmaggī neva vijjate.</gatha>
    <hangnum nr="11"/>
    <gatha type="1"> Ciramparicitattehi, daḷhaṃ sāruḷabhattihi;</gatha>
    <gatha type="last">Vinā’mhehi visuṃ kevā’nugantāro janātuvaṃ.</gatha>
    <hangnum nr="12"/>
    <gatha type="1"> Kiñcāgatānamamhākaṃ, pitā tuyhaṃ narissaro;</gatha>
    <gatha type="last">Kāressati idaṃ nāma, sabbathā neva ñāyate.</gatha>
    <hangnum nr="13"/>
    <gatha type="1"> Amhākamantarāmagge , saṅkho nāma camūpati;</gatha>
    <gatha type="last">Mahabbalo mahāvīro, rajjasīmaṃ tamāvasaṃ.</gatha>
    <hangnum nr="14"/>
    <gatha type="1"> Paccatthite ṭhapetvaññe, ete katipayā mayaṃ;</gatha>
    <gatha type="last">Aññamaññamhi niyata-māsaṅkī hadayā bhusaṃ.</gatha>
    <hangnum nr="15"/>
    <gatha type="1"> Aruṇuggamavelā ca, samāsannatarādhunā;</gatha>
    <gatha type="last">Iti bhītiṃ pakāsesuṃ, paccekaṃ hadayassitaṃ.</gatha>
    <hangnum nr="16"/>
    <gatha type="1"> Nisamma tesaṃ vacanaṃ, vidhāya madhuraṃ sitaṃ;</gatha>
    <gatha type="last">Vītasaṅko kumāro so, mukhāne’saṃ vilokiya.</gatha>
    <hangnum nr="17"/>
    <gatha type="1"> Caritvāpi mayā saddhi-mete’ho kālamettakaṃ;</gatha>
    <gatha type="last">Na jāniṃsu mamaṃ sabbe, yesañhi bhayamidisaṃ.</gatha>
    <hangnum nr="18"/>
    <gatha type="1"> Iti vatvā bhayaṃ tesaṃ, vinodetu mupaṭṭhitaṃ;</gatha>
    <gatha type="last">Sīhanādaṃ tadā’kāsi, mahantaṃ sīhavikkamo.</gatha>
    <hangnum nr="19"/>
    <gatha type="1"> Tiṭṭhantu mānusā sabbe, mayi hatthagatāyudhe;</gatha>
    <gatha type="last">Sakko devānamindopi, kupito kiṃ karissati.</gatha>
    <hangnum nr="20"/>
    <gatha type="1"> Bāloti maṃ cintaya taṃ, jātā vo kumatīdisī;</gatha>
    <gatha type="last">Parikkhīyati te jāṇā, navayo’ti na kiṃ sutaṃ.</gatha>
    <hangnum nr="21"/>
    <gatha type="1"> Ajjeva kātumekena, kammunā cintitena me;</gatha>
    <gatha type="last">Sadesapara desaṭṭhā, bhayabhattī yathāmayi.</gatha>
    <hangnum nr="22"/>
    <gatha type="1"> Karissanti yathā vedaṃ, bhayaṃ tumhe jahissatha;</gatha>
    <gatha type="last">Tathā rattiyametāya, vibhātāmaya khaṇena me.</gatha>
    <hangnum nr="23"/>
    <gatha type="1"> Unnate dassayissāmi, buddhi sāhasavikkame;</gatha>
    <gatha type="last">Anudhāvati maṃ tāta, setehi yadi vo bhayaṃ.</gatha>
    <hangnum nr="24"/>
    <gatha type="1"> Purato hotha tumhehi, vatvā te gahitāyudho;</gatha>
    <gatha type="last">Sāhasekaraso vīro, tamhā nikkhamma gāmato.</gatha>
    <hangnum nr="25"/>
    <gatha type="1"> Udayā’calasīsaṭṭhaṃ, jetumādiccamaṇḍalaṃ;</gatha>
    <gatha type="last">Aparaṃ ravi bimbaṃva, pacchimā sā mukhoditaṃ.</gatha>
    <hangnum nr="26"/>
    <gatha type="1"> Tejasā pasarantena, janānaṃ pavikāsayaṃ;</gatha>
    <gatha type="last">Netambujavanaṃ pāto, badalatthalimāgami.</gatha>
    <hangnum nr="27"/>
    <gatha type="1"> Jaghasaṅkhassarenā’tha, senā nātho pabujjhiya;</gatha>
    <gatha type="last">Sañjātasambhamo ñatvā, rājaputtamupāgataṃ.</gatha>
    <hangnum nr="28"/>
    <gatha type="1"> Saddhiṃ  balena mahatā, padhuggammakatādaro;</gatha>
    <gatha type="last">Paṇāmamucitaṃ kattu-mānato vasudhātale.</gatha>
    <hangnum nr="29"/>
    <gatha type="1"> Amhākamesajīvanto, kiṃ nāmatthaṃ karissati;</gatha>
    <gatha type="last">Māretabbo’dhuneveti, passante samukhaṃ bhaṭe.</gatha>
    <hangnum nr="30"/>
    <gatha type="1"> Nevā’diṭṭhāparādhassa, maraṇaṃ puriso citaṃ;</gatha>
    <gatha type="last">Vadho virodhe sakkā’ti, iṅgitena nivāriya.</gatha>
    <hangnum nr="31"/>
    <gatha type="1"> Senāpatissa so hatthaṃ, gahetvā sīhasannibho;</gatha>
    <gatha type="last">Bhāsanto madhuraṃ vācaṃ, tassevā’gañchi mandiraṃ.</gatha>
    <hangnum nr="32"/>
    <gatha type="1"> Athassa gamanaṃ rañño, bhavitabbamajānatā;</gatha>
    <gatha type="last">Sarūpaṃ yāva jānāmi, tāvassete sahāgatā.</gatha>
    <hangnum nr="33"/>
    <gatha type="1"> Yathā na sahitā honti, ṭhapetabbā visuṃ visuṃ;</gatha>
    <gatha type="last">Kumāro’va mamāgāre, vasatū’ti vicintiya.</gatha>
    <hangnum nr="34"/>
    <gatha type="1"> Tathā senāpati katvā, vañcetuṃ taṃ mahāmatiṃ;</gatha>
    <gatha type="last">Dassetvā’ti thīsakkāraṃ, rañño dūte sa pesayi.</gatha>
    <hangnum nr="35"/>
    <gatha type="1"> Kumāro’tha viditvāna, tena taṃ vañcanaṃ kataṃ;</gatha>
    <gatha type="last">Kattabbametthā’katvāha, mudāsīno bhave yadi.</gatha>
    <hangnum nr="36"/>
    <gatha type="1"> Icchitatthassa nipphatti, na me jātu bhavissati;</gatha>
    <gatha type="last">Ayaṃ tāvā’dhunāvassaṃ, māretabboti cintiya.</gatha>
    <hangnum nr="37"/>
    <gatha type="1"> Sahāgataṃ payojetvā, ghātāpayi camūpatiṃ;</gatha>
    <gatha type="last">Hato senādhinātho’ti, mahantaṃ khubhitaṃ ahu.</gatha>
    <hangnum nr="38"/>
    <gatha type="1"> Senānāthabhaṭo eko, sutvā senāpatiṃ hataṃ;</gatha>
    <gatha type="last">Māraṇaṃ sāmino mayhaṃ, kiṃ nimittamīti bravi.</gatha>
    <hangnum nr="39"/>
    <gatha type="1"> Nettiṃ sapāṇī sahasā, kumāraṃ ṭhitamekakaṃ;</gatha>
    <gatha type="last">Abhidāvi sasāmissa, paricattattajīvino.</gatha>
    <hangnum nr="40"/>
    <gatha type="1"> Kumārassa mukhaṃ disvā, vedhamāno bhayena so;</gatha>
    <gatha type="last">Pure ṭhātumasakkonto, pādamūle tato sayi.</gatha>
    <hangnum nr="41"/>
    <gatha type="1"> Gaṇhathe’tantivacanā-kumārassa  puretaraṃ;</gatha>
    <gatha type="last">Tasseveko sahacaro, bhaṭametaṃ vighātayi.</gatha>
    <hangnum nr="42"/>
    <gatha type="1"> Niyogaṃ me vinā tena, kataṃ kammaṃ na yujjati;</gatha>
    <gatha type="last">Iti daṇḍanametassa, kārāpesiyathocitaṃ.</gatha>
    <hangnum nr="43"/>
    <gatha type="1"> Atha taṃ kālayambhūta-saṅkhobhamatibhiṃsanaṃ;</gatha>
    <gatha type="last">Bhamukkhipanamattena, rājaputto samaṃ nayi.</gatha>
    <hangnum nr="44"/>
    <gatha type="1"> Vīro yasodharadhano dhitimā kumāro;</gatha>
    <gatha type="2">Vīropakāracaturo varakittisāro;</gatha>
    <gatha type="3">Senindasañcitamanappadhanaṃ bhaṭānaṃ;</gatha>
    <gatha type="last">Sabbaṃ visajjayi yathāruciyā gahetuṃ.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Senāpativadho nāma</centered>
    <centered>Tisaṭṭhimo paricchedo.</centered>
  </text>
</tree>
