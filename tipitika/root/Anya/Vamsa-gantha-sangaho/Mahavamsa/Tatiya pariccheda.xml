<?xml version='1.0' encoding='UTF-8'?>
<tree text="Tatiya pariccheda" target="text">
  <text>
    <subhead>Paṭhamadhammasaṃgīti</subhead>
    <hangnum nr="1"/>
    <gatha type="1"> Pañcanetto  jino pañca-cattālīsasamā’samo;</gatha>
    <gatha type="last">Ṭhatvā sabbāni kiccāni, katvā lokassa sabbathā.</gatha>
    <hangnum nr="2"/>
    <gatha type="1"> Kusinārāyayamaka-sālānamantare vare;</gatha>
    <gatha type="last">Vesākhapuṇṇamāyaṃ so, dīpo lokassa nibbuto.</gatha>
    <hangnum nr="3"/>
    <gatha type="1"> Saṅkhyāpathamatikkantā, bhikkhū tattha samāgatā;</gatha>
    <gatha type="last">Khattiyā brāhmaṇā vassā, suddhā devā tatheva ca.</gatha>
    <hangnum nr="4"/>
    <gatha type="1"> Sattasatasahassāni, tesu pāmokkhabhikkhavo;</gatha>
    <gatha type="last">Thero mahākassapova, saṅghatthero tadā ahu.</gatha>
    <hangnum nr="5"/>
    <gatha type="1"> Satthusarīrasārīra-dhātukiccāni kāriya;</gatha>
    <gatha type="last">Icchanto so mahāthero, satthu dhammaciraṭṭhitiṃ.</gatha>
    <hangnum nr="6"/>
    <gatha type="1"> Lokanāthe dasabale, sattāhaparinibbute;</gatha>
    <gatha type="last">Dubbhāsitaṃ subhaddassa, buddhassa vacanaṃ saraṃ.</gatha>
    <hangnum nr="7"/>
    <gatha type="1"> Saraṃ cīvaradānañca, samatte ṭhapanaṃ tathā;</gatha>
    <gatha type="last">Saddhammaṭhapanatthāya, muninā’nuggahaṃ kataṃ.</gatha>
    <hangnum nr="8"/>
    <gatha type="1"> Kātuṃ saddhammasaṃgītiṃ, sambuddhānamate yati;</gatha>
    <gatha type="last">Navaṅgasāsanadhare, sabbaṅgasamupāgate.</gatha>
    <hangnum nr="9"/>
    <gatha type="1"> Bhikkhū pañcasateyeva, mahākhīṇāsave vare;</gatha>
    <gatha type="last">Sammanni ekenūne tu, ānandattherakāraṇā.</gatha>
    <hangnum nr="10"/>
    <gatha type="1"> Puna ānandattherā’pi, bhikkhūhi abhiyācito;</gatha>
    <gatha type="last">Sammanni kātuṃ saṃgītiṃ, sā na sakkā hi taṃ vinā.</gatha>
    <hangnum nr="11"/>
    <gatha type="1"> Sādhukīḷanasattāhaṃ, sattāhaṃ dhātubhājanaṃ;</gatha>
    <gatha type="last">Iccaddhamāsaṃ khepetvā, sabbalokānukampakā.</gatha>
    <hangnum nr="12"/>
    <gatha type="1"> Vassaṃ vasaṃ rājagahe, kassāma dhammasaṅgahaṃ;</gatha>
    <gatha type="last">Nāññehi tatta vatthabba-miti katvāna nicchayaṃ.</gatha>
    <hangnum nr="13"/>
    <gatha type="1"> Sokāturaṃ  tattha tattha, assāsento mahājanaṃ;</gatha>
    <gatha type="last">Jambudīpamhi te therā, vicaritvāna cārikaṃ.</gatha>
    <hangnum nr="14"/>
    <gatha type="1"> Āsaḷhisukkapakkhamhi, sukkapakkhaṭhitatthikā;</gatha>
    <gatha type="last">Upāgamuṃ rājagahaṃ, sampannacatupaccayaṃ.</gatha>
    <hangnum nr="15"/>
    <gatha type="1"> Tattheva vassūpagatā, te mahākassapādayo;</gatha>
    <gatha type="last">Therā thiraguṇūpetā, sambuddhamatakovidā.</gatha>
    <hangnum nr="16"/>
    <gatha type="1"> Vassānaṃ paṭhamaṃ māsaṃ, sabbasenāsanesu’pi;</gatha>
    <gatha type="last">Kāresuṃ paṭisaṅkhāraṃ, vatvānā’jātasattuno.</gatha>
    <hangnum nr="17"/>
    <gatha type="1"> Vihārapaṭisaṅkhāre, niṭṭhite ahu bhūpati;</gatha>
    <gatha type="last">Idāni dhammasaṃgītiṃ, karissāmi mayaṃ iti.</gatha>
    <hangnum nr="18"/>
    <gatha type="1"> Kattabbaṃ kintipuṭṭhassa, nisajjaṭhānamādisuṃ;</gatha>
    <gatha type="last">Rājā katthāti pucchitvā, vuttaṭhānamhi tehi so.</gatha>
    <hangnum nr="19"/>
    <gatha type="1"> Sīghaṃ vebhāraselassa, passe kāresi maṇḍapaṃ;</gatha>
    <gatha type="last">Sattapaṇṇiguhādvāre, rammaṃ devasabhopamaṃ.</gatha>
    <hangnum nr="20"/>
    <gatha type="1"> Sabbathā maṇḍayitvā taṃ, attharāpesi tattha so;</gatha>
    <gatha type="last">Bhikkhūnaṃ gaṇanāyeva, anagghattharaṇāni ca.</gatha>
    <hangnum nr="21"/>
    <gatha type="1"> Nissāya dakkhiṇaṃ bhāgaṃ, uttarāmukhamuttamaṃ;</gatha>
    <gatha type="last">Therāsanaṃ supaññattaṃ, āsi tattha mahārahaṃ.</gatha>
    <hangnum nr="22"/>
    <gatha type="1"> Tasmiṃ maṇḍapamajjhasmiṃ, puratthamukhamuttamaṃ;</gatha>
    <gatha type="last">Dhammāsanaṃ supaññattaṃ, ahosi sugatārahaṃ.</gatha>
    <hangnum nr="23"/>
    <gatha type="1"> Rājā’rocayi therānaṃ, kammaṃ no niṭṭhitaṃ iti;</gatha>
    <gatha type="last">Te therā theramānanda-mānandakaramabravuṃ.</gatha>
    <hangnum nr="24"/>
    <gatha type="1"> Sve sannipāto ānanda, sekhena gamanaṃ tahiṃ;</gatha>
    <gatha type="last">Na yuttante sadatthe tvaṃ, appamatto tato bhava.</gatha>
    <hangnum nr="25"/>
    <gatha type="1"> Iccevaṃ codito thero, katvāna vīriyaṃ samaṃ;</gatha>
    <gatha type="last">Iriyāpathato muttaṃ, arahattamapāpuṇi.</gatha>
    <hangnum nr="26"/>
    <gatha type="1"> Vassānaṃ dutiye māse, dutiye divase pana;</gatha>
    <gatha type="last">Rucire maṇḍape tasmiṃ, therā sannipatiṃsu te.</gatha>
    <hangnum nr="27"/>
    <gatha type="1"> Ṭhapetvā’nandattherassa, anucchavikamāsanaṃ;</gatha>
    <gatha type="last">Āsanesu nisīdiṃsu, arahanto yathārahaṃ.</gatha>
    <hangnum nr="28"/>
    <gatha type="1"> Thero’rahattapattiṃ  so, ñāpetuṃ tehi nāgamā;</gatha>
    <gatha type="last">Kuhiṃ ānandatthero’ti, vuccamāne tu kehici.</gatha>
    <hangnum nr="29"/>
    <gatha type="1"> Nimmujjitvā pathaviyā, gantvā jotipathena vā;</gatha>
    <gatha type="last">Nisīdi thero ānando, attano ṭhapitāsane.</gatha>
    <hangnum nr="30"/>
    <gatha type="1"> Upālithero vinaye, sesadhamme asesake;</gatha>
    <gatha type="last">Ānandattheramakaruṃ, sabbe therā dhurandhare.</gatha>
    <hangnum nr="31"/>
    <gatha type="1"> Mahāthero sakattānaṃ, vinayaṃ pucchituṃ sayaṃ;</gatha>
    <gatha type="last">Sammannu’pālithero ca, vissajjetuṃ tameva tu.</gatha>
    <hangnum nr="32"/>
    <gatha type="1"> Therāsane nisīditvā, vinayaṃ tamapucchi so;</gatha>
    <gatha type="last">Dhammāsane nisīditvā, vissajjesi tameva so.</gatha>
    <hangnum nr="33"/>
    <gatha type="1"> Vinayaññūnamaggena, vissajjitakamena te;</gatha>
    <gatha type="last">Sabbe sajjhāyamakaruṃ, vinayaṃ nayakovidā.</gatha>
    <hangnum nr="34"/>
    <gatha type="1"> Aggaṃ bahussutādīnaṃ, kosārakkhaṃ mahesino;</gatha>
    <gatha type="last">Sammannitvāna attānaṃ, thero dhammamapucchi so.</gatha>
    <hangnum nr="35"/>
    <gatha type="1"> Tathā sammanniya’ttānaṃ, dhammāsanāgato sayaṃ;</gatha>
    <gatha type="last">Vissajjesi tamānanda-tthero dhammamasesato.</gatha>
    <hangnum nr="36"/>
    <gatha type="1"> Vedehamuninā tena, vissajjitakamena te;</gatha>
    <gatha type="last">Sabbe sajjhāyamakaruṃ, dhammaṃ dhammatthakovidā.</gatha>
    <hangnum nr="37"/>
    <gatha type="1"> Evaṃ sattahi māsehi, dhammasaṃgīti niṭṭhitā;</gatha>
    <gatha type="last">Sabbalokahitatthāya, sabbalokahi tehi sā.</gatha>
    <hangnum nr="38"/>
    <gatha type="1"> Mahākassapatherena, idaṃ sugatasāsanaṃ;</gatha>
    <gatha type="last">Pañcavassasahassāni, samatthaṃ vattane kataṃ.</gatha>
    <hangnum nr="39"/>
    <gatha type="1"> Atīva jātapāmojjā, sandhārakajalantikā;</gatha>
    <gatha type="last">Saṃgītipariyosāne, chaddhākampi mahāmahī.</gatha>
    <hangnum nr="40"/>
    <gatha type="1"> Acchariyāni cā’hesuṃ, lokenekāninekadhā;</gatha>
    <gatha type="last">Thereheva katattā ca, theriyāyaṃ paramparā.</gatha>
    <hangnum nr="41"/>
    <gatha type="1"> Paṭhamaṃ saṅgahaṃ katvā, sabbalokahitaṃ bahuṃ;</gatha>
    <gatha type="last">Te yāvatāyukaṃ ṭhatvā, therā sabbepi nibbutā.</gatha>
    <hangnum nr="42"/>
    <gatha type="1"> Therā’pi  te matipadīpahatandhakārā,</gatha>
    <gatha type="2">Lokandhakārahananamhi mahāpadīpā;</gatha>
    <gatha type="3">Nibbāpitā maraṇaghoramahānilena,</gatha>
    <gatha type="last">Tenāpi jīvitamadaṃ matimā jaheyyāti.</gatha>
    <centered>Sujanappasādaṃsaṃvegatthāya kate mahāvaṃse</centered>
    <centered>Paṭhamadhammasaṃgītināma</centered>
    <centered>Tatiyo paricchedo.</centered>
  </text>
</tree>
