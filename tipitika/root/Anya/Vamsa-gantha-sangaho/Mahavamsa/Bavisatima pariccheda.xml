<?xml version='1.0' encoding='UTF-8'?>
<tree text="B&#x101;v&#x12B;satima pariccheda" target="text">
  <text>
    <subhead>Gāmaṇikumāra suti</subhead>
    <hangnum nr="1"/>
    <gatha type="1"> Eḷāraṃ ghātayitvāna, rājā’hu duṭṭhagāmaṇi;</gatha>
    <gatha type="last">Tadattha dīpanatthāya, anupubbakathā ayaṃ.</gatha>
    <hangnum nr="2"/>
    <gatha type="1"> Devānaṃ piyatissassa, rañño dutiyabhātiko;</gatha>
    <gatha type="last">Uparājā mahānāgo, nāmānu bhātuno piyo.</gatha>
    <hangnum nr="3"/>
    <gatha type="1"> Rañño devī saputtassa, bālā rajjābhikāmini;</gatha>
    <gatha type="last">Uparājavadhatthāya, jātacittā nirantaraṃ.</gatha>
    <hangnum nr="4"/>
    <gatha type="1"> Vāpiṃ taracchanāmaṃ sā, kārāpentassa pāhiṇi;</gatha>
    <gatha type="last">Ambaṃ visena yojetvā, ṭhapetvā ambamatthake.</gatha>
    <hangnum nr="5"/>
    <gatha type="1"> Tassā putto sahagato, uparājena bālako;</gatha>
    <gatha type="last">Bhājane vivaṭeyeva, taṃ ambaṃ khādiyā’mari.</gatha>
    <hangnum nr="6"/>
    <gatha type="1"> Uparājā tatoyeva, sadāra bala vāhano;</gatha>
    <gatha type="last">Rakkhihuṃ sakamattānaṃ, rohaṇā’bhimukho agā.</gatha>
    <hangnum nr="7"/>
    <gatha type="1"> Yaṭṭhālaya vihārasmiṃ, mahesī tassa gabbhinī;</gatha>
    <gatha type="last">Puttaṃ janesi so tassa, bhātu nāma makārayi.</gatha>
    <hangnum nr="8"/>
    <gatha type="1"> Tato  gantvā rohaṇaṃ so,</gatha>
    <gatha type="2">Issaro rohaṇe’khilo;</gatha>
    <gatha type="3">Mahā bhāgo mahā gāme,</gatha>
    <gatha type="last">Rajjaṃ kāresi khattiyo.</gatha>
    <hangnum nr="9"/>
    <gatha type="1"> Kāresi so nāgamahā-vihāraṃ sakanāmakaṃ;</gatha>
    <gatha type="last">Uddhakandarakādī ca, pihāre kārayī bahū.</gatha>
    <hangnum nr="10"/>
    <gatha type="1"> Yaṭṭhālaya katisso so, tassa putto tadaccaye;</gatha>
    <gatha type="last">Hattheva rajjaṃ kāresi, tassa putto’bhayo tathā.</gatha>
    <hangnum nr="11"/>
    <gatha type="1"> Goṭṭhābhayasuto kāka-vaṇṇatissoti vissuho;</gatha>
    <gatha type="last">Tadaccaye tattha rajjaṃ, so akāresi khattiyo.</gatha>
    <hangnum nr="12"/>
    <gatha type="1"> Vihāradevi nāmā’si, mahesī tassa rājino;</gatha>
    <gatha type="last">Saddhassa saddhāsampannā, dhītā kalyāṇi rājino.</gatha>
    <hangnum nr="13"/>
    <gatha type="1"> Kalyāṇiyaṃ narindo hi, tisso nāmāsi khattiyo;</gatha>
    <gatha type="last">Devisaññogajanita-ko potassa kaniṭṭhako.</gatha>
    <hangnum nr="14"/>
    <gatha type="1"> Bhīto tato palāyitvā, ayyauttiya nāmako;</gatha>
    <gatha type="last">Aññattha vasi so deso, tena taṃ nāmako ahu.</gatha>
    <hangnum nr="15"/>
    <gatha type="1"> Datvā rahassalekhaṃ so, bhikkhuvesadharaṃ naraṃ;</gatha>
    <gatha type="last">Pāhesi deviyā gantvā, rājadvāre ṭhito tuso.</gatha>
    <hangnum nr="16"/>
    <gatha type="1"> Rāja gehe arahatā, bhuñjamānena sabbadā;</gatha>
    <gatha type="last">Aññāyamāno therena, rañño gharamupāgami.</gatha>
    <hangnum nr="17"/>
    <gatha type="1"> Therena saddhiṃ bhuñjitvā, rañño saha viniggame;</gatha>
    <gatha type="last">Pātesi bhūmiyaṃ lekhaṃ, pekkhamānāya deviyā.</gatha>
    <hangnum nr="18"/>
    <gatha type="1"> Saddena tena rājānaṃ, nivattitvā vilokayaṃ;</gatha>
    <gatha type="last">Ñatvāna lekhasandesaṃ, kuddho therassa dummati.</gatha>
    <hangnum nr="19"/>
    <gatha type="1"> Theraṃ taṃ purisaṃ tañca, mārāpetvāna kodhasā;</gatha>
    <gatha type="last">Samuddasmiṃ khipāpesi, kujjhitvā tena devatā.</gatha>
    <hangnum nr="20"/>
    <gatha type="1"> Samuddeno’ttharā pesuṃ, taṃ desaṃ sotubhūpati;</gatha>
    <gatha type="last">Attano dhītaraṃ yuddhaṃ, deviṃ nāma surupiniṃ.</gatha>
    <hangnum nr="21"/>
    <gatha type="1"> Likhitvā rājadhītāti, sovaṇṇakkhaliyā lahuṃ;</gatha>
    <gatha type="last">Nisīdāpiya tattheva, samuddasmiṃ vissajjayi.</gatha>
    <hangnum nr="22"/>
    <gatha type="1"> Okkantaṃ  taṃ tato laṃke-kākavaṇṇo mahīpati;</gatha>
    <gatha type="last">Abhisecayi tenā’si, vihāropapadavhayā.</gatha>
    <hangnum nr="23"/>
    <gatha type="1"> Tissa mahāvihārañca, tathā cittalapabbataṃ;</gatha>
    <gatha type="last">Gamitthavāliṃ kuṭāliṃ, vihāre evamādike.</gatha>
    <hangnum nr="24"/>
    <gatha type="1"> Kāretvā supasannena, manasāratanattaye;</gatha>
    <gatha type="last">Upaṭṭhahi tadā saṅghaṃ, paccayehi catūhi so.</gatha>
    <hangnum nr="25"/>
    <gatha type="1"> Koṭipabbata nāmamhi, vihāre sīlavattimā;</gatha>
    <gatha type="last">Tadā ahu sāmaṇero, nānāpuññakaro sadā.</gatha>
    <hangnum nr="26"/>
    <gatha type="1"> Sukhenārohaṇatthāya, akāsa cetiyaṅgaṇe;</gatha>
    <gatha type="last">Ṭhapesi tīṇi pāsāṇe, pāsāṇa phalakāni so.</gatha>
    <hangnum nr="27"/>
    <gatha type="1"> Adā pānīya dānañca, vattaṃ saṅghassa cā’kari;</gatha>
    <gatha type="last">Sadā kilantakāyassa, tassā’bodho mahā ahu.</gatha>
    <hangnum nr="28"/>
    <gatha type="1"> Sivikāya kamānetvā, bhikkhavo katavedino;</gatha>
    <gatha type="last">Silāpassaya pariveṇe, tissārāme upaṭṭhahuṃ.</gatha>
    <hangnum nr="29"/>
    <gatha type="1"> Sadā vihāradevīsā, rājagehe susaṅkhate;</gatha>
    <gatha type="last">Purebhattaṃ mahādānaṃ, datvā saṅghassa saññatā.</gatha>
    <hangnum nr="30"/>
    <gatha type="1"> Pacchābhattaṃ gandhamālaṃ, bhesajjavasanāni ca;</gatha>
    <gatha type="last">Gāhayitvā gatā’rāmaṃ, sakkaroti yathārahaṃ.</gatha>
    <hangnum nr="31"/>
    <gatha type="1"> Tadā tatheva katvā sā, saṅghattherassa santike;</gatha>
    <gatha type="last">Nisīdi dhammaṃ desento, thero taṃ idha mabravi.</gatha>
    <hangnum nr="32"/>
    <gatha type="1"> ‘‘Mahāsampatti tumhehi, laddhā’yaṃ puññakammunā;</gatha>
    <gatha type="last">Appamādo’va kātabbo, puññakamme idānipi’’.</gatha>
    <hangnum nr="33"/>
    <gatha type="1"> Evaṃ vutte tu sā āha, ‘‘kiṃ sampatti ayaṃ idha;</gatha>
    <gatha type="last">Yesaṃ no dārakā natthi, vañjhāsampatti tena no’’.</gatha>
    <hangnum nr="34"/>
    <gatha type="1"> Chaḷabhiñño mahāthero, puttalābhamavekkhiya;</gatha>
    <gatha type="last">‘‘Gilānaṃ sāmaṇeraṃ taṃ, passadevī’’ti abravi.</gatha>
    <hangnum nr="35"/>
    <gatha type="1"> Sā gantvā’sanna maraṇaṃ, sāmaṇeramavoca taṃ;</gatha>
    <gatha type="last">‘‘Patthehi mama puttattaṃ, sampattī mahatī hi no’’.</gatha>
    <hangnum nr="36"/>
    <gatha type="1"> Na  icchatīti ñatvāna, tadatthaṃ mahatiṃ subhaṃ;</gatha>
    <gatha type="last">Pupphapūjaṃ kārayitvā, puna yāci sumedhasā.</gatha>
    <hangnum nr="37"/>
    <gatha type="1"> Evampa’nicchamānassa, atthāyu’pāyakovidā;</gatha>
    <gatha type="last">Nānā bhesajja vatthāni, saṅghe datvā’tha yācitaṃ.</gatha>
    <hangnum nr="38"/>
    <gatha type="1"> Patthesi so rājakulaṃ, sā taṃ ṭhānaṃ anekadhā;</gatha>
    <gatha type="last">Alaṅkaritvā vanditvā, yānamāruyha pakkami.</gatha>
    <hangnum nr="39"/>
    <gatha type="1"> Tato cuto sāmaṇero, gacchamānāya deviyā;</gatha>
    <gatha type="last">Tassā kucchimhi nibbatti, taṃ jāniya nivattisā.</gatha>
    <hangnum nr="40"/>
    <gatha type="1"> Rañño taṃ sāsanaṃ datvā, raññā saha punā’gamā;</gatha>
    <gatha type="last">Sarīrakiccaṃ kāretvā, sāmaṇerassu’bhopite.</gatha>
    <hangnum nr="41"/>
    <gatha type="1"> Tasmiṃyeva pariveṇe, vasantā santamānasā;</gatha>
    <gatha type="last">Mahādānaṃ pavattesuṃ, bhikkhusaṅghassa sabbadā.</gatha>
    <hangnum nr="42"/>
    <gatha type="1"> Tasse’vaṃ dohaḷo āhi, mahā puññāya mātuyā;</gatha>
    <gatha type="last">‘‘Usabhamattaṃ madhugaṇḍaṃ, katvā ussīsake sayaṃ.</gatha>
    <hangnum nr="43"/>
    <gatha type="1"> Vāmetarena passena, nipannāsayane subhe;</gatha>
    <gatha type="last">Dvādasannaṃ sahassānaṃ, bhikkhūnaṃ dinnasesakaṃ.</gatha>
    <hangnum nr="44"/>
    <gatha type="1"> Madhuṃ bhuñjitukāmā’si, atha eḷāra rājino;</gatha>
    <gatha type="last">Yodhāna maggayodhassa, sīsacchinnāsidevanaṃ.</gatha>
    <hangnum nr="45"/>
    <gatha type="1"> Tasseva sīse ṭhatvāna, pātuñceva akāmayi;</gatha>
    <gatha type="last">Anurādha purasseva, uppalakkhettato pana.</gatha>
    <hangnum nr="46"/>
    <gatha type="1"> Ānītuppalamālañca, amilā taṃ pilandhituṃ;</gatha>
    <gatha type="last">Taṃ devī rājino āha, nemitte pucchi bhūpati.</gatha>
    <hangnum nr="47"/>
    <gatha type="1"> Taṃ sutvā āhu nemittā, ‘‘deviputto nighātiya;</gatha>
    <gatha type="last">Damiḷe katve’karajjaṃ, sāsanaṃ jotayissati’’.</gatha>
    <hangnum nr="48"/>
    <gatha type="1"> Edisaṃ madhugaṇḍaṃ so, dasseti tassa īdisiṃ;</gatha>
    <gatha type="last">Sampattiṃ deti rājā’’ti, ghosāpesi mahīpati.</gatha>
    <hangnum nr="49"/>
    <gatha type="1"> Goṭṭhasamuddavelante, madhupuṇṇaṃ nikujjitaṃ;</gatha>
    <gatha type="last">Nāvaṃ ñatvāna ācikkhi, rañño janapade naro.</gatha>
    <hangnum nr="50"/>
    <gatha type="1"> Rājā  deviṃ tahiṃ netvā, maṇḍapamhi susaṅkhate;</gatha>
    <gatha type="last">Yathicchithaṃ tāya madhuṃ, paribhogamakārayi.</gatha>
    <hangnum nr="51"/>
    <gatha type="1"> Itare dohaḷe tassā, sampādetuṃ mahīpati;</gatha>
    <gatha type="last">Veḷusumana nāmaṃ taṃ, yodhaṃ tattha niyojayi.</gatha>
    <hangnum nr="52"/>
    <gatha type="1"> So’nurādhapuraṃ gantvā, rañño maṅgalavājino;</gatha>
    <gatha type="last">Gopakena akā mettiṃ, tassa kiccañca sabbadā.</gatha>
    <hangnum nr="53"/>
    <gatha type="1"> Tassa vissattha taṃ ñatvā, pātova uppalāna’siṃ;</gatha>
    <gatha type="last">Kadambanadiyā tīre, ṭhapetvāna asaṅkito.</gatha>
    <hangnum nr="54"/>
    <gatha type="1"> Assaṃ netvā tamāruyha, gaṇhitvāna uppalāna’siṃ;</gatha>
    <gatha type="last">Nivedayitvāna attānaṃ, assavegena pakkami.</gatha>
    <hangnum nr="55"/>
    <gatha type="1"> Sutvā rājā gahetuṃ taṃ, mahā yodhānapesayi;</gatha>
    <gatha type="last">Dutiyaṃ sammathaṃ assaṃ, āruyha sonudhāpitaṃ.</gatha>
    <hangnum nr="56"/>
    <gatha type="1"> So gumbanissito assa-piṭṭheyeva nisīdiya;</gatha>
    <gatha type="last">Entassa piṭṭhito tassa, ubbayhā’siṃ pasārayi.</gatha>
    <hangnum nr="57"/>
    <gatha type="1"> Assavegenayantassa, sīsaṃ chijja ubhohaye;</gatha>
    <gatha type="last">Sīsañcā’dāya sāyaṃ so, mahāgāmamupāgami.</gatha>
    <hangnum nr="58"/>
    <gatha type="1"> Dohaḷe te ca sā devī, paribhuñji yathāruci;</gatha>
    <gatha type="last">Rājā yodhassa sakkāraṃ, kārāpesi yathārahaṃ.</gatha>
    <hangnum nr="59"/>
    <gatha type="1"> Sā devī samaye dhaññaṃ, janayī puttamuttamaṃ;</gatha>
    <gatha type="last">Mahārājakule tasmiṃ, ānando ca mahā ahu.</gatha>
    <hangnum nr="60"/>
    <gatha type="1"> Tassa puññānubhāvena, tadaheva upāgamuṃ;</gatha>
    <gatha type="last">Nānāratanasampuṇṇā, sattanāvā tato tato.</gatha>
    <hangnum nr="61"/>
    <gatha type="1"> Tasseva puññatejena, chaddantakulato karī;</gatha>
    <gatha type="last">Hatthicchāpaṃ āharitvā, ṭhapetvā idha pakkami.</gatha>
    <hangnum nr="62"/>
    <gatha type="1"> Taṃ titthasaratīramhi, disvā gumbantare ṭhitaṃ;</gatha>
    <gatha type="last">Kaṇḍulavho bālisiko, rañño ācikkhi tāvade.</gatha>
    <hangnum nr="63"/>
    <gatha type="1"> Pesetvā’cariye rājā, tamāṇāpiya posayi;</gatha>
    <gatha type="last">Kaṇḍulo iti ñāyittha, diṭṭhattā kaṇḍulena so.</gatha>
    <hangnum nr="64"/>
    <gatha type="1"> ‘‘Suvaṇṇabhājanādīnaṃ , puṇṇā nāvā idhāgatā’’;</gatha>
    <gatha type="last">Iti rañño nivedasuṃ, rājā tānā’harāpayi.</gatha>
    <hangnum nr="65"/>
    <gatha type="1"> Puttassa nāmakaraṇe, maṅgalamhi mahīpati;</gatha>
    <gatha type="last">Dvādasa sahassasaṅkhaṃ, bhikkhusaṅghaṃ nimantiya.</gatha>
    <hangnum nr="66"/>
    <gatha type="1"> Evaṃ cintesi ‘‘yadime, putto laṃkātale’khile;</gatha>
    <gatha type="last">Rajjaṃ gahetvā sambuddha-sāsanaṃ jotayissati.</gatha>
    <hangnum nr="67"/>
    <gatha type="1"> Aṭṭhuttarasahassañca, bhikkhavo pavisantu ca;</gatha>
    <gatha type="last">Sabbe te uddhapattañca, cīvaraṃ pārapantu ca.</gatha>
    <hangnum nr="68"/>
    <gatha type="1"> Paṭhamaṃ dakkhiṇaṃ pādaṃ, ummāranto ṭhapentu ca;</gatha>
    <gatha type="last">Ekacchattayutaṃ dhamma-karaṇaṃ nīharantu ca.</gatha>
    <hangnum nr="69"/>
    <gatha type="1"> Gotamo nāma thero ca, patiggaṇhātu puttakaṃ;</gatha>
    <gatha type="last">So ca saraṇasikkhā yo, detu’’ sabbaṃ tathā ahu.</gatha>
    <hangnum nr="70"/>
    <gatha type="1"> Sabbaṃ nimittaṃ disvāna, tuṭṭhacitto mahīpati;</gatha>
    <gatha type="last">Datvā saṅghassa pāyāsaṃ, nāmaṃ puttassa kārayi.</gatha>
    <hangnum nr="71"/>
    <gatha type="1"> Mahāgāme nāyakattaṃ, pitunāmañca ekato;</gatha>
    <gatha type="last">Ubho katvāna ekajjhaṃ, gāmaṇiabhayo iti.</gatha>
    <hangnum nr="72"/>
    <gatha type="1"> Mahāgāmaṃ pavisitvā, navame divase tato;</gatha>
    <gatha type="last">Saṅgamaṃ deviyā kāsi, tena gabbhamagaṇhi sā.</gatha>
    <hangnum nr="73"/>
    <gatha type="1"> Kāle jātaṃ sutaṃ rājā, tissanāmaṃ akārayi;</gatha>
    <gatha type="last">Mahatā parihārena, ubhato vaḍḍhiṃsu dārakā.</gatha>
    <hangnum nr="74"/>
    <gatha type="1"> Sitthappavesamaṅgala-kāle dvinnampi sādaro;</gatha>
    <gatha type="last">Bhikkhusatānaṃ pañcanaṃ, dāpayitvāna pāyasaṃ.</gatha>
    <hangnum nr="75"/>
    <gatha type="1"> Tehi upaḍḍhe bhuttamhi, gahetvā thokathokakaṃ;</gatha>
    <gatha type="last">Sovaṇṇasarakene’saṃ, deviyā saha bhūpati.</gatha>
    <hangnum nr="76"/>
    <gatha type="1"> ‘‘Sambuddhasāsanaṃ tumhe, yadi chaḍḍetha puttakā;</gatha>
    <gatha type="last">Mā jīratu kucchigataṃ, idaṃ vo’’ti apāpayi.</gatha>
    <hangnum nr="77"/>
    <gatha type="1"> Viññāya bhāsitatthaṃ te, ubho rājakumārakā;</gatha>
    <gatha type="last">Pāyāsaṃ taṃ abhuñjiṃsu, tuṭṭhacittā’mataṃ viya.</gatha>
    <hangnum nr="78"/>
    <gatha type="1"> Dasa dvādasavassesu, tesu vīmaṃsanatthiko;</gatha>
    <gatha type="last">Tatheva bhikkhū bhojetvā, tesaṃ ucchiṭṭhamodanaṃ.</gatha>
    <hangnum nr="79"/>
    <gatha type="1"> Gāhayitvā  taṭṭakena, ṭhapāpetvā tadantike;</gatha>
    <gatha type="last">Tibhāgaṃ kārayitvāna, idha māha mahīpati.</gatha>
    <hangnum nr="80"/>
    <gatha type="1"> ‘‘Kuladevatānaṃ no tātā, bhikkhūnaṃ vimukhā mayaṃ;</gatha>
    <gatha type="last">Na hessāmā’’ti cintetvā, bhāgaṃ bhuñjathi’manti ca.</gatha>
    <hangnum nr="81"/>
    <gatha type="1"> ‘‘Dve bhātaro mayaṃ niccaṃ, aññamaññamadūbhakā;</gatha>
    <gatha type="last">Bhavissāmā’’ti cintetvā, bhāgaṃ bhuñjithi’manti ca.</gatha>
    <hangnum nr="82"/>
    <gatha type="1"> Amataṃ viya bhuñjiṃsu, te dve bhāge ubhopi ca;</gatha>
    <gatha type="last">‘‘Na yujjhissāma damiḷehi’’, iti bhuñjathi’maṃ iti.</gatha>
    <hangnum nr="83"/>
    <gatha type="1"> Evaṃ vuttetu tisso so, pāṇinā khipi bhojanaṃ;</gatha>
    <gatha type="last">Gāmaṇibhattapiṇḍaṃ tu, khipitvā sayanaṃ gato.</gatha>
    <hangnum nr="84"/>
    <gatha type="1"> Saṃkucitvā hatthapādaṃ, nipajji sayena sayaṃ;</gatha>
    <gatha type="last">Devī gantvā tosayantī, gāmaṇiṃ etadabravi.</gatha>
    <hangnum nr="85"/>
    <gatha type="1"> Pasāritaṅgo sayane, kiṃ nasesi sukhaṃ suta;</gatha>
    <gatha type="last">‘‘Gaṅgāpāramhi damīḷā, ito goṭṭhamahodadhi.</gatha>
    <hangnum nr="86"/>
    <gatha type="1"> Kathaṃ pasāritaṅgo’haṃ, nipajjāmī’ti so bravi;</gatha>
    <gatha type="last">Sutvāna tassādhippāyaṃ, tuṇhī āsi mahīpati.</gatha>
    <hangnum nr="87"/>
    <gatha type="1"> So kamenā’bhivaḍḍhanto, ahu soḷasavassiko;</gatha>
    <gatha type="last">Puññavā yasavā dhīmā, tejo balaparakkamo.</gatha>
    <hangnum nr="88"/>
    <gatha type="1"> Calācalāyaṃ gatiyañhi pāṇino,</gatha>
    <gatha type="2">Upenti puññena yathāruciṃ gatiṃ;</gatha>
    <gatha type="3">Itīti mantetvā satataṃ mahādaro,</gatha>
    <gatha type="last">Bhaveyya puññapacayamhi buddhimāti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Gāmaṇikumārasūti nāma</centered>
    <centered>Bāvīsatimo paricchedo.</centered>
  </text>
</tree>
