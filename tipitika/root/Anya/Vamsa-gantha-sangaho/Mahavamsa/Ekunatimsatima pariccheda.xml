<?xml version='1.0' encoding='UTF-8'?>
<tree text="Ek&#x16B;nati&#x1E43;satima pariccheda" target="text">
  <text>
    <subhead>Thūpārambho</subhead>
    <hangnum nr="1"/>
    <gatha type="1"> Evaṃ samatte sambhāre, vesākhapuṇṇamāsīyaṃ;</gatha>
    <gatha type="last">Patte visākhanakkhatte, mahāthūpatthamārabhi.</gatha>
    <hangnum nr="2"/>
    <gatha type="1"> Hāretvāna tahiṃ thūpaṃ, thūpaṭhānamakhāṇayi;</gatha>
    <gatha type="last">Satthahattho mahīpālo, thirī kātuṃ manekadhā.</gatha>
    <hangnum nr="3"/>
    <gatha type="1"> Yodhehi āharāpetvā, guḷapāsāṇake tahiṃ;</gatha>
    <gatha type="last">Kūṭehi āhanāpetvā, pāsāṇe cuṇṇite atha.</gatha>
    <hangnum nr="4"/>
    <gatha type="1"> Cammavanaddha pādehi, mahāhatthīhi maddayi;</gatha>
    <gatha type="last">Bhūmiyā thirībhāvatthaṃ, atthānatthavicakkhaṇo.</gatha>
    <hangnum nr="5"/>
    <gatha type="1"> Ākāsa gaṅgāpatita-ṭṭhāne satatatintake;</gatha>
    <gatha type="last">Mattikā sukhumā tattha, samantā tiṃ sayojane.</gatha>
    <hangnum nr="6"/>
    <gatha type="1"> Navanīta mattikā’tesā, sukhumattā papuccati;</gatha>
    <gatha type="last">Khīṇāsavā sāmaṇerā, mattikā āharuṃ tato.</gatha>
    <hangnum nr="7"/>
    <gatha type="1"> Mattikā attharāpesi, tattha pāsāṇakoṭṭime;</gatha>
    <gatha type="last">Iṭṭhakā attharāpesi, mattiko pariissaro.</gatha>
    <hangnum nr="8"/>
    <gatha type="1"> Tasso  parikharasudhaṃ, kuruvindaṃ tatopari;</gatha>
    <gatha type="last">Tasso pariayojālaṃ, marumbantu tatoparaṃ.</gatha>
    <hangnum nr="9"/>
    <gatha type="1"> Āhaṭaṃ sāmaṇerehi, himavantā sugandhakaṃ;</gatha>
    <gatha type="last">Santharāpesi bhūmindo, phaḷikantu tatopari.</gatha>
    <hangnum nr="10"/>
    <gatha type="1"> Sīlāyo santharāpesiccha phaḷikasantharo pari;</gatha>
    <gatha type="last">Sabbattha mattikākicce, navanītavhayā ahu.</gatha>
    <hangnum nr="11"/>
    <gatha type="1"> Niyyāsena kapiṭṭhassa, sannitena rasodake;</gatha>
    <gatha type="last">Aṭṭhaṅgulaṃ bahalaetā, lohapaṭṭaṃ sīlopari.</gatha>
    <hangnum nr="12"/>
    <gatha type="1"> Manosilāyatilate-lasannitāya tato pari;</gatha>
    <gatha type="last">Sattaṅgulaṃ sajjupaṭṭaṃ, santharesi rathesabho.</gatha>
    <hangnum nr="13"/>
    <gatha type="1"> Mahāthūpa patiṭṭhāna-ṭhāne evaṃ mahīpati;</gatha>
    <gatha type="last">Kāretvā parikammāni, vippasannena cetasā.</gatha>
    <hangnum nr="14"/>
    <gatha type="1"> Āsaḷhī sukkapakkhassa, divasamhi catuddase;</gatha>
    <gatha type="last">Kāretvā bhikkhusaṅghassa, sannipātamidaṃ vadi.</gatha>
    <hangnum nr="15"/>
    <gatha type="1"> Mahācetiya matthāya, bhadantāmaṅgaliṭṭhakaṃ;</gatha>
    <gatha type="last">Patiṭṭhāpessaṃ sve ettha, sabbo saṅgho sametuno.</gatha>
    <hangnum nr="16"/>
    <gatha type="1"> Buddha pūjā payogena, mahājanahītatthiko;</gatha>
    <gatha type="last">‘‘Mahājano’ posathiko, gandhamālādigaṇhiya.</gatha>
    <hangnum nr="17"/>
    <gatha type="1"> Mahāthūpa patiṭṭhāna-ṭhānaṃ yātu suve’’iti;</gatha>
    <gatha type="last">Cetiya ṭhāna bhūsāya, amacce ca niyojayi.</gatha>
    <hangnum nr="18"/>
    <gatha type="1"> Āṇāpitā narindena, munino piyagāravā;</gatha>
    <gatha type="last">Anekehi pakārehi, te taṃ ṭhānamalaṅkaruṃ.</gatha>
    <hangnum nr="19"/>
    <gatha type="1"> Nagaraṃ sakalañceva, maggañceva idhāgataṃ;</gatha>
    <gatha type="last">Anekehi pakārehi, alaṅkārayi bhūpati.</gatha>
    <hangnum nr="20"/>
    <gatha type="1"> Pabhāte ca catudvāre, nagarassa ṭhapāpayi;</gatha>
    <gatha type="last">Nahāpite nahāpake ca, appake ca bahūtathā.</gatha>
    <hangnum nr="21"/>
    <gatha type="1"> Vatthāni  gandhamālā ca, annāni madhurāni ca;</gatha>
    <gatha type="last">Mahājanatthaṃ bhūmindo, mahājanahite rato.</gatha>
    <hangnum nr="22"/>
    <gatha type="1"> Paṭiyattāni etāni, sādiyitvā yathāruci;</gatha>
    <gatha type="last">Porājānapadāceva thūpaṭhānamupāgamuṃ.</gatha>
    <hangnum nr="23"/>
    <gatha type="1"> Sumaṇḍitehi nekehi, ṭhānantara vidhānato;</gatha>
    <gatha type="last">Ārakkhito amaccehi, yathāṭhānaṃ mahīpati.</gatha>
    <hangnum nr="24"/>
    <gatha type="1"> Sumaṇḍitāhi nekāhi, devakaññūpamāhi ca;</gatha>
    <gatha type="last">Nāṭakīhi paribbuḷho, sumaṇḍita passādhito.</gatha>
    <hangnum nr="25"/>
    <gatha type="1"> Cattālīsa sahassehi, narehi parivārito;</gatha>
    <gatha type="last">Nānā tūriya saṅghuṭṭho, devarāja vilāsavā.</gatha>
    <hangnum nr="26"/>
    <gatha type="1"> Mahāthūpa patiṭṭhānaṃ, ṭhānāṭhāna vicakkhaṇo;</gatha>
    <gatha type="last">Aparaṇhe upāgañchi, nandayanto mahājanaṃ.</gatha>
    <hangnum nr="27"/>
    <gatha type="1"> Aṭṭhuttarasahassaṃ so, sāṭakāniṭṭhapāpiya;</gatha>
    <gatha type="last">Puṭabaddhāni majjhamhi, catupasse tato pana.</gatha>
    <hangnum nr="28"/>
    <gatha type="1"> Vatthāni rāsīṃkāresi, aenakāni mahīpati;</gatha>
    <gatha type="last">Madhusappi guḷādīhi ca, maṅgalatthaṃ ṭhapāpayi.</gatha>
    <hangnum nr="29"/>
    <gatha type="1"> Nānādesehipā’gañchuṃ, bahavo bhikkhavo idha;</gatha>
    <gatha type="last">Idha dīpaṭṭhasaṅghassa, kā kathāva idhāgame.</gatha>
    <hangnum nr="30"/>
    <gatha type="1"> Thero’ sīti sahassāni, bhikkhū ādāya āgamā;</gatha>
    <gatha type="last">Rājagahassa sāmantā, indagutto mahāgaṇī.</gatha>
    <hangnum nr="31"/>
    <gatha type="1"> Sahassāni’sipatanā, bhikkhūnaṃ dvādasā’diya;</gatha>
    <gatha type="last">Dhammaseno mahāthero, cetiyaṭhānamāgamā.</gatha>
    <hangnum nr="32"/>
    <gatha type="1"> Saṭṭhibhikkhusahassāni, ādāya idhamāgamā;</gatha>
    <gatha type="last">Pīyadassī mahāthero, jetārāma vihārato.</gatha>
    <hangnum nr="33"/>
    <gatha type="1"> Vesālī mahāvanato, theroru buddharakkhito;</gatha>
    <gatha type="last">Aṭṭhārasa sahassāni, bhikkhū ādāya āgamā.</gatha>
    <hangnum nr="34"/>
    <gatha type="1"> Kosambī ghositārāmā, theroru dhammarakkhito;</gatha>
    <gatha type="last">Tiṃsabhikkhusahassāni, ādāya idha āgamā.</gatha>
    <hangnum nr="35"/>
    <gatha type="1"> Ādāyujjenīyaṃ  thero, dakkhiṇa girito yati;</gatha>
    <gatha type="last">Cattārīsa sahassāni, agoru saṅgharakkhito.</gatha>
    <hangnum nr="36"/>
    <gatha type="1"> Bhikkhūnaṃ satasahassaṃ, saṭṭhasahassāni cā’diya;</gatha>
    <gatha type="last">Pupphapure’sokarāmā, thero mittiṇṇa nāmako.</gatha>
    <hangnum nr="37"/>
    <gatha type="1"> Duve satasahassāni, sahassāni asīti ca;</gatha>
    <gatha type="last">Bhikkhū gahetvānu’ttiṇṇo, thero kasmiramaṇḍalā.</gatha>
    <hangnum nr="38"/>
    <gatha type="1"> Cattārīsata sahassāni, sahassāni ca saṭṭhi ca;</gatha>
    <gatha type="last">Bhikkhū pallavabhogamhā, mahādevo mahāmatī.</gatha>
    <hangnum nr="39"/>
    <gatha type="1"> Yonanagarā’lasandāso, yona mahādhammarakkhito;</gatha>
    <gatha type="last">Thero tiṃsa sahassāni, bhikkhū ādāya āgamā.</gatha>
    <hangnum nr="40"/>
    <gatha type="1"> Vañjhāṭavivattaniyā, senāsanā tu uttaro;</gatha>
    <gatha type="last">Thero saṭṭhisahassāni, bhikkhū ādāya āgamā.</gatha>
    <hangnum nr="41"/>
    <gatha type="1"> Cittagutto mahāthero, bodhimaṇḍavihārato;</gatha>
    <gatha type="last">Tiṃsa bhikkhusahassāni, ādiyitvā idhāgamā.</gatha>
    <hangnum nr="42"/>
    <gatha type="1"> Candagutto mahāthero, vanavāsapadesato;</gatha>
    <gatha type="last">Āgāsīti sahassāni, ādiyitvā yatī idha.</gatha>
    <hangnum nr="43"/>
    <gatha type="1"> Sūriyaguttomahāthero, kelāsamhā vihārato;</gatha>
    <gatha type="last">Channavuti sahassāni, bhikkhūādāya āgamā.</gatha>
    <hangnum nr="44"/>
    <gatha type="1"> Bhikkhūnaṃ dīpavāsinaṃ, āgatānañca sabbaso;</gatha>
    <gatha type="last">Gaṇanāya paricchedo, porāṇehi na bhāsito.</gatha>
    <hangnum nr="45"/>
    <gatha type="1"> Samāgatānaṃ sabbesaṃ, bhikkhunaṃ taṃ samāgame;</gatha>
    <gatha type="last">Vuttā khīṇāsavāyeva, te channavutikoṭiyo.</gatha>
    <hangnum nr="46"/>
    <gatha type="1"> Te mahācetiyaṭhānaṃ, parivāretvā yathārahaṃ;</gatha>
    <gatha type="last">Majjhe ṭhapetvā okāsaṃ, rañño aṭṭhaṃsu bhikkhavo.</gatha>
    <hangnum nr="47"/>
    <gatha type="1"> Pavisitvā tahiṃ rājā, bhikkhusaṅghaṃ tathā ṭhitaṃ;</gatha>
    <gatha type="last">Disvā pasannacittena, vanditvā haṭṭhamānaso.</gatha>
    <hangnum nr="48"/>
    <gatha type="1"> Gandhamālāhi pūjetvā, katvāna tipadakkhiṇaṃ;</gatha>
    <gatha type="last">Majjhe puṇṇaghaṭaṭhānaṃ, pavisitvā samaṅgalaṃ.</gatha>
    <hangnum nr="49"/>
    <gatha type="1"> Suvaṇṇakhīle  paṭimukkaṃ, paribbhamanadaṇḍakaṃ;</gatha>
    <gatha type="last">Rājatena kataṃ suddhaṃ, suddhapīti balodayo.</gatha>
    <hangnum nr="50"/>
    <gatha type="1"> Gāhayitvā amaccena, maṇḍitena sujātinā;</gatha>
    <gatha type="last">Abhimaṅgalabhūtena, bhūtabhūtiparāyaṇo.</gatha>
    <hangnum nr="51"/>
    <gatha type="1"> Mahantaṃ cetiyāvaṭṭaṃ, kāretuṃ katanicchayo;</gatha>
    <gatha type="last">Bhamāpayitu māraddho, parikammita bhūmiyaṃ.</gatha>
    <hangnum nr="52"/>
    <gatha type="1"> Siddhattho nāma nāmena, mahāthero mahiddhiko;</gatha>
    <gatha type="last">Tathākarontaṃ rājānaṃ, dīghadassī nivārayi.</gatha>
    <hangnum nr="53"/>
    <gatha type="1"> ‘‘Evaṃ mahantaṃ thūpañca, ayaṃ rājā’rabhissati;</gatha>
    <gatha type="last">Thūpe aniṭṭhiteyeva, maraṇaṃ assa hessati.</gatha>
    <hangnum nr="54"/>
    <gatha type="1"> Bhavissati mahanto ca, thūpoduppaṭisaṅkharo;</gatha>
    <gatha type="last">Iti so nāgataṃ passaṃ, mahantattaṃ nivārayi.</gatha>
    <hangnum nr="55"/>
    <gatha type="1"> Saṅghassa ca anuññāya, thero sambhāvanāyaca;</gatha>
    <gatha type="last">Mahantaṃ kattukāmo’pi, gaṇhitvā therabhāsitaṃ.</gatha>
    <hangnum nr="56"/>
    <gatha type="1"> Therassa upadesena, tassa rājā akārayi;</gatha>
    <gatha type="last">Majjhimaṃ cetiyāvaṭṭaṃ, patiṭṭhāpetumiṭṭhikā.</gatha>
    <hangnum nr="57"/>
    <gatha type="1"> Sovaṇṇarajate ceva, ghaṭe majjheṭṭhapāpayi;</gatha>
    <gatha type="last">Aṭṭhaṭṭha aṭṭhitussāho, parivāriya te pana.</gatha>
    <hangnum nr="58"/>
    <gatha type="1"> Aṭṭhuttarasahassañca, ṭhapāpesi nave ghaṭe;</gatha>
    <gatha type="last">Aṭṭhuttare aṭṭhuttare, vatthānaṃ tu sate pana.</gatha>
    <hangnum nr="59"/>
    <gatha type="1"> Iṭṭhikāpavarā aṭṭha, ṭhapāpesi visuṃ visuṃ;</gatha>
    <gatha type="last">Sammatena amaccena, bhūsitena anekadhā.</gatha>
    <hangnum nr="60"/>
    <gatha type="1"> Tato ekaṃ gāhayitvā, nānāmaṅgalasaṅkhate;</gatha>
    <gatha type="last">Puritthimadisābhāge, paṭhamaṃ maṅgalitthikaṃ.</gatha>
    <hangnum nr="61"/>
    <gatha type="1"> Patiṭṭhāpesi sakkaccaṃ, manuññe gandhakaddame;</gatha>
    <gatha type="last">Jātisumana pupphesu, pūjitesu tahiṃ pana.</gatha>
    <hangnum nr="62"/>
    <gatha type="1"> Ahosi puthavīkampo, sesā sattāpi sattahi;</gatha>
    <gatha type="last">Pattiṭṭhāpesa’ maccehi, maṅgalāni ca kārayi.</gatha>
    <hangnum nr="63"/>
    <gatha type="1"> Evaṃ  asāḷhamāsassa, sukkapakkhe’bhisammate;</gatha>
    <gatha type="last">Uposathe pannarase, patiṭṭhāpesi iṭṭhikā.</gatha>
    <hangnum nr="64"/>
    <gatha type="1"> Catuddisaṃ ṭhite tattha, mahāthere anāsave;</gatha>
    <gatha type="last">Vanditvā pūjayitvā ca, suppatito kamena so.</gatha>
    <hangnum nr="65"/>
    <gatha type="1"> Pubbuttaraṃ disaṃ gantvā, piyadassiṃ anāsavaṃ;</gatha>
    <gatha type="last">Vanditvāna mahātheraṃ, aṭṭhāsi tassa santike.</gatha>
    <hangnum nr="66"/>
    <gatha type="1"> Maṅgalaṃ tattha vaḍḍhento, tassa dhammamabhāsiso;</gatha>
    <gatha type="last">Therassa desanā tassa, janassā’hosi sātthikā.</gatha>
    <hangnum nr="67"/>
    <gatha type="1"> Cattālīsasahassānaṃ, dhammābhisamayo ahu;</gatha>
    <gatha type="last">Cattālīsasahassānaṃ, sotāpattiphalaṃ ahu.</gatha>
    <hangnum nr="68"/>
    <gatha type="1"> Sahassaṃ sakadāgāmi, anāgāmi ca tattakā;</gatha>
    <gatha type="last">Sahassaṃyeva arahanto, tattha’hesuṃ gihījanā.</gatha>
    <hangnum nr="69"/>
    <gatha type="1"> Aṭṭhārasasahassāni, bhikkhūbhikkhuniyo pana;</gatha>
    <gatha type="last">Cuddaseva sahassāni, arahatte patiṭṭhayuṃ.</gatha>
    <hangnum nr="70"/>
    <gatha type="1"> Evampapasannamatimā ratanattayamhi,</gatha>
    <gatha type="2">Cāgāmimuttamanasājanatāhi tena;</gatha>
    <gatha type="3">Lokatthasiddhi paramā bhavatīti ñatvā,</gatha>
    <gatha type="last">Saddhādinekaguṇayoga ratiṃ kareyyāti.</gatha>
    <centered>Sujanappasādasaṃ vegatthāya kate mahāvaṃse</centered>
    <centered>Thūpārambho nāma</centered>
    <centered>Ekūnatiṃsatimo paricchedo.</centered>
  </text>
</tree>
