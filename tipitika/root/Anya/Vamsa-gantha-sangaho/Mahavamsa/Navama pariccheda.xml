<?xml version='1.0' encoding='UTF-8'?>
<tree text="Navama pariccheda" target="text">
  <text>
    <subhead>Abhayābhiseko</subhead>
    <hangnum nr="1"/>
    <gatha type="1"> Mahesī janayī putte, dasa ekañca dhītaraṃ;</gatha>
    <gatha type="last">Sabbajeṭṭho’bhayo nāma, cittānāma kaniṭṭhikā.</gatha>
    <hangnum nr="2"/>
    <gatha type="1"> Passitvā taṃ viyākaṃsu, brāhmaṇā mantapāragā;</gatha>
    <gatha type="last">‘‘Rajjahetu suto assā, ghātayissati mātule’’.</gatha>
    <hangnum nr="3"/>
    <gatha type="1"> Ghātessāmi kaniṭṭhinti, nicchite bhātarā’bhayo;</gatha>
    <gatha type="last">Vāresi kāle vāsesuṃ, gehaṃ taṃ ekathuṇike.</gatha>
    <hangnum nr="4"/>
    <gatha type="1"> Rañño ca sirigabbhena, tassa dvāramakārayuṃ;</gatha>
    <gatha type="last">Anto ṭhapesuṃ ekañca, dāsiṃ narasataṃ bahi.</gatha>
    <hangnum nr="5"/>
    <gatha type="1"> Rūpenu’mmādayī nare, diṭṭhamattāva sāyato;</gatha>
    <gatha type="last">Tato ummādacittā’ti, nāmaṃ sopapadaṃ labhi.</gatha>
    <hangnum nr="6"/>
    <gatha type="1"> Sutvāna laṃkāgamanaṃ, bhaddakaccānadeviyā;</gatha>
    <gatha type="last">Mātarā coditā puttā, ṭhapetve’kañca āgamuṃ.</gatha>
    <hangnum nr="7"/>
    <gatha type="1"> Disvāna te paṇḍuvāsu-devaṃ laṅkindamāgatā;</gatha>
    <gatha type="last">Disvāna taṃ kaniṭṭhiñca, roditvā saha tāya ca.</gatha>
    <hangnum nr="8"/>
    <gatha type="1"> Raññā sukatasakkārā, rañño’nuññāya cārikaṃ;</gatha>
    <gatha type="last">Cariṃsu laṃkādīpamhi, nivasuñca yathāruciṃ.</gatha>
    <hangnum nr="9"/>
    <gatha type="1"> Rāmena  vusitaṭhānaṃ, rāmagoṇanti vuccati;</gatha>
    <gatha type="last">Uruvelā’nurādhānaṃ, nivāsā ca tathā tathā.</gatha>
    <hangnum nr="10"/>
    <gatha type="1"> Tathā vijitadīghāyu-rohaṇānaṃ nivāsakā;</gatha>
    <gatha type="last">Vijitagāmo dīghāyu-rohaṇanti ca vuccati.</gatha>
    <hangnum nr="11"/>
    <gatha type="1"> Kāresi anurādho so, vāpiṃ dakkhiṇato tato;</gatha>
    <gatha type="last">Kārāpetvā rājagehaṃ, tattha vāsamakappayī.</gatha>
    <hangnum nr="12"/>
    <gatha type="1"> Mahārājā paṇḍuvāsu-devo jaṭṭhasutaṃ sakaṃ;</gatha>
    <gatha type="last">Abhayaṃ uparajjamhi, kāle samabhisecayi.</gatha>
    <hangnum nr="13"/>
    <gatha type="1"> Dīghāyussa kumārassa, tanayo dīghagāmaṇi;</gatha>
    <gatha type="last">Sutvā ummādacittaṃ taṃ, tassaṃ jātakutūhalo.</gatha>
    <hangnum nr="14"/>
    <gatha type="1"> Gahetvā’patissa gāmaṃ, taṃ apassi manujādhipaṃ;</gatha>
    <gatha type="last">Adā sahoparājena, rājupaṭṭhānamassaso.</gatha>
    <hangnum nr="15"/>
    <gatha type="1"> Gavakkhābhimukhaṭṭhāne, taṃ upecca ṭhitaṃ tusā;</gatha>
    <gatha type="last">Disvāna gāmiṇiṃ cittā, rattacittā’ha dāsikaṃ.</gatha>
    <hangnum nr="16"/>
    <gatha type="1"> ‘‘Ko eso’’ti tato sutvā,</gatha>
    <gatha type="2">Mātulassa sutoiti;</gatha>
    <gatha type="3">Dāsiṃ tattha niyojesi,</gatha>
    <gatha type="last">Saddhiṃkatvāna so tato.</gatha>
    <hangnum nr="17"/>
    <gatha type="1"> Gavakkhamhi ḍasāpetvā, rattiṃ kakkaṭayantakaṃ;</gatha>
    <gatha type="last">Āruyha chindayitvāna, kavāṭaṃ tena pāvisi.</gatha>
    <hangnum nr="18"/>
    <gatha type="1"> Tāya saddhiṃ vasitvāna, paccūseyeva nikkhami;</gatha>
    <gatha type="last">Evaṃ niccaṃ vasī tattha, chiddābhāvā apākaṭo.</gatha>
    <hangnum nr="19"/>
    <gatha type="1"> Sā tena aggahī gabbhaṃ, gabbhe pariṇate tato;</gatha>
    <gatha type="last">Mātu ārocayī dāsī, mātā pucchiya dhītaraṃ.</gatha>
    <hangnum nr="20"/>
    <gatha type="1"> Rañño ārocayī rājā, amantetvā sute’brahmā;</gatha>
    <gatha type="last">Posiyoso’pi amhehi, deva tasseva taṃ iti.</gatha>
    <hangnum nr="21"/>
    <gatha type="1"> Putto ce mārayissāma, ta’nti tassa adaṃsu taṃ;</gatha>
    <gatha type="last">Sā sūtikālasampatte, sūti gehañca pāvisiṃ.</gatha>
    <hangnum nr="22"/>
    <gatha type="1"> Saṅkitvā  gopakaṃ cittaṃ, kālavelañca dāsakaṃ;</gatha>
    <gatha type="last">Tasmiṃ kamme nissāyā’ti, gāmaṇi paricārake.</gatha>
    <hangnum nr="23"/>
    <gatha type="1"> Te paṭiññaṃ adente te, rājaputtā aghātayuṃ;</gatha>
    <gatha type="last">Yakkhā hutvāna rakkhiṃsu, ubho gabbhe kumārakaṃ.</gatha>
    <hangnum nr="24"/>
    <gatha type="1"> Aññaṃ upavijaññaṃ sā, sallakkhā pesi dāsiyā;</gatha>
    <gatha type="last">Cittā sā janayī puttaṃ, sā itthi pana dhītaraṃ.</gatha>
    <hangnum nr="25"/>
    <gatha type="1"> Cittaṃ sahassaṃ dāpetvā, tassā puttaṃ sakampi ca;</gatha>
    <gatha type="last">Āṇāpetvā dhītaraṃ taṃ, nipajjāpesi santike.</gatha>
    <hangnum nr="26"/>
    <gatha type="1"> Dhītā laddhā’ti sutvāna, tuṭṭhā rājasutā ahuṃ;</gatha>
    <gatha type="last">Mātā ca mātumātā ca, ubho pana kumārakaṃ.</gatha>
    <hangnum nr="27"/>
    <gatha type="1"> Mātāmahassa nāmañca, jeṭṭhassa mātulassa ca;</gatha>
    <gatha type="last">Ekaṃ katvā tamakaruṃ, paṇḍukābhayanāmakaṃ.</gatha>
    <hangnum nr="28"/>
    <gatha type="1"> Laṃkā pālo paṇḍuvāsu-devo rajjamakārayi;</gatha>
    <gatha type="last">Tiṃsa vassamhi jātamhi, mato so paṇḍukābhaye.</gatha>
    <hangnum nr="29"/>
    <gatha type="1"> Tasmiṃ matasmiṃ manujādhipasmiṃ,</gatha>
    <gatha type="2">Sabbe samāgamma narindaputtā;</gatha>
    <gatha type="3">Tassābhayassābhayadassa bhātu,</gatha>
    <gatha type="last">Rājābhisekaṃ akaruṃ uḷārāti.</gatha>
    <centered>Sujanappasāda saṃvegatthāya kate mahāvaṃse</centered>
    <centered>Abhayābhiseko nāma</centered>
    <centered>Navamo paricchedo.</centered>
  </text>
</tree>
