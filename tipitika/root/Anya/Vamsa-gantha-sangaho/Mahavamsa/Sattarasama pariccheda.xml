<?xml version='1.0' encoding='UTF-8'?>
<tree text="Sattarasama pariccheda" target="text">
  <text>
    <subhead>Dhātuāgamano</subhead>
    <hangnum nr="1"/>
    <gatha type="1"> Vutthavasso pavāretvā, kattikapuṇṇamāsiyaṃ;</gatha>
    <gatha type="last">Avoce’daṃ mahārājaṃ, mahāthero mahāmati.</gatha>
    <hangnum nr="2"/>
    <gatha type="1"> Ciradiṭṭho hi sambuddho, satthā no manujādhipa;</gatha>
    <gatha type="last">Anāthavāsaṃ avasimha, natthi no pūjiyaṃ idha.</gatha>
    <hangnum nr="3"/>
    <gatha type="1"> ‘‘Bhāsittha nanu bhanteme, sambuddho nibbuto’’ iti;</gatha>
    <gatha type="last">Āha dhātūsu diṭṭhesu, diṭṭho hoti jino’’ iti.</gatha>
    <hangnum nr="4"/>
    <gatha type="1"> Vidito  vo adhippāyo, thūpassa kāraṇe mayā;</gatha>
    <gatha type="last">Kāressāmi ahaṃ thūpaṃ, tumhe jānātha dhātuyo.</gatha>
    <hangnum nr="5"/>
    <gatha type="1"> Mantehi sumanenāti, thero rājānamabravi;</gatha>
    <gatha type="last">Rājā’ha sāmaṇeraṃ taṃ, kuto lacchāma dhātuyo.</gatha>
    <hangnum nr="6"/>
    <gatha type="1"> Vibhūsayitvā nagaraṃ, maggañca manujādhipa;</gatha>
    <gatha type="last">Uposathī sapariso, hatthiṃ āruyha maṅgalaṃ.</gatha>
    <hangnum nr="7"/>
    <gatha type="1"> Setacchattaṃ dhārayanto, tālāvacarasaṃhito;</gatha>
    <gatha type="last">Mahānāgavanuyyānaṃ, sāyanhasamaye vaja.</gatha>
    <hangnum nr="8"/>
    <gatha type="1"> Dhātubhedaññuno rāja, dhātuyo tattha lacchasi;</gatha>
    <gatha type="last">Icchāha sāmaṇero so, sumano taṃ sumānasaṃ.</gatha>
    <hangnum nr="9"/>
    <gatha type="1"> Thero’tha rājakulato, gantvā cetiyapabbataṃ;</gatha>
    <gatha type="last">Āmantiya sāmaṇeraṃ, sumanaṃ sumano gatiṃ.</gatha>
    <hangnum nr="10"/>
    <gatha type="1"> Ehi tvaṃ bhadra sumana, gantvā pupphapuraṃ varaṃ;</gatha>
    <gatha type="last">Ayyakaṃ te mahārājaṃ, evaṃ no vacanaṃ vada.</gatha>
    <hangnum nr="11"/>
    <gatha type="1"> Sahāyo te mahārāja, mahārājā maruppiyo;</gatha>
    <gatha type="last">Pasanno buddhasamaye, thūpaṃ kāretumicchati.</gatha>
    <hangnum nr="12"/>
    <gatha type="1"> Munino dhātuyo dehi, pattaṃ bhuttañca satthunā;</gatha>
    <gatha type="last">Sarīradhātuyo santi, bahavo hi tavantike.</gatha>
    <hangnum nr="13"/>
    <gatha type="1"> Pattapūrā gahetvā tā, gantvā devapuraṃ varaṃ;</gatha>
    <gatha type="last">Sakkaṃ devānamindaṃ taṃ, evaṃ no vacanaṃ vada.</gatha>
    <hangnum nr="14"/>
    <gatha type="1"> Tilokadakkhiṇeyyassa, dāṭhādhātu ca dakkhiṇā;</gatha>
    <gatha type="last">Tavantikamhi devinda, dakkhiṇakkhakadhātu ca.</gatha>
    <hangnum nr="15"/>
    <gatha type="1"> Dāṭhaṃ tvameva pūjehi, akkhakaṃ dehi satthuno;</gatha>
    <gatha type="last">Laṃkādīpassa kiccesu, māpamajja surādhipa.</gatha>
    <hangnum nr="16"/>
    <gatha type="1"> ‘‘Evaṃ bhante’’ti vatvā so, sāmaṇero mahiddhiko;</gatha>
    <gatha type="last">Taṅkhaṇaṃyeva agamā, dhammāsokassa santikaṃ.</gatha>
    <hangnum nr="17"/>
    <gatha type="1"> Sālamūlamhi ṭhapitaṃ, mahābodhiṃ tahiṃ sutaṃ;</gatha>
    <gatha type="last">Kattikacchaṇapūjāhi, pūjiyaṃ tañca addasa.</gatha>
    <hangnum nr="18"/>
    <gatha type="1"> Therassa  vacanaṃ vatvā, rājato laddhadhātuyo;</gatha>
    <gatha type="last">Pattapūraṃ gahetvāna, himavantamupāgami.</gatha>
    <hangnum nr="19"/>
    <gatha type="1"> Himavante ṭhapetvāna, sadhātuṃ pattamuttamaṃ;</gatha>
    <gatha type="last">Devindasantikaṃ gantvā, therassa vacanaṃ bhaṇi.</gatha>
    <hangnum nr="20"/>
    <gatha type="1"> Cūḷāmaṇi cetiyamhā, gahetvā dakkhiṇakkhakaṃ;</gatha>
    <gatha type="last">Sāmaṇerassa pādāsi, sakko devānamissaro.</gatha>
    <hangnum nr="21"/>
    <gatha type="1"> Taṃ dhātuṃ dhātupattañca, ādāya sumano tato;</gatha>
    <gatha type="last">Āgamma cetiyagiriṃ, therassa’dāsi taṃ yati.</gatha>
    <hangnum nr="22"/>
    <gatha type="1"> Mahānāgavanuyyānaṃ, vuttenā vidhinā’gamā;</gatha>
    <gatha type="last">Sāyanhāsamaye rājā, rājasenā purakkhato.</gatha>
    <hangnum nr="23"/>
    <gatha type="1"> Ṭhapesi dhātuyo sabbā, thero tattheva pabbate;</gatha>
    <gatha type="last">Missakaṃ pabbataṃ tasmā, āhu cetiya pabbataṃ.</gatha>
    <hangnum nr="24"/>
    <gatha type="1"> Ṭhapetvā dhātupattaṃ taṃ, thero cetiyapabbate;</gatha>
    <gatha type="last">Gahetvā akkhakaṃ dhātuṃ, saṅketaṃ sagaṇo’gamā.</gatha>
    <hangnum nr="25"/>
    <gatha type="1"> Sacāyaṃ munino dhātu, chattaṃ namatu me sayaṃ;</gatha>
    <gatha type="last">Jaṇṇukehi karīdhātu, dhātucaṅkoṭako ayaṃ.</gatha>
    <hangnum nr="26"/>
    <gatha type="1"> Sirasmiṃ me patiṭṭhātu, āgamma saha dhātuko;</gatha>
    <gatha type="last">Iti rājā vicintesi, cintitaṃ taṃ tathā ahu.</gatha>
    <hangnum nr="27"/>
    <gatha type="1"> Amatenā’bhisittova, ahu haṭṭho’ti bhūpati;</gatha>
    <gatha type="last">Sīsato taṃ gahetvāna, hatthikkhandhe ṭhapesitaṃ.</gatha>
    <hangnum nr="28"/>
    <gatha type="1"> Haṭṭho hattī kuñcanādaṃ, akā kampittha medinī;</gatha>
    <gatha type="last">Tato nāgo nivattitvā, sathera balavāhano.</gatha>
    <hangnum nr="29"/>
    <gatha type="1"> Puratthimena dvārena, pavisitvā puraṃ subhaṃ;</gatha>
    <gatha type="last">Dakkhiṇena ca dvārena, nikkhamitvā tato puna.</gatha>
    <hangnum nr="30"/>
    <gatha type="1"> Thūpārāme cetiyassa, ṭhānato pacchato kataṃ;</gatha>
    <gatha type="last">Pamojavatthuṃ gantvāna, bodhiṭhāne nivattiya.</gatha>
    <hangnum nr="31"/>
    <gatha type="1"> Puratthāvadano aṭhā, thūpaṭhānaṃ tadā hitaṃ;</gatha>
    <gatha type="last">Kadambapupphaādāri-vallīhi citakaṃ ahu.</gatha>
    <hangnum nr="32"/>
    <gatha type="1"> Manussadevo  devehi, taṃ ṭhānaṃ rakkhitaṃ suciṃ;</gatha>
    <gatha type="last">Sodhāpetvā bhūsayitvā, taṅkhaṇaṃyeva sādhukaṃ.</gatha>
    <hangnum nr="33"/>
    <gatha type="1"> Dhātuṃ oropanatthāya, ārabhī hatthikkhandhato;</gatha>
    <gatha type="last">Nāgo na icchitaṃ rājā, theraṃ pucchittha taṃ manaṃ.</gatha>
    <hangnum nr="34"/>
    <gatha type="1"> Attano khandhasamake, ṭhāne ṭhapanamicchati;</gatha>
    <gatha type="last">Dhātuoropanaṃ tena, na iṭṭhamī’ti so bravi.</gatha>
    <hangnum nr="35"/>
    <gatha type="1"> Āṇāpetvā khaṇaṃyeva,</gatha>
    <gatha type="2">Sukkhāto’bhayavāpito;</gatha>
    <gatha type="3">Sukkhakaddama khaṇḍehi,</gatha>
    <gatha type="last">Citā petvāna taṃ samaṃ.</gatha>
    <hangnum nr="36"/>
    <gatha type="1"> Alaṅkaritvāna bahudhā, rājā taṃ ṭhānamuttamaṃ;</gatha>
    <gatha type="last">Oropetvā hatthikkhandhā, dhātuṃ tattha ṭhapesitaṃ.</gatha>
    <hangnum nr="37"/>
    <gatha type="1"> Dhātārakkhaṃ saṃvidhāya, ṭhapetvā tattha hatthinaṃ;</gatha>
    <gatha type="last">Dhātuthūpassa karaṇe, rājā turitamānaso.</gatha>
    <hangnum nr="38"/>
    <gatha type="1"> Bahū manusse yojetvā, itthikākaraṇe lahuṃ;</gatha>
    <gatha type="last">Dhātukiccaṃ vicintento, sāmacco pāvisī puraṃ.</gatha>
    <hangnum nr="39"/>
    <gatha type="1"> Mahāmahindatthero tu, mahā meghavanaṃ subhaṃ;</gatha>
    <gatha type="last">Sagaṇo abhigantvāna, tattha vāsamakappayi.</gatha>
    <hangnum nr="40"/>
    <gatha type="1"> Rattiṃ nāgo’nupariyāti, taṃ ṭhānaṃ so sadhātu kaṃ;</gatha>
    <gatha type="last">Bodhiṭhānamhi sālāya, divāṭhāti sadhātuko.</gatha>
    <hangnum nr="41"/>
    <gatha type="1"> Vatthussa tasso’parito, thūpaṃ theramatānu go;</gatha>
    <gatha type="last">Jaṅghāmattaṃ citāpetvā, katipāhena bhūpati.</gatha>
    <hangnum nr="42"/>
    <gatha type="1"> Tattha dhātupatiṭṭhānaṃ, ghosāpetvā upāgami;</gatha>
    <gatha type="last">Tato tato samanto ca, samāgami mahājano.</gatha>
    <hangnum nr="43"/>
    <gatha type="1"> Tasmiṃ samāgame dhātu, hatthikkhandhā nagāggatā;</gatha>
    <gatha type="last">Sattatālappamāṇamhi, dissanti nabhasiṭṭhitā.</gatha>
    <hangnum nr="44"/>
    <gatha type="1"> Vimhāpayanti janataṃ, yamakaṃ pāṭihāriyaṃ;</gatha>
    <gatha type="last">Kaṇṇambamūle buddho’va, akari lomahaṃsanaṃ.</gatha>
    <hangnum nr="45"/>
    <gatha type="1"> Tato  nikkhantajālāhi, jaladhārāhi cā’sakiṃ;</gatha>
    <gatha type="last">Ayaṃ obhāsitā’sittā, sabbālaṃkāmahī mahu.</gatha>
    <hangnum nr="46"/>
    <gatha type="1"> Parinibbānamañcamhi, nipannena jinena hi;</gatha>
    <gatha type="last">Kataṃ mahāadhiṭṭhāna-pañcakaṃ pañcacakkhunā.</gatha>
    <hangnum nr="47"/>
    <gatha type="1"> Gayhamānā mahābodhi sākhāsokena dakkhiṇā;</gatha>
    <gatha type="last">Chijjitvāna sayaṃyeva, patiṭṭhātu kaṭāhake.</gatha>
    <hangnum nr="48"/>
    <gatha type="1"> Patiṭṭhahitvā sā sākhā, chabbaṇṇarasmiyo subhā;</gatha>
    <gatha type="last">Rañjayantī disā sabbā, phalapattehi muccatu.</gatha>
    <hangnum nr="49"/>
    <gatha type="1"> Sasuvaṇṇakaṭāhā sā, uggantvāna manoramā;</gatha>
    <gatha type="last">Adissamānā sattāhaṃ, himagabbhamhi tiṭṭhatu.</gatha>
    <hangnum nr="50"/>
    <gatha type="1"> Thūpārāme patiṭṭhantaṃ, mama dakkhiṇaakkhakaṃ;</gatha>
    <gatha type="last">Karotu nabhamuggantvā, yamayaṃ pāṭihāriyaṃ.</gatha>
    <hangnum nr="51"/>
    <gatha type="1"> Laṅkā laṅkārabhūtamhi, hemamālikacetiye;</gatha>
    <gatha type="last">Patiṭṭhahantiyo dhātu, doṇamattā pamāṇato.</gatha>
    <hangnum nr="52"/>
    <gatha type="1"> Buddhavesadharā hutvā, uggantvā nabhasiṭṭhitā;</gatha>
    <gatha type="last">Patiṭṭhaṃ tu karitvāna, yamakaṃ pāṭihāriyaṃ.</gatha>
    <hangnum nr="53"/>
    <gatha type="1"> Adhiṭṭhānāni pañce’va, adhiṭṭhāsi tathāgato;</gatha>
    <gatha type="last">Akāsi tasmā sā dhātu, tadā taṃ pāṭihāriyaṃ.</gatha>
    <hangnum nr="54"/>
    <gatha type="1"> Ākāsā otaritvā sā, aṭṭhābhūpassa muddhani;</gatha>
    <gatha type="last">Atīvahaṭṭho taṃ rājā, patiṭṭhāpesi cetiye.</gatha>
    <hangnum nr="55"/>
    <gatha type="1"> Patiṭṭhitāya tassā ca, dhātuyā cetiye tadā;</gatha>
    <gatha type="last">Ahu mahābhūmicālo, abbhuto lomahaṃsano.</gatha>
    <hangnum nr="56"/>
    <gatha type="1"> Evaṃ acintiyā buddhā, buddhadhammā acintiyā;</gatha>
    <gatha type="last">Acintiye pasannānaṃ, vipāko hoti acintiyo.</gatha>
    <hangnum nr="57"/>
    <gatha type="1"> Taṃ pāṭihāriyaṃ disvā, pasīdiṃsu jane janā;</gatha>
    <gatha type="last">Mattābhayo rājaputto, kaniṭṭho rājino pana.</gatha>
    <hangnum nr="58"/>
    <gatha type="1"> Munissare pasīditvā, yācitvāna narissaraṃ;</gatha>
    <gatha type="last">Purisānaṃ sahassena, saha pabbajisāsane.</gatha>
    <hangnum nr="59"/>
    <gatha type="1"> Cetārigāmato  cāpi, dvāramaṇḍalatopi ca;</gatha>
    <gatha type="last">Vihīrabījato cāpi, tathā gallakapiṭṭhito.</gatha>
    <hangnum nr="60"/>
    <gatha type="1"> Tatho’patissagāmā ca, pañca pañca satāni ca;</gatha>
    <gatha type="last">Pabbajuṃ dārakā haṭṭhā, jātasaddhā tathāgate.</gatha>
    <hangnum nr="61"/>
    <gatha type="1"> Evaṃ purā bāhirā ca, sabbe pabbajitā tadā;</gatha>
    <gatha type="last">Tiṃsa bhikkhusahassāni, ahesuṃ jinasāsane.</gatha>
    <hangnum nr="62"/>
    <gatha type="1"> Thūpārāme thūpavaraṃ, niṭṭhāpetvā mahīpati;</gatha>
    <gatha type="last">Ratanādīhi’nekehi, sadā pūjamakārayi.</gatha>
    <hangnum nr="63"/>
    <gatha type="1"> Rājorodhā khattiyā ca, amaccā nāgarā tathā;</gatha>
    <gatha type="last">Sabbe janapadā ceva, pujā’kaṃsu visuṃ visuṃ.</gatha>
    <hangnum nr="64"/>
    <gatha type="1"> Thūpapubbaṅgamaṃ rājā, vihāraṃ tattha kārayi;</gatha>
    <gatha type="last">Thūpārāmoti tene’sa, vihāro vissuto ahu.</gatha>
    <hangnum nr="65"/>
    <gatha type="1"> Sakadhātusarīrakena ce’vaṃ,</gatha>
    <gatha type="2">Parinibbānagatopi lokanātho;</gatha>
    <gatha type="3">Janakāyahitaṃ sukhañca sammā,</gatha>
    <gatha type="last">Bahudhā’kāsi ṭhite jine kathāvakāti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Dhātuagamano nāma</centered>
    <centered>Sattarasamo paricchedo.</centered>
  </text>
</tree>
