<?xml version='1.0' encoding='UTF-8'?>
<tree text="Ek&#x16B;napa&#xF1;&#xF1;&#x101;satima pariccheda" target="text">
  <text>
    <subhead>Rājadvayadīpano</subhead>
    <hangnum nr="1"/>
    <gatha type="1"> Evaṃ tasmiṃ mate tassa, kātabbaṃ sādhukāriya;</gatha>
    <gatha type="last">Mahādīpādo senavho, ādāya balavāhanaṃ.</gatha>
    <hangnum nr="2"/>
    <gatha type="1"> Āgamma nagaraṃ rājā, ahosi dharaṇī tale;</gatha>
    <gatha type="last">Ādikappamhi rājūnaṃ, dassanto cariyaṃ piya.</gatha>
    <hangnum nr="3"/>
    <gatha type="1"> Saddho mahādhano sūro, muttacāgī nirālayo;</gatha>
    <gatha type="last">Yācayogo mahābhogo, sampannabalavāhano.</gatha>
    <hangnum nr="4"/>
    <gatha type="1"> Kittiyā’malabhūtāya, tathā tejo guṇena ca;</gatha>
    <gatha type="last">Sannipātaṃva so canda-sūriyānaṃ nidassayi.</gatha>
    <hangnum nr="5"/>
    <gatha type="1"> Asaṅkiṇṇa guṇākiṇṇo, suviciṇṇa guṇāguṇo;</gatha>
    <gatha type="last">Nitthiṇṇapāpo nibbiṇṇa-saṃsāro sāradassano.</gatha>
    <hangnum nr="6"/>
    <gatha type="1"> Bhariyā tassa yā āsi, saṅghātaṃ so bhisecayi;</gatha>
    <gatha type="last">Mahesībhāve datvāna, parihāraṃ yathābhataṃ.</gatha>
    <hangnum nr="7"/>
    <gatha type="1"> Mahindaṃ nāma sappaññaṃ, kaṇiṭṭhaṃ bhātaraṃ sakaṃ;</gatha>
    <gatha type="last">Datvā dakkhiṇabhāgaṃ so, oparajje’bhisecayi.</gatha>
    <hangnum nr="8"/>
    <gatha type="1"> Antepure’parajjhitvā, so raññā avadhārite;</gatha>
    <gatha type="last">Saputtadāro vuṭṭhāya, aññāto malayaṃ agā.</gatha>
    <hangnum nr="9"/>
    <gatha type="1"> Uppajjittha  tadā putto, rañño saṅghāya deviyā;</gatha>
    <gatha type="last">Dassento’va panādassa, kumāra rūpamattano.</gatha>
    <hangnum nr="10"/>
    <gatha type="1"> Rājā taṃ jātamattaṃ’va, disvā santhuṭṭhamānuso;</gatha>
    <gatha type="last">Siddhatthaṃ lumbinījātaṃ, rājā suddhodano viya.</gatha>
    <hangnum nr="11"/>
    <gatha type="1"> Dhaññapuññaguṇūpeto, ṭhapetvā dīpamekakaṃ;</gatha>
    <gatha type="last">Jambudīpe’pi kasiṇe, rajjayoggoti me suto.</gatha>
    <hangnum nr="12"/>
    <gatha type="1"> Nāmadāna dineyeva, parihārena sabbaso;</gatha>
    <gatha type="last">Oparajje bhisiñcitvā, dakkhiṇaṃ desamassa’dā.</gatha>
    <hangnum nr="13"/>
    <gatha type="1"> Yuvarājāpi malaye, vasanto’va mahīpatiṃ;</gatha>
    <gatha type="last">Ārādhetvā upāyena, anuññato sabhātarā.</gatha>
    <hangnum nr="14"/>
    <gatha type="1"> Nikāyattaya vā sīhi, saddhiṃ bhikkhūhi āgato;</gatha>
    <gatha type="last">Disvā rājānamettheva, sandhīṃ’kāsi akuppiyaṃ.</gatha>
    <hangnum nr="15"/>
    <gatha type="1"> Yā tassa yuvarājassa, bhariyā tissā nāmikā;</gatha>
    <gatha type="last">Rājinī sā vijāyittha, dhītaraṃ saṅghanāmikaṃ.</gatha>
    <hangnum nr="16"/>
    <gatha type="1"> Kittināmā’parāyā ca, bhariyā sāpi kho pana;</gatha>
    <gatha type="last">Vijāyi putte cattāro, tathā ekañca dhītaraṃ.</gatha>
    <hangnum nr="17"/>
    <gatha type="1"> Tadā rājāpi cintetvā, evaṃ sati kaṇiṭṭhako;</gatha>
    <gatha type="last">Nissaṅko mayi hotīti, sammā mantīhi mantiya.</gatha>
    <hangnum nr="18"/>
    <gatha type="1"> Dhītaraṃ yuvarājassa, surūpiṃ rūpanāmikaṃ;</gatha>
    <gatha type="last">Kassapassa’tta puttassa, vivāhaṃ kārayi budho.</gatha>
    <hangnum nr="19"/>
    <gatha type="1"> Dakkhiṇaṃ desamasseva, kaṇiṭṭhassa sadāpayi;</gatha>
    <gatha type="last">Rājaputtassa pādāpi, paccekaṃ bhogamattano.</gatha>
    <hangnum nr="20"/>
    <gatha type="1"> Rajjamhi sabbaṃ tasseva, paribhogāya dāpayi;</gatha>
    <gatha type="last">Kevalantu vicāresi, dīpaṃ dīpa hitāvaho.</gatha>
    <hangnum nr="21"/>
    <gatha type="1"> Tesaṃ saṃvāsamanvāya, ubhinnaṃ puññakamminaṃ;</gatha>
    <gatha type="last">Dhaññapuññaguṇūpetā, vijātā puttadhītaro.</gatha>
    <hangnum nr="22"/>
    <gatha type="1"> Katvā sabbopahārena, dāṭhādhātu mahāmahaṃ;</gatha>
    <gatha type="last">Āruyha varapāsādaṃ, ratanavhaṃ mahīpati.</gatha>
    <hangnum nr="23"/>
    <gatha type="1"> Tadā sovaṇṇayassāpi, sambuddhassa purā ṭhitaṃ;</gatha>
    <gatha type="last">Suññaṃ piṭṭhaṃ sayaṃ disvā, kasmā evanti saṃvadi.</gatha>
    <hangnum nr="24"/>
    <gatha type="1"> Tato  amaccā āhaṃsu, nājānāsi mahīpati;</gatha>
    <gatha type="last">Mahāpitunarindassa, kāle tava narissaraṃ.</gatha>
    <hangnum nr="25"/>
    <gatha type="1"> Paṇḍurājā idhāgamma, dīpametaṃ vināsiya;</gatha>
    <gatha type="last">Sabbaṃ sāragataṃ dīpe, samādāya gato iti.</gatha>
    <hangnum nr="26"/>
    <gatha type="1"> Taṃ sutvā lajjito rājā, sayaṃ viya parājito;</gatha>
    <gatha type="last">Tadaheva niyojesi, amacce balasaṅgahe.</gatha>
    <hangnum nr="27"/>
    <gatha type="1"> Tadā’va kira āgañchi, paṇḍurājakumārako;</gatha>
    <gatha type="last">Paribhūto sarājena, rajjatthaṃ kata nicchayo.</gatha>
    <hangnum nr="28"/>
    <gatha type="1"> Rājā disvā’ti santuṭṭho, kattabbaṃ tassa kāriya;</gatha>
    <gatha type="last">Mahātittha mupāgamma, paṭṭanaṃ sematraso.</gatha>
    <hangnum nr="29"/>
    <gatha type="1"> Mahantaṃ balakāyañca, tassopakaraṇāni ca;</gatha>
    <gatha type="last">Anunaṃ paṭiyādetvā, devasenaṃva sajjitaṃ.</gatha>
    <hangnum nr="30"/>
    <gatha type="1"> Paṇḍurājakumārena, saddhiṃ senāpati sakaṃ;</gatha>
    <gatha type="last">Gantvā taṃ paṇḍurājānaṃ, hantvānikamito purā.</gatha>
    <hangnum nr="31"/>
    <gatha type="1"> Ratanaṃ sabbamādāya, datvā rajjaṃ imassa ca;</gatha>
    <gatha type="last">Na cireneva ehītī, uyyojesi mahāyaso.</gatha>
    <hangnum nr="32"/>
    <gatha type="1"> Sopi evaṃ karomīti, paṭissutvā mahīpatiṃ;</gatha>
    <gatha type="last">Vinditvā balamādāya, nāmamāruyha taṃ khaṇe.</gatha>
    <hangnum nr="33"/>
    <gatha type="1"> Paratīraṃ tato gantvā, saṃvuḷaha balavāhano;</gatha>
    <gatha type="last">Vināsayanto paccantaṃ, vāresi madhuraṃ puraṃ.</gatha>
    <hangnum nr="34"/>
    <gatha type="1"> Dvārāni pidahitvāna, pacchindittha gatāgataṃ;</gatha>
    <gatha type="last">Tato aggiṃ khipāpesi, gopuraṭṭāla koṭṭhake.</gatha>
    <hangnum nr="35"/>
    <gatha type="1"> Evaṃ sīhaḷasenāya, paviṭṭhāya sakaṃ puraṃ;</gatha>
    <gatha type="last">Sabbaṃ vilumpamānāya, senaṅgaṃ ghātayantiyā.</gatha>
    <hangnum nr="36"/>
    <gatha type="1"> Paṇḍurājā nisammetaṃ, samādāya sakaṃ balaṃ;</gatha>
    <gatha type="last">Vegasā taṃ samāgamma, yuddhaṃ kātuṃ samārabhi.</gatha>
    <hangnum nr="37"/>
    <gatha type="1"> Asampuṇṇa balattā so, viddho sallena bhūpati;</gatha>
    <gatha type="last">Hatthikkhandhagatoyeva, vihāya puramattano.</gatha>
    <hangnum nr="38"/>
    <gatha type="1"> Palāyitvā gataṭhāne, jīvitaṃ nijamessaji;</gatha>
    <gatha type="last">Bhariyāva’ssa tenāsi, sampattā jīvitakkhayaṃ.</gatha>
    <hangnum nr="39"/>
    <gatha type="1"> Tato  sīhaḷasenāsā, paviṭṭhā nibbhayā puraṃ;</gatha>
    <gatha type="last">Tattha sabbaṃ vilumpittha, devā’sirapuraṃ yathā.</gatha>
    <hangnum nr="40"/>
    <gatha type="1"> Senāpati tato rāja-gehe bhattaṃ samekkhiya;</gatha>
    <gatha type="last">Dīpānitamimamhā ca, tatraṭṭhañca mahārahaṃ.</gatha>
    <hangnum nr="41"/>
    <gatha type="1"> Sāraṃ sabbaṃsamādāya, dese ca nagare ṭhitaṃ;</gatha>
    <gatha type="last">Katvā issariyaṃ tattha, vasevattiya attano.</gatha>
    <hangnum nr="42"/>
    <gatha type="1"> Paṇḍurāja kumāraṃ tu, tattha rajje’bhi siñciya;</gatha>
    <gatha type="last">Kāretvā parihārañca, desaṃ tassa samappiya.</gatha>
    <hangnum nr="43"/>
    <gatha type="1"> Yathāruciṃ gahetvāna, hatthiasse nare’pi ca;</gatha>
    <gatha type="last">Tattha tattha yathā kāmaṃ, vasanto akuto bhayo.</gatha>
    <hangnum nr="44"/>
    <gatha type="1"> Samudda taṭamāgamma, ṭhatvā tattha yathāsukhaṃ;</gatha>
    <gatha type="last">Kīḷanto viya nāvaṃ so, samāruyha visārado.</gatha>
    <hangnum nr="45"/>
    <gatha type="1"> Mahātittha mupāgamma, vanditvā dharaṇī patiṃ;</gatha>
    <gatha type="last">Taṃ sāsanaṃ nivedetvā, sāraṃ dassesi āhaṭaṃ.</gatha>
    <hangnum nr="46"/>
    <gatha type="1"> Rājā sādhūti vatvāna, kāretvā tassa saṅgahaṃ;</gatha>
    <gatha type="last">Saddhiṃ senāya āgantvā, pakaṭṭhāya sakaṃ puraṃ.</gatha>
    <hangnum nr="47"/>
    <gatha type="1"> Jayapānaṃ pivitvāna, katvā vijayamaṅgalaṃ;</gatha>
    <gatha type="last">Mahādhāgaṃ pavattetvā, yācakānaṃ yathā ruciṃ.</gatha>
    <hangnum nr="48"/>
    <gatha type="1"> Sabbaṃ pākatikaṃ kāsi, sāraṃ dīpe nirālayo;</gatha>
    <gatha type="last">Sovaṇṇa paṭimāyo ca, yathāṭhāne ṭhapāpayi.</gatha>
    <hangnum nr="49"/>
    <gatha type="1"> Suññaṃ ratanapāsāde, piṭṭhaṃ pūresi satthuno;</gatha>
    <gatha type="last">Kāsi rakkhapidhānena, nibbhayaṃ dharaṇītalaṃ.</gatha>
    <hangnum nr="50"/>
    <gatha type="1"> Tato paṭṭhāya dīpaṃso, arīnaṃ duppadhaṃsiyaṃ;</gatha>
    <gatha type="last">Katvā vaḍḍhesi bhogehi, uttarādikuruṃ piya.</gatha>
    <hangnum nr="51"/>
    <gatha type="1"> Khinnā pubbassa rājassa, kāle dīpamhi pāṇino;</gatha>
    <gatha type="last">Nibbutā taṃ samāgamma, ghammā viya valāhakā.</gatha>
    <hangnum nr="52"/>
    <gatha type="1"> Tassa vīsatime vasse, vihāre abhayuttare;</gatha>
    <gatha type="last">Nikkhamitvā gatā hesuṃ, paṃsukūlika bhikkhavo.</gatha>
    <hangnum nr="53"/>
    <gatha type="1"> Yuvarājā mahindo so, dhumarājassa satthuno;</gatha>
    <gatha type="last">Kārāpayi gharaṃ rammaṃ, dassaneyyaṃ manoramaṃ.</gatha>
    <hangnum nr="54"/>
    <gatha type="1"> Bodhigehaṃ  karonto taṃ, disvā vaḍḍhakīno tadā;</gatha>
    <gatha type="last">Vaṃsena sākhaṃ āhacca, bhijjantaṃ varabodhiyā.</gatha>
    <hangnum nr="55"/>
    <gatha type="1"> Kintu kātabbametthāti, yuvarājaṃ nivedayuṃ;</gatha>
    <gatha type="last">So taṃ taṃ mupasaṃkamma, mahāpūjāya pūjiya.</gatha>
    <hangnum nr="56"/>
    <gatha type="1"> Sace satthā, hitatthāya, sambhūto sabbapāṇinaṃ;</gatha>
    <gatha type="last">Laddhuṃ puññassa’nagghassa, gharassa karaṇeti’dha.</gatha>
    <hangnum nr="57"/>
    <gatha type="1"> Sākhā gacchaṃ tu uddhaṃva, kātuṃ sakkā yathāgharaṃ;</gatha>
    <gatha type="last">Evamārādhayitvāna, vanditvā saṅgharaṃ gato.</gatha>
    <hangnum nr="58"/>
    <gatha type="1"> Tadā sākhā dumindassa, rattiyaṃ uddhamuggami;</gatha>
    <gatha type="last">Tato kammakarā sabbaṃ, ārocesuṃ sasāmino.</gatha>
    <hangnum nr="59"/>
    <gatha type="1"> Yuvarājā’ti santuṭṭho, bhāturañño nivediya;</gatha>
    <gatha type="last">Mahāpūjāya pūjesi, vissajjiya bahudhanaṃ.</gatha>
    <hangnum nr="60"/>
    <gatha type="1"> Tathā mahindasenavhaṃ, pariveṇañca kāriya;</gatha>
    <gatha type="last">Saṅghassā’dā sabhogaṃ so, puññā puññānicācīni.</gatha>
    <hangnum nr="61"/>
    <gatha type="1"> Adā saparisaṃ bhattaṃ, vatthaṃ chattamupāhanaṃ;</gatha>
    <gatha type="last">Tathā gamiyabhattañca, nahānañca sabhattakaṃ.</gatha>
    <hangnum nr="62"/>
    <gatha type="1"> Evaṃ khuddānu khuddāni, katvā puññāni so vibhū;</gatha>
    <gatha type="last">Rañño tettiṃsavassamhi, yathākammamupāgami.</gatha>
    <hangnum nr="63"/>
    <gatha type="1"> Atha rājā matetasmiṃ, kaṇiṭṭhamudayaṃ sakaṃ;</gatha>
    <gatha type="last">Tassa ṭhāne ṭhapetvāna, sabbaṃ tasseva tassadā.</gatha>
    <hangnum nr="64"/>
    <gatha type="1"> Tulābhārassa dānena, dīnānāthe satappayi;</gatha>
    <gatha type="last">Dhammakammena sodhesi, nikāyattayamekato.</gatha>
    <hangnum nr="65"/>
    <gatha type="1"> Soṇṇathālīsahassaṃ so, muttāhi paripūriya;</gatha>
    <gatha type="last">Ṭhapetvā maṇimekekaṃ, tassopari mahārahaṃ.</gatha>
    <hangnum nr="66"/>
    <gatha type="1"> Brāhmaṇānaṃ sahassassa, suddhe ratanabhājane;</gatha>
    <gatha type="last">Bhojetvā khīrapāyāsaṃ, dāpetvā hemasuttakaṃ.</gatha>
    <hangnum nr="67"/>
    <gatha type="1"> Tathā navehi vatthehi, acchādetvā yathāruciṃ;</gatha>
    <gatha type="last">Santappesi mahantena, parihārena puññavā.</gatha>
    <hangnum nr="68"/>
    <gatha type="1"> Bhikkhūnaṃ dīpavāsīnaṃ, adāsi ca ticīvaraṃ;</gatha>
    <gatha type="last">Adā sabbāsamitthīnaṃ, vatthañca sumanoharaṃ.</gatha>
    <hangnum nr="69"/>
    <gatha type="1"> Kāretvā  lohapāsādaṃ, vejayantasarikkhakaṃ;</gatha>
    <gatha type="last">Vaḍḍhesi paṭimaṃ tattha, suvaṇṇaghaṭakoṭṭimaṃ.</gatha>
    <hangnum nr="70"/>
    <gatha type="1"> Sutvā uposathāgāra-bhāvaṃ sabba mahesīnaṃ;</gatha>
    <gatha type="last">Tuccho yaṃ neva hotūti, vāsaṃ saṅghassa taṃ akā.</gatha>
    <hangnum nr="71"/>
    <gatha type="1"> Bhogagāme ca tassadā, rakkhake ca niyojayi;</gatha>
    <gatha type="last">Bhikkhū dvattiṃsamattāhi, vasantūti niyāmayi.</gatha>
    <hangnum nr="72"/>
    <gatha type="1"> Gaṅgāya mariyādaṃ so, kāresi maṇimekhalaṃ;</gatha>
    <gatha type="last">Toyaniddhamanañcākā, maṇihīrakavāpiyā.</gatha>
    <hangnum nr="73"/>
    <gatha type="1"> Kaṭṭhuntanagare ceva, kāṇavāpiṃca bandhayi;</gatha>
    <gatha type="last">Vejjasālañca kāresi, cetiyamhi girimhi so.</gatha>
    <hangnum nr="74"/>
    <gatha type="1"> Buddhagāmavihārañca, vihāraṃ mahiyaṅgaṇaṃ;</gatha>
    <gatha type="last">Kūṭatissa vihārañca, bhogagāme na vaḍḍhayi.</gatha>
    <hangnum nr="75"/>
    <gatha type="1"> Maṇḍalassa girissā’dā, vihārassa sagāmake;</gatha>
    <gatha type="last">Uttarāḷhe ca kāresi, pāsādaṃ pariveṇake.</gatha>
    <hangnum nr="76"/>
    <gatha type="1"> Mahāsenassa buddhassa, gāmaṃ datvāna rakkhake;</gatha>
    <gatha type="last">Dāsi sobbhavihāre ca, kāresi paṭimāgharaṃ.</gatha>
    <hangnum nr="77"/>
    <gatha type="1"> Bodhisatte ca vaḍḍhesi, pāsāde maṇimekhale;</gatha>
    <gatha type="last">Sīlāmayamunindassa, jiṇṇagehampi kārayi.</gatha>
    <hangnum nr="78"/>
    <gatha type="1"> Rāja taṃ bodhisattañca, sagharaṃ tattha sannahi;</gatha>
    <gatha type="last">Ālavālaṃ dumindassa, gandhitvā kā mahāmahaṃ.</gatha>
    <hangnum nr="79"/>
    <gatha type="1"> Likhitvā hemapaṭṭamhi, sabbaratanasuttakaṃ;</gatha>
    <gatha type="last">Mahāpūjamakā tassa, abhidhammaṃ kathāpayi.</gatha>
    <hangnum nr="80"/>
    <gatha type="1"> Ānandapaṭimaṃ netvā, puraṃ katvā padakkhiṇaṃ;</gatha>
    <gatha type="last">Parittaṃ bhikkhusaṅghena, bhaṇāpetvā yathāvidhiṃ.</gatha>
    <hangnum nr="81"/>
    <gatha type="1"> Parittodakasekena, janaṃ katvā nirāturaṃ;</gatha>
    <gatha type="last">Rājā rogabhayaṃ pevaṃ, nīharittha sadesato.</gatha>
    <hangnum nr="82"/>
    <gatha type="1"> Abhisekaṃ gahetvāna, hemavāluka cetiye;</gatha>
    <gatha type="last">Anusaṃvaccharaṃ kātuṃ, taṃ cārittaṃ likhāpayi.</gatha>
    <hangnum nr="83"/>
    <gatha type="1"> Adā māsassa catūsu, uposathadinesu so;</gatha>
    <gatha type="last">Catunnañca sahassānaṃ, vatthadānaṃ sabhattakaṃ.</gatha>
    <hangnum nr="84"/>
    <gatha type="1"> Vesākhakīḷaṃ  kīḷittha, saddhiṃ duggatakehi so;</gatha>
    <gatha type="last">Annaṃ pānañca vatthañca, tesaṃ datvā yathāruciṃ.</gatha>
    <hangnum nr="85"/>
    <gatha type="1"> Bhikkhusaṅghassa dīpamhi, niccadānaṃ pavattayi;</gatha>
    <gatha type="last">Santappesi ca dānena, kapaṇaddhikavaṇibbake.</gatha>
    <hangnum nr="86"/>
    <gatha type="1"> Tassa rañño mahesī ca, saṅghanāmā akārayi;</gatha>
    <gatha type="last">Pabbataṃ saṅghasenavhaṃ, sabhogamabhayuttare.</gatha>
    <hangnum nr="87"/>
    <gatha type="1"> Nīlacūḷāmaṇiñcākā, silāmaya mahesino;</gatha>
    <gatha type="last">Pūjaṃ sabbopahārehi, kāsi satthussa sabbadā.</gatha>
    <hangnum nr="88"/>
    <gatha type="1"> Tassa senāpaticā’kā, senasenāpativhayaṃ;</gatha>
    <gatha type="last">Pariveṇaṃ mahābhogaṃ, sūro tuṭṭhakanāmako.</gatha>
    <hangnum nr="89"/>
    <gatha type="1"> Evaṃ sapariso katvā, sapuññāni mahāyaso;</gatha>
    <gatha type="last">Pañcatiṃsatime vasse, devalokamupāgami.</gatha>
    <hangnum nr="90"/>
    <gatha type="1"> Tato tassā’nujo āsi, udayo nāma khattiyo;</gatha>
    <gatha type="last">Rājā sabbappayogehi, hitesī dīpavāsīnaṃ.</gatha>
    <hangnum nr="91"/>
    <gatha type="1"> Hutvā so sayaṃ rājā, kaṇiṭṭhaṃ sakabhātaraṃ;</gatha>
    <gatha type="last">Mahādīpādaṭhānamhi, ṭhapi kassapanāmakaṃ.</gatha>
    <hangnum nr="92"/>
    <gatha type="1"> Rājā cintiya ñātīnaṃ, kātabbo saṅgaho iti;</gatha>
    <gatha type="last">Evaṃ kassapanāmassa, bhātuputtassa dhītaraṃ.</gatha>
    <hangnum nr="93"/>
    <gatha type="1"> Yuvarājassa tassā’kā, bhariyaṃ senanāmikaṃ;</gatha>
    <gatha type="last">Dhāresica sayaṃ rājā, aparaṃ tissasavhayaṃ.</gatha>
    <hangnum nr="94"/>
    <gatha type="1"> Mahindassuparājassa, rājadhītāya kittiyā;</gatha>
    <gatha type="last">Putto kittaggabodhīti, ādipādo vibuddhiko.</gatha>
    <hangnum nr="95"/>
    <gatha type="1"> Coro hutvā mahārañño, nikkhamitvāna rattiyaṃ;</gatha>
    <gatha type="last">Eko aññātavesena, samupāgammarohaṇaṃ.</gatha>
    <hangnum nr="96"/>
    <gatha type="1"> Janaṃ hattagataṃ katvā, desaṃ sabbaṃ vināsiya;</gatha>
    <gatha type="last">Ghātāpayittha tatraṭṭhaṃ, so taṃ mātulamattano.</gatha>
    <hangnum nr="97"/>
    <gatha type="1"> Taṃ sutvā dharaṇīpālo, tasmiṃ’tīva pakuppiya;</gatha>
    <gatha type="last">Ānetuṃ tamupāyaṃ so, gavesanto tathā tathā.</gatha>
    <hangnum nr="98"/>
    <gatha type="1"> Bhātuputtaṃ tamāhuya, yuvarājaṃ sakassapaṃ;</gatha>
    <gatha type="last">Āmantesi mahāpuñña, sahāyo hoti me iti.</gatha>
    <hangnum nr="99"/>
    <gatha type="1"> Kiṃ  me kattabba’miccāha, paccāha dharaṇīpati;</gatha>
    <gatha type="last">Putto tava mahindo so, vuddhippatto mahābalo.</gatha>
    <hangnum nr="100"/>
    <gatha type="1"> Lābhī rohaṇadesassa, mātito pitito’pi ca;</gatha>
    <gatha type="last">Sūro sabbasaho vīro, kusalo katūpāsano.</gatha>
    <hangnum nr="101"/>
    <gatha type="1"> Saṅgāmayoggo matimā, nipuṇo nayakovido;</gatha>
    <gatha type="last">Taṃ pesetvā nayissāma, pāpaṃ mātulaghātakaṃ.</gatha>
    <hangnum nr="102"/>
    <gatha type="1"> Taṃ sutvā vacanaṃ rañño, kassapo bhāsi sādaro;</gatha>
    <gatha type="last">Deva devena vutto’haṃ, gaccheyyaṃ kintu me suto.</gatha>
    <hangnum nr="103"/>
    <gatha type="1"> Vaṃso me pālito hoti, pasādo ca tavādhipa;</gatha>
    <gatha type="last">Tasmā kālamahāpetvā, yaṃ icchasi tathā kuru.</gatha>
    <hangnum nr="104"/>
    <gatha type="1"> Sutvā atīvasantuṭṭho, narindo tassa taṃ vaco;</gatha>
    <gatha type="last">Mahanthaṃ balakāyaṃ so, sabbaso paṭiyādiya.</gatha>
    <hangnum nr="105"/>
    <gatha type="1"> Mahatā parihārena, mahindaṃ rājapotakaṃ;</gatha>
    <gatha type="last">Rakkhituṃ taṃ niyojetvā, vajiraggañca nāyakaṃ.</gatha>
    <hangnum nr="106"/>
    <gatha type="1"> Tucchaṃ viya puraṃ katvā, sabbañca balavāhanaṃ;</gatha>
    <gatha type="last">Sabbopakaraṇañceva, anūnaṃ tassa dāpiya.</gatha>
    <hangnum nr="107"/>
    <gatha type="1"> Sayaṃ tamanugacchanto, padasā’va narissaro;</gatha>
    <gatha type="last">Uyyojesi mahāpuñña, gaccha rukkhāti mediniṃ.</gatha>
    <hangnum nr="108"/>
    <gatha type="1"> Mahindo so mahindo’va, devasenā purakkhato;</gatha>
    <gatha type="last">Gacchanto suvīrocittha, devāsuramahāhavaṃ.</gatha>
    <hangnum nr="109"/>
    <gatha type="1"> Tato gantvā na cirena, guttasālamupāgami;</gatha>
    <gatha type="last">Tato jānapadā sabbe, maṇḍalikā ca raṭṭhiyā.</gatha>
    <hangnum nr="110"/>
    <gatha type="1"> Tena mātulaghātena, pāpakena upaddutā;</gatha>
    <gatha type="last">Gantvā taṃ parivāresuṃ, laddho no sāmiko iti.</gatha>
    <hangnum nr="111"/>
    <gatha type="1"> Patanto sopi kho coro, ṭhitova girimaṇḍale;</gatha>
    <gatha type="last">Sabbaṃ hatthagataṃ katvā, rājabhaṇḍaṃ mahagghiyaṃ.</gatha>
    <hangnum nr="112"/>
    <gatha type="1"> Hatthī asseca ādāya, gantvā malayamāruhi;</gatha>
    <gatha type="last">Mahindasenā ghātentī, tassa senaṃ tahiṃ tahiṃ.</gatha>
    <hangnum nr="113"/>
    <gatha type="1"> Padānupadamasse’va, gacchanti hatthiassake;</gatha>
    <gatha type="last">Disvā malayapādamhi, gahetvā ettha so iti.</gatha>
    <hangnum nr="114"/>
    <gatha type="1"> Tattha  pāvisimaddantī, sabbaṃ malayakānanaṃ;</gatha>
    <gatha type="last">Nadīyo pallale ceva, karonti maggasādise.</gatha>
    <hangnum nr="115"/>
    <gatha type="1"> Bālakova janaṃ disvā, sabbaṃ ratanamattano;</gatha>
    <gatha type="last">Kodhābhibhūto chaḍḍesi, nadī sobbhataṭādīsu.</gatha>
    <hangnum nr="116"/>
    <gatha type="1"> Ekakova nilīyittha, vane pabbatakandare;</gatha>
    <gatha type="last">Gavesanto jano disvā, tamaggahi narādhammaṃ.</gatha>
    <hangnum nr="117"/>
    <gatha type="1"> Tamādāya’ti tuṭṭho so, jano āgamma sajjukaṃ;</gatha>
    <gatha type="last">Mahindamupadassesi, nisinnaṃ guttasālake.</gatha>
    <hangnum nr="118"/>
    <gatha type="1"> So taṃ disvā hasitvāna,</gatha>
    <gatha type="2">Bhutto kiṃ rohaṇo’’iti;</gatha>
    <gatha type="3">Nāyakassa niyyātetvā,</gatha>
    <gatha type="last">Vajiraggassa rājino.</gatha>
    <hangnum nr="119"/>
    <gatha type="1"> Sayaṃ senaṃ samādāya, mahāgāmamupāgato;</gatha>
    <gatha type="last">Rohaṇā dhipati hutvā, karonto lokasaṅgahaṃ.</gatha>
    <hangnum nr="120"/>
    <gatha type="1"> Janaṃ pākatikaṃ katvā, bālakena vibādhitaṃ;</gatha>
    <gatha type="last">Sāsanañca yathāṭhāne, ṭhapetvā tena nāsitaṃ.</gatha>
    <hangnum nr="121"/>
    <gatha type="1"> Pupphārāme phalārāme, kārayitvā tahiṃ tahiṃ;</gatha>
    <gatha type="last">Vāpiyo’pi ca gaṇhitvā, bandhāpetvā mahānadiṃ.</gatha>
    <hangnum nr="122"/>
    <gatha type="1"> Sabbattha sulabhaṃ katvā, saṅghassa catupaccayaṃ;</gatha>
    <gatha type="last">Duṭṭhe ca paṭibāhetvā, maṇḍalīke ca raṭṭhiye.</gatha>
    <hangnum nr="123"/>
    <gatha type="1"> Core ca parisodhetvā, katvā vigatakaṇṭakaṃ;</gatha>
    <gatha type="last">Tosayanto’khilaṃ lokaṃ, cāgabhogasamappito.</gatha>
    <hangnum nr="124"/>
    <gatha type="1"> Upāsaniyo viññūhi, sevanīyo dhanatthīhi;</gatha>
    <gatha type="last">Kapparukkhūpamo sabba-yācakānaṃ hitāvaho.</gatha>
    <hangnum nr="125"/>
    <gatha type="1"> Hitvā dubbinayaṃ dese, pubbakehi pavattitaṃ;</gatha>
    <gatha type="last">Samācaranto dhammañca, vāsaṃ tattheva kappayi.</gatha>
    <hangnum nr="126"/>
    <gatha type="1"> Ādipādaṃ gahetvāna, vajiraggo vināyako;</gatha>
    <gatha type="last">Anurādhamupāgamma, rājānamabhidassayi.</gatha>
    <hangnum nr="127"/>
    <gatha type="1"> Rājāpi disvā taṃ kuddho, khippaṃ pakkhippa cārake;</gatha>
    <gatha type="last">Rakkhāvaraṇamassādā, viheṭhesi ca sabbāso.</gatha>
    <hangnum nr="128"/>
    <gatha type="1"> Adāsi  ca tulābhāraṃ, tikkhattuṃ so mahāyaso;</gatha>
    <gatha type="last">Thūpārāmamhi thūpañca, hemapaṭṭena chādayi.</gatha>
    <hangnum nr="129"/>
    <gatha type="1"> Katvā tattheva pāsādaṃ, bhikkhusaṅghaṃ nivāsiya;</gatha>
    <gatha type="last">Vihāre nagare ceva, paṭisaṅkhāsi jiṇṇakaṃ.</gatha>
    <hangnum nr="130"/>
    <gatha type="1"> Kadambanadīyā’kāsi, nijjharaṃ thirabandhanaṃ;</gatha>
    <gatha type="last">Mariyādaṃ pavaḍḍhesi, vāpiyaṃ so mayettiyaṃ.</gatha>
    <hangnum nr="131"/>
    <gatha type="1"> Tattha niddhamanaṃcā’kā, anuvassampi bhūmipo;</gatha>
    <gatha type="last">Cīvaratthaṃ suvatthāni, susaṇhāni ca dāpayi.</gatha>
    <hangnum nr="132"/>
    <gatha type="1"> Dubbhikkhe dānasālāyo, kāretvā sabbapāṇinaṃ;</gatha>
    <gatha type="last">Mahādānaṃ pavattesi, mahāpāḷiñca vaḍḍhayi.</gatha>
    <hangnum nr="133"/>
    <gatha type="1"> Dadhibhattañca dāpesi, nikāyattayavāsinaṃ;</gatha>
    <gatha type="last">Niccaṃ duggatabhattañca, yāguñceva sakhajjakaṃ.</gatha>
    <hangnum nr="134"/>
    <gatha type="1"> Evamādīni puññāni, katvā sovaggiyāni so;</gatha>
    <gatha type="last">Ekādasahi vassehi, gato devasahabyataṃ.</gatha>
    <hangnum nr="135"/>
    <gatha type="1"> Tassekādasavassesu, vissaṭṭhaṃ soṇṇameva tu;</gatha>
    <gatha type="last">Ahu satasahassānaṃ, tayo dasahi sammitaṃ.</gatha>
    <hangnum nr="136"/>
    <gatha type="1"> Sudujjayaṃ paṇḍunarādhirāja,</gatha>
    <gatha type="2">Mekoparo rohaṇamuggaduggaṃ;</gatha>
    <gatha type="3">Katvā’pi ete savase narindā,</gatha>
    <gatha type="last">Sayaṃ vasaṃ maccumupāgamiṃsu.</gatha>
    <centered>Sujanappasāda saṃvegatthāya kate mahāvaṃse</centered>
    <centered>Rājadvayadīpano nāma</centered>
    <centered>Ekūnapaññāsatimo paricchedo.</centered>
  </text>
</tree>
