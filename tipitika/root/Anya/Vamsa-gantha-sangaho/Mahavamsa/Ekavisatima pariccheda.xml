<?xml version='1.0' encoding='UTF-8'?>
<tree text="Ekav&#x12B;satima pariccheda" target="text">
  <text>
    <subhead>Vañca rājako</subhead>
    <hangnum nr="1"/>
    <gatha type="1"> Uttiyassa  kaniṭṭho tu, mahāsivo tadaccaye;</gatha>
    <gatha type="last">Dasa vassāni kāresi, rajjaṃ sujana sevako.</gatha>
    <hangnum nr="2"/>
    <gatha type="1"> Bhaddasālamhi so there, pasīditvā manoramaṃ;</gatha>
    <gatha type="last">Kāresi purimāyantu, vihāraṃ nagaraṅgaṇaṃ.</gatha>
    <hangnum nr="3"/>
    <gatha type="1"> Mahāsivakaniṭṭho tu, suratisso tadaccaye;</gatha>
    <gatha type="last">Dasavassāni kāresi, rajjaṃ puññesu sādaro.</gatha>
    <hangnum nr="4"/>
    <gatha type="1"> Dakkhiṇāya disāyaṃ so, vihāraṃ nagaraṃ gaṇaṃ;</gatha>
    <gatha type="last">Purimāya hatthikkhandhañca, gokaṇṇagirimeva ca.</gatha>
    <hangnum nr="5"/>
    <gatha type="1"> Vaṅguttare pabbatamhi, pācina pabbatavhayaṃ;</gatha>
    <gatha type="last">Raheṇakasamīpamhi, tathā koḷambakāḷakaṃ.</gatha>
    <hangnum nr="6"/>
    <gatha type="1"> Ariṭṭhapāde maṃ gulakaṃ, purimāya’ccha gallakaṃ;</gatha>
    <gatha type="last">Girinelapanāyakaṇḍaṃ, nagarassuttharāya tu.</gatha>
    <hangnum nr="7"/>
    <gatha type="1"> Pañcasatā  neva mādi-vihāre puthavī pati;</gatha>
    <gatha type="last">Gaṅgāya orapārañhi, laṃkādīpe tahiṃ tahiṃ.</gatha>
    <hangnum nr="8"/>
    <gatha type="1"> Pure rajjā ca rajje ca, saṭṭhīvassāni sādhukaṃ;</gatha>
    <gatha type="last">Kāresi ramme dhammena, ratanattaya gāravo.</gatha>
    <hangnum nr="9"/>
    <gatha type="1"> Suvaṇṇapiṇḍatissoti, nāmaṃ rajjā tassā ahu;</gatha>
    <gatha type="last">Suratissoti nāmantu, tassā’purajjapattiyā.</gatha>
    <hangnum nr="10"/>
    <gatha type="1"> Assanāvikaputtā dve, damiḷā senaguttikā;</gatha>
    <gatha type="last">Suratissamahīpālaṃ, taṃ gahetvā mahabbalā.</gatha>
    <hangnum nr="11"/>
    <gatha type="1"> Duve vīsativassāni, rajjaṃ dhammena kārayuṃ;</gatha>
    <gatha type="last">Te gahetvā aselo tu, muṭasivassa atrajo.</gatha>
    <hangnum nr="12"/>
    <gatha type="1"> Sodariyānaṃ bhātūnaṃ, navamo bhatuko tato;</gatha>
    <gatha type="last">Anurādhapure rajjaṃ, dasavassāni kārayi.</gatha>
    <hangnum nr="13"/>
    <gatha type="1"> Coḷaraṭṭhā idha gamma, rajjatthaṃ ujujātiko;</gatha>
    <gatha type="last">Eḷāro nāma damiḷo, gahetvā’selabhūpatiṃ.</gatha>
    <hangnum nr="14"/>
    <gatha type="1"> Vassāni cattārīsañca, cattāri ca akārayi;</gatha>
    <gatha type="last">Rajjaṃ vohārasamaye, majjhatto mittasattusu.</gatha>
    <hangnum nr="15"/>
    <gatha type="1"> Sayanassa siropasse, ghaṇṭaṃ sudīghayottakaṃ;</gatha>
    <gatha type="last">Lambāpesi vīrāvetuṃ, icchantehi vinicchayaṃ.</gatha>
    <hangnum nr="16"/>
    <gatha type="1"> Eko putto ca dhītā ca, ahesuṃ tassa rājino;</gatha>
    <gatha type="last">Rathena tissavāpiṃ so, gacchanto bhūmipālajo.</gatha>
    <hangnum nr="17"/>
    <gatha type="1"> Taruṇaṃ vacchakaṃ magge, nipannaṃ sahadhenukaṃ;</gatha>
    <gatha type="last">Gīvaṃ akkammacakkena, asañcicca aghātayi.</gatha>
    <hangnum nr="18"/>
    <gatha type="1"> Gantvāna dhenughaṇṭaṃ taṃ, ghaṭṭesi ghaṭṭitāsayā;</gatha>
    <gatha type="last">Rājā teneva cakkena, sīsaṃ puttassa chedayi.</gatha>
    <hangnum nr="19"/>
    <gatha type="1"> Dijapotaṃ tālarukkhe, eko sappo abhakkhayi;</gatha>
    <gatha type="last">Tampotamātā sakuṇī, gantvā ghaṇṭamaghaṭṭayi.</gatha>
    <hangnum nr="20"/>
    <gatha type="1"> Āṇāpetvāna taṃ rājā, kucchiṃ tassa vidāḷiya;</gatha>
    <gatha type="last">Potaṃ taṃ nīharāpetvā, tāle sappamasappayi.</gatha>
    <hangnum nr="21"/>
    <gatha type="1"> Ratanaggassa  ratana-ttayassa guṇasārataṃ;</gatha>
    <gatha type="last">Ajānantopi so rājā, cārittamanupālayaṃ.</gatha>
    <hangnum nr="22"/>
    <gatha type="1"> Cetiyadabbataṃ gantvā, bhikkhusaṅghaṃ pavāriya;</gatha>
    <gatha type="last">Āgacchanto rathagato, rathassa yugakoṭiyā.</gatha>
    <hangnum nr="23"/>
    <gatha type="1"> Akāsi jinathūpassa,</gatha>
    <gatha type="2">Ekadesassa bhañjanaṃ;</gatha>
    <gatha type="3">Amaccā ‘‘deva thūpono,</gatha>
    <gatha type="last">Tayā bhinno’ti āhu taṃ.</gatha>
    <hangnum nr="24"/>
    <gatha type="1"> Asañcicca kate‘pe’sa, rājā oruyha sandanā;</gatha>
    <gatha type="last">‘‘Cakkena mama sīsampi, chindathā’ti pathesayi.</gatha>
    <hangnum nr="25"/>
    <gatha type="1"> ‘‘Parahiṃsaṃ mahārāja, satthā no neva icchati;</gatha>
    <gatha type="last">Thūpaṃ pākatikaṃ katvā, khamāpehī’’ti āhu taṃ.</gatha>
    <hangnum nr="26"/>
    <gatha type="1"> Te ṭhapetuṃ pañcadasa, pāsāṇe patite tahiṃ;</gatha>
    <gatha type="last">Kahāpaṇa sahassāni, adā pañcadase vaso.</gatha>
    <hangnum nr="27"/>
    <gatha type="1"> Akā mahallikā vīhiṃ, so setuṃ ātape khipi;</gatha>
    <gatha type="last">Devo akāle vassitvā, tassā vihiṃ atemayi.</gatha>
    <hangnum nr="28"/>
    <gatha type="1"> Vīhiṃ gahetvā gantvā sā, ghaṇṭaṃ taṃ samaghaṭṭayi;</gatha>
    <gatha type="last">Akālavassaṃ sutvā taṃ, vissajjetvā tamattikaṃ.</gatha>
    <hangnum nr="29"/>
    <gatha type="1"> Rājā dhammamhi vattanto, ‘‘kāle vassaṃ labhe’’iti;</gatha>
    <gatha type="last">Tassā vinicchayatthāya, upavāsaṃ nipajji so.</gatha>
    <hangnum nr="30"/>
    <gatha type="1"> Baliggāhī devaputto, rañño tejena otthaṭo;</gatha>
    <gatha type="last">Gantvā cātumahārāja-santikaṃ taṃ nivedayi.</gatha>
    <hangnum nr="31"/>
    <gatha type="1"> Te tamādāya gantvāna, sakkassa paṭivedayuṃ;</gatha>
    <gatha type="last">Sakko pajjunnamāhuya, kāle vassaṃ upādiyi.</gatha>
    <hangnum nr="32"/>
    <gatha type="1"> Baliggāhī devaputto, rājino taṃ nivedayi;</gatha>
    <gatha type="last">Tatoppabhuti taṃ rajje, divā devo na vassatha.</gatha>
    <hangnum nr="33"/>
    <gatha type="1"> Rattiṃ devo’nu sattāhaṃ, vassiyāmamhi majjhime;</gatha>
    <gatha type="last">Puṇṇāna’hesuṃ sabbattha, khuddakā vāṭakānipi.</gatha>
    <hangnum nr="34"/>
    <gatha type="1"> Agatigamanadoso  muttamattena eso,</gatha>
    <gatha type="2">Anupahata kudiṭṭhipīdisiṃ pāpuṇī’ddhiṃ;</gatha>
    <gatha type="3">Agatigamanadosaṃ suddhadiṭṭhisamāno,</gatha>
    <gatha type="last">Kathamidhahi manusso buddhimā no jaheyyāti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Pañcarājako nāma</centered>
    <centered>Ekavīsatimo paricchedo.</centered>
  </text>
</tree>
