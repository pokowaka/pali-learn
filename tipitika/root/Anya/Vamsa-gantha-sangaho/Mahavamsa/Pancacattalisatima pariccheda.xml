<?xml version='1.0' encoding='UTF-8'?>
<tree text="Pa&#xF1;cacatt&#x101;l&#x12B;satima pariccheda" target="text">
  <text>
    <hangnum nr="1"/>
    <gatha type="1"> Rañño tassaccaye rājā, māṇavammo ahosi so;</gatha>
    <gatha type="last">Kiṃ gotto kassa putto ca, kathaṃ rajjamapāpuṇi.</gatha>
    <hangnum nr="2"/>
    <gatha type="1"> Mahāsammatavaṃsamhi, jāto jātiguṇāvaho;</gatha>
    <gatha type="last">Putto kassapanāmassa, thūpārāmassa bhedino.</gatha>
    <hangnum nr="3"/>
    <gatha type="1"> Dhītā malayarājassa, saṅghanāmassa rājino;</gatha>
    <gatha type="last">Taṃ labhitvā vasaṃ dese, uttare līnavuttiko.</gatha>
    <hangnum nr="4"/>
    <gatha type="1"> Hatthadāṭhanarindena, tasmiṃ attheva dhārite;</gatha>
    <gatha type="last">Jambudīpamupāgamma, narasīhaṃ mahīpati.</gatha>
    <hangnum nr="5"/>
    <gatha type="1"> Gantvā vatvā  sakaṃ nāmaṃ, sevituṃ tamupakkami;</gatha>
    <gatha type="last">Ārādhesi ca sabbehi, payogehi narādhīpaṃ.</gatha>
    <hangnum nr="6"/>
    <gatha type="1"> Viditvā tassa sohajjaṃ, netvā bhariyamattano;</gatha>
    <gatha type="last">Vāsaṃ tattheva kappesi, sevamāno divānisaṃ.</gatha>
    <hangnum nr="7"/>
    <gatha type="1"> Sopi ārādhito tena, kaṇḍuveṭṭhi naruttamo;</gatha>
    <gatha type="last">Sabbaṃ nentova taṃ rajjaṃ, mahābhogamadāpayi.</gatha>
    <hangnum nr="8"/>
    <gatha type="1"> Tena saṃvāsamanvāya, bhariyā saṅghanāmikā;</gatha>
    <gatha type="last">Catasso dhītaro putte, cattāropi vijāyatha.</gatha>
    <hangnum nr="9"/>
    <gatha type="1"> Athekadivasaṃ rājā, hatthikkhandhavaraṃ gato;</gatha>
    <gatha type="last">Sañcaranto yathākāmaṃ, māṇavammena ekato.</gatha>
    <hangnum nr="10"/>
    <gatha type="1"> Nāḷikeraṃ pivitvāna, tatraṭṭhova pipāsito;</gatha>
    <gatha type="last">Māṇavammassa pādāsi, maññanto aññameva taṃ.</gatha>
    <hangnum nr="11"/>
    <gatha type="1"> So taṃ gahetvā cintesi, sakhaṃ pesa narādhipo;</gatha>
    <gatha type="last">Ucchiṭṭhaṃ nāma kiṃ hoti, sattānaṃ paramatthato.</gatha>
    <hangnum nr="12"/>
    <gatha type="1"> Tasmā yuttaṃ mayāpātu-mīti cintiya taṃ pivi;</gatha>
    <gatha type="last">Evaṃ honti mahussāhā, detukāmāhi buddhino.</gatha>
    <hangnum nr="13"/>
    <gatha type="1"> Rājāpi disvā taṃ bhīto, tassapī tāva sesakaṃ;</gatha>
    <gatha type="last">Sayaṃ pivi tathāhoti, kammaṃ puññavataṃ sadā.</gatha>
    <hangnum nr="14"/>
    <gatha type="1"> Ṭhapesi sakaveseva, tato paṭṭhāya attano;</gatha>
    <gatha type="last">Bhojane sayane ceva, parihāre ca vāhane.</gatha>
    <hangnum nr="15"/>
    <gatha type="1"> Evaṃ tesu vasantesu, yuddhatthāyamupakkami;</gatha>
    <gatha type="last">Vallabho narasīhena, narasīho vicintayi.</gatha>
    <hangnum nr="16"/>
    <gatha type="1"> Ayaṃ kho mama sevāya, rajjaṃ vaṃsa gataṃ sakaṃ;</gatha>
    <gatha type="last">Labhissāmīti seveti, rattiṃ diva matandito.</gatha>
    <hangnum nr="17"/>
    <gatha type="1"> Sace sopi mayā gantvā, yujjhanto maraṇaṃ gato;</gatha>
    <gatha type="last">Takkitaṃ tassa mayhañca, sabbaṃ tamaphalaṃ bhave.</gatha>
    <hangnum nr="18"/>
    <gatha type="1"> Evaṃ cintiyataṃ rājā, nivattetvā sake pure;</gatha>
    <gatha type="last">Sayaṃ vallabharājena, kātuṃ saṅgāmamārasi.</gatha>
    <hangnum nr="19"/>
    <gatha type="1"> Māṇavammopi cintesi, sace’yaṃ mayi jīviti;</gatha>
    <gatha type="last">Rājā mīyati yuddhamhi, kiṃ phalaṃ mama jīvite.</gatha>
    <hangnum nr="20"/>
    <gatha type="1"> Vissāso  dukkato tena, bhavissati tathāsati;</gatha>
    <gatha type="last">Saṅgahesi kimatthaṃ maṃ, samānattena attano.</gatha>
    <hangnum nr="21"/>
    <gatha type="1"> Tasmā yuttaṃ mayā gantuṃ, sahasaṅgāma maṇḍalaṃ;</gatha>
    <gatha type="last">Sukhañhi saddhiṃ tenettha, jīvitaṃ maraṇaṃpi vā.</gatha>
    <hangnum nr="22"/>
    <gatha type="1"> Evaṃ cintiya sannaddha-balo hatthivaraṃ gato;</gatha>
    <gatha type="last">Gantvā dassesi attānaṃ, so taṃ saṅgāma maṇḍale.</gatha>
    <hangnum nr="23"/>
    <gatha type="1"> Narasīhova taṃ disvā, haṭṭhatuṭṭho samuggiri;</gatha>
    <gatha type="last">Saho santhavametasmiṃ, kattabbaṃ me kataṃ iti.</gatha>
    <hangnum nr="24"/>
    <gatha type="1"> Tato mānassa senā ca, senā cevassarājino;</gatha>
    <gatha type="last">Senaṃ vallabharājassa, viddhaṃsesi samāgatā.</gatha>
    <hangnum nr="25"/>
    <gatha type="1"> Māṇavammopi dassesi, tahiṃ surattamattano;</gatha>
    <gatha type="last">Parakkamanto devānaṃ, raṇe nārāyaṇo viya.</gatha>
    <hangnum nr="26"/>
    <gatha type="1"> Narasītopi santuṭṭho, māṇavammassa vikkame;</gatha>
    <gatha type="last">Āliṅgatvā sinehena, tvaṃ kho me jayado iti.</gatha>
    <hangnum nr="27"/>
    <gatha type="1"> Attano puramāgamma, katvā vijayamaṅgalaṃ;</gatha>
    <gatha type="last">Māṇavammassa senāya, kattabbaṃ sabbamācari.</gatha>
    <hangnum nr="28"/>
    <gatha type="1"> Athevaṃ cintayi rājā, kattabbaṃ me sahāyako;</gatha>
    <gatha type="last">Attanā’kāsi sabbañca, anaṇo so mamajjato.</gatha>
    <hangnum nr="29"/>
    <gatha type="1"> Iṇaṃ mamāpi sodhemi, katvā kattabbamattanā;</gatha>
    <gatha type="last">Kattaññū katavedīhi, purisā’tīvadullabhā.</gatha>
    <hangnum nr="30"/>
    <gatha type="1"> Amacce sannipātetvā, idaṃ vacanamabravi;</gatha>
    <gatha type="last">Sahāyassa mametassa, kamme tumhepi sakkhino.</gatha>
    <hangnum nr="31"/>
    <gatha type="1"> Mayāpi tassa kattabbaṃ, kammaṃ sādhu sukhāvahaṃ;</gatha>
    <gatha type="last">Upakāro hi sādhūnaṃ, dhammo pubbopakārino.</gatha>
    <hangnum nr="32"/>
    <gatha type="1"> Evaṃ vutte amaccā te, paccāhaṃsu mahīpati;</gatha>
    <gatha type="last">Yaṃ yamicchati devohi, taṃ taṃ ruccati no iti.</gatha>
    <hangnum nr="33"/>
    <gatha type="1"> Atha so māṇavammassa, senaṃ datvā savāhanaṃ;</gatha>
    <gatha type="last">Sabbopakaraṇañceva, sabbakammakarepi ca.</gatha>
    <hangnum nr="34"/>
    <gatha type="1"> Gacchāti vatvā taṃ yantaṃ, sahasenāyapekkhiya;</gatha>
    <gatha type="last">Paridevittha bhūmindo, vippavutthaṃ’va puttakaṃ.</gatha>
    <hangnum nr="35"/>
    <gatha type="1"> Māṇavammopi  āruyha, nāvāyo jaladhītaṭe;</gatha>
    <gatha type="last">Na cireneva āgamma, samattikkamma vegasā.</gatha>
    <hangnum nr="36"/>
    <gatha type="1"> Saha senāya maddantho, laṅkādīpamupavisī;</gatha>
    <gatha type="last">Taṃ sutvāna palāyittha, rājā dāṭhopatissako.</gatha>
    <hangnum nr="37"/>
    <gatha type="1"> Māṇavammo puraṃ gantvā, ahutvāva narādhipo;</gatha>
    <gatha type="last">Palātamanubandhittha, padānupadamugato.</gatha>
    <hangnum nr="38"/>
    <gatha type="1"> Tadā sā damiḷi senā, assosi kira sāmiko;</gatha>
    <gatha type="last">Mahārogā’bhibhūtoti, sutvā taṃ sā apakkami.</gatha>
    <hangnum nr="39"/>
    <gatha type="1"> Sutvā dāṭhopatisso taṃ, samādāya mahābalaṃ;</gatha>
    <gatha type="last">Māṇavammaṃ upāgamma, kātumārabhi saṃyudhaṃ.</gatha>
    <hangnum nr="40"/>
    <gatha type="1"> Māṇavammo ca cintesi, sabbā senā gatā mama;</gatha>
    <gatha type="last">Mate mayi samijjheyya, verino me manorathaṃ.</gatha>
    <hangnum nr="41"/>
    <gatha type="1"> Jambudīpaṃva tasmā’haṃ, gantvā’dāsa balaṃ tato;</gatha>
    <gatha type="last">Puna rajjaṃ gahessaṃti, tasmā evamakāsi so.</gatha>
    <hangnum nr="42"/>
    <gatha type="1"> Gantvā puna’pi disvāna, sahāyaṃ narasīhakaṃ;</gatha>
    <gatha type="last">Ārādhahanto nipuṇaṃ, sakkaccaṃ tamupaṭṭhahi.</gatha>
    <hangnum nr="43"/>
    <gatha type="1"> Yāva rājacatukkaṃso, māṇāmmo tahiṃ vasi;</gatha>
    <gatha type="last">Narasīho’tha cintesi, mānatthaddho yasodhano.</gatha>
    <hangnum nr="44"/>
    <gatha type="1"> Rajjatthaṃ me sahā yo maṃ, sevantoyeva addhago;</gatha>
    <gatha type="last">Vuddho hessati taṃ passaṃ, kathaṃ rajjaṃ karomahaṃ.</gatha>
    <hangnum nr="45"/>
    <gatha type="1"> Imasmiṃ pana vārasmiṃ, pesayitvā balaṃ mama;</gatha>
    <gatha type="last">Rajjaṃ taṃ na gahessāmi, ko attho jīvitena me.</gatha>
    <hangnum nr="46"/>
    <gatha type="1"> Evaṃ cintiya so senaṃ, sannipātiya attano;</gatha>
    <gatha type="last">Sannāhetvā yathā yogaṃ, dāpetvāna yathāruciṃ.</gatha>
    <hangnum nr="47"/>
    <gatha type="1"> Sayameva tamādāya, samuddataṭamāgato;</gatha>
    <gatha type="last">Nāvāyo cittarūpāyo, kārayitvā thirā bahū.</gatha>
    <hangnum nr="48"/>
    <gatha type="1"> Amacce āha ‘‘etena, saddhiṃ gacchatha bho’’iti;</gatha>
    <gatha type="last">Nāvaṃ ārohituṃ sabbe, na icchiṃsu tadā janā.</gatha>
    <hangnum nr="49"/>
    <gatha type="1"> Tadā sīho vicintetvā, sayaṃ hutvā tirohito;</gatha>
    <gatha type="last">Attano parihāraṃ so, rājalakkhaṇasammataṃ.</gatha>
    <hangnum nr="50"/>
    <gatha type="1"> Sabbaṃ  tasseva datvāna, alaṅkārampi attano;</gatha>
    <gatha type="last">Āropetvāna taṃ nāvaṃ, gaccha ṭhatvāna sāgare.</gatha>
    <hangnum nr="51"/>
    <gatha type="1"> Imaṃ bheriṃca vādehi, koṭṭhanāmanti yojayī;</gatha>
    <gatha type="last">So’pi sabbaṃ tathākāsi, rājāno agamā iti.</gatha>
    <hangnum nr="52"/>
    <gatha type="1"> Āruhiṃsu janā nāvaṃ, ekaṃ katvā narādhipaṃ;</gatha>
    <gatha type="last">So taṃ senaṅgamādāya, māṇo gantuṃ samārabhi.</gatha>
    <hangnum nr="53"/>
    <gatha type="1"> Kevalo’pi samuddo so, ahobhi nagarūpamo;</gatha>
    <gatha type="last">Atha so paṭṭanaṃ patvā, otaritvā savāhano.</gatha>
    <hangnum nr="54"/>
    <gatha type="1"> Vissāmetvā balaṃ tattha, vasaṃ katipaye dine;</gatha>
    <gatha type="last">Uttaraṃ desamādāya, katvā hatthagataṃ janaṃ.</gatha>
    <hangnum nr="55"/>
    <gatha type="1"> Akkhobbhiya mahāseno, nagaraṃ gantumārabhi;</gatha>
    <gatha type="last">Potthakuṭṭhopi taṃ sutvā, paccuggañchi mahābalo.</gatha>
    <hangnum nr="56"/>
    <gatha type="1"> Saṃgacchiṃsu ubho senā, bhinnavelā’va sāgarā;</gatha>
    <gatha type="last">Māṇavammo tato hatthi-māruyha gahitāyudho.</gatha>
    <hangnum nr="57"/>
    <gatha type="1"> Potthakuṭṭhañca rājānaṃ, dvedhā katvā palāpayi;</gatha>
    <gatha type="last">Hatthadāṭhaṃ palāyantaṃ, disvā janapadā narā.</gatha>
    <hangnum nr="58"/>
    <gatha type="1"> Sīsamassa gahetvāna, māṇavammassa dassayuṃ;</gatha>
    <gatha type="last">Potthakuṭṭhopalāyitvā, merukandaramāgami.</gatha>
    <hangnum nr="59"/>
    <gatha type="1"> Tato taṃ sāmiko disvā, sahāyo me ayaṃciraṃ;</gatha>
    <gatha type="last">Tasmā na sakkā caḍḍetuṃ, āpade saraṇāgataṃ.</gatha>
    <hangnum nr="60"/>
    <gatha type="1"> Sāmino ca sahāyassa, niddosohaṃ kathaṃ bhave;</gatha>
    <gatha type="last">Iti cintiya pūvaṃ so, savisaṃ khādiyā’mari.</gatha>
    <hangnum nr="61"/>
    <gatha type="1"> Kuṭṭhakopi ca teneva, khāditvā pūvakaṃ mato;</gatha>
    <gatha type="last">Māṇavammassa tassevaṃ, dīpo āsi akaṇṭako.</gatha>
    <hangnum nr="62"/>
    <gatha type="1"> Māṇavammo tato dīpe, chattaṃ ussāpayi tadā;</gatha>
    <gatha type="last">Vārento viya teneva, dukkhaṃ dīpe janassa so.</gatha>
    <hangnum nr="63"/>
    <gatha type="1"> Puññakammāni so’kāsi, anagghāni bahūni ca;</gatha>
    <gatha type="last">Samattho kohi taṃ sabbaṃ, vattuṃ paṭipadaṃ naro.</gatha>
    <hangnum nr="64"/>
    <gatha type="1"> Kappagāmavhayañceva, tathā sepaṇṇināmakaṃ;</gatha>
    <gatha type="last">Padhānarakkhe ca siriṃ, sirīsaṅghādi bodhike.</gatha>
    <hangnum nr="65"/>
    <gatha type="1"> Pāsādaṃ  sova kāresi, pasādāvahamuttamo;</gatha>
    <gatha type="last">Chādesi lohapāsādaṃ, thūpārāmagharaṃ tathā.</gatha>
    <hangnum nr="66"/>
    <gatha type="1"> Thūpārāme ca pāsādaṃ katvā’dā paṃsukūlinaṃ;</gatha>
    <gatha type="2">Jiṇṇakaṃ paṭisaṅkhāsi chattaṃ cetiyamuddhani;</gatha>
    <gatha type="last">Bahavo jiṇṇakāvāse tattheva paṭisaṅkhari.</gatha>
    <paragraph>[Ettha māṇavammassa rajjakathāya ūnatā dissati. Ito paṭṭhāya aggabodhissa rajjapaṭibaddhā kathā vira khāyati.]</paragraph>
  </text>
</tree>
