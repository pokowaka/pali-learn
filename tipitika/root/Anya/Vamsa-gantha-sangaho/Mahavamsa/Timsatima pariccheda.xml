<?xml version='1.0' encoding='UTF-8'?>
<tree text="Ti&#x1E43;satima pariccheda" target="text">
  <text>
    <subhead>Dhātugabbharacano</subhead>
    <hangnum nr="1"/>
    <gatha type="1"> Vanditvāna  mahārājā, sabbaṃ saṅghaṃ nimantayi;</gatha>
    <gatha type="last">‘‘Yāvacetiyaniṭṭhānā, bhikkhaṃ gaṇhatha me’’iti.</gatha>
    <hangnum nr="2"/>
    <gatha type="1"> Saṅgho taṃ nādhivāsesi, anupubbena so pana;</gatha>
    <gatha type="last">Yāvanto yāva sattāhaṃ, sattāhamadhivāsanaṃ.</gatha>
    <hangnum nr="3"/>
    <gatha type="1"> Alattho’paḍḍhabhikkhūhi, te laddhā sumano’va so;</gatha>
    <gatha type="last">Aṭṭhārasasu ṭhānesu, thūpaṭhānasamantato.</gatha>
    <hangnum nr="4"/>
    <gatha type="1"> Maṇḍape kārayitvāna, mahādānaṃ pavattayi;</gatha>
    <gatha type="last">Satthāhaṃ tattha saṅghassa, tato saṅghaṃ vissajjayi.</gatha>
    <hangnum nr="5"/>
    <gatha type="1"> Tato bheriṃ carāpetvā, iṭṭhakā vaḍḍhakī lahuṃ;</gatha>
    <gatha type="last">Sannipātesi te āsuṃ, pañcamattasatāni hi.</gatha>
    <hangnum nr="6"/>
    <gatha type="1"> Kathaṃ karissasi ne’ko, pucchito āha bhūpati;</gatha>
    <gatha type="last">‘‘Pessiyānaṃ sataṃ laddhā, paṃsūnaṃ sakaṭaṃ ahaṃ.</gatha>
    <hangnum nr="7"/>
    <gatha type="1"> Khepayissāmi ekkā’haṃ, taṃ rājā paṭibāhayi;</gatha>
    <gatha type="last">Tato upaḍḍhupaḍḍhañca, paṃsū dve ammaṇāni ca.</gatha>
    <hangnum nr="8"/>
    <gatha type="1"> Āhaṃsu rājā paṭibāhi, caturo tepi vaḍḍhakī;</gatha>
    <gatha type="last">Atheko paṇḍito byatto, vaḍḍhakī āha bhūpatiṃ.</gatha>
    <hangnum nr="9"/>
    <gatha type="1"> ‘‘Udukkhale koṭṭayitvā, ahaṃ suppehi vaṭṭitaṃ;</gatha>
    <gatha type="last">Piṃsāpayitvā nisade, etaṃ paṃsūnamammaṇaṃ.</gatha>
    <hangnum nr="10"/>
    <gatha type="1"> Iti vutto anuññāsi, tiṇādinetthano siyuṃ;</gatha>
    <gatha type="last">Cetiyamhīti bhūmindo, indatulyaparakkamo.</gatha>
    <hangnum nr="11"/>
    <gatha type="1"> ‘‘Kaṃ saṇṭhānaṃ cetiyaṃ taṃ, karissasi tuvaṃ iti;</gatha>
    <gatha type="last">Pucchitaṃ taṃkhaṇaṃyeva, vissakammo tamāvisi.</gatha>
    <hangnum nr="12"/>
    <gatha type="1"> Sovaṇṇapātiṃ to yassa, purāpetvāva vaḍḍhakī;</gatha>
    <gatha type="last">Pāṇinā vārimādāya, vāripiṭṭhiyamāhanī.</gatha>
    <hangnum nr="13"/>
    <gatha type="1"> Phalika  lolasadisaṃ, mahāphubbuḷamuṭṭhahi;</gatha>
    <gatha type="last">Āhī’disaṃ karissati, tussitvāna’ssa bhūpati.</gatha>
    <hangnum nr="14"/>
    <gatha type="1"> Sahassagghaṃ vatthayugaṃ, tathā’laṅkāra pādukā;</gatha>
    <gatha type="last">Kahāpanāni dvādasa-sahassāni ca dāpapi.</gatha>
    <hangnum nr="15"/>
    <gatha type="1"> ‘‘Iṭṭhakā āhārāpessaṃ, apīḷento kathaṃ nare’’;</gatha>
    <gatha type="last">Iti rājā vicintesi, rattiṃñatvāna taṃ marū.</gatha>
    <hangnum nr="16"/>
    <gatha type="1"> Cetiyassa catuddhāre, āharitvāna iṭṭhakā;</gatha>
    <gatha type="last">Rattiṃ rattiṃ ṭhapayiṃsu, ekekāhapahonakā.</gatha>
    <hangnum nr="17"/>
    <gatha type="1"> Taṃ sutvā sumanorājā, cetiye kammamārabhi;</gatha>
    <gatha type="last">Amūlamettha kammañca, na kātabbanti ñāpayi.</gatha>
    <hangnum nr="18"/>
    <gatha type="1"> Ekekasmiṃ duvārasmiṃ, ṭhapāpesi kahāpaṇe;</gatha>
    <gatha type="last">Soḷasasatasahassāni, vatthānisu bahūni ca.</gatha>
    <hangnum nr="19"/>
    <gatha type="1"> Vividhañca alaṅkāraṃ, khajjaṃbhojjaṃ sapānakaṃ;</gatha>
    <gatha type="last">Gandhamālāguḷādica, mukhavāsakapañcakaṃ.</gatha>
    <hangnum nr="20"/>
    <gatha type="1"> ‘‘Yathārucitaṃ gaṇhantu, kammaṃ katvā yathāruciṃ;</gatha>
    <gatha type="last">Te tatheva apekkhitvā, adaṃsu rājakammikā.</gatha>
    <hangnum nr="21"/>
    <gatha type="1"> Thūpakammasahāyattaṃ, eko bhikkhunikāmayaṃ;</gatha>
    <gatha type="last">Mattikāpiṇḍamādāya, attanā abhisaṅkhataṃ.</gatha>
    <hangnum nr="22"/>
    <gatha type="1"> Gantvāna cetiyaṭṭhānaṃ, vaḍḍhetvā rājakammike;</gatha>
    <gatha type="last">Adāsi taṃ vaḍḍhakissa, gaṇhantoyeva jāniso.</gatha>
    <hangnum nr="23"/>
    <gatha type="1"> Tassā kāraṃ viditvāna, tatthāhosi kutūhalaṃ;</gatha>
    <gatha type="last">Kamena rājā sutvāna, āgato pucchi vaḍḍhakī.</gatha>
    <hangnum nr="24"/>
    <gatha type="1"> Deva ekena hatthena, pupphānā’dāya bhikkhavo;</gatha>
    <gatha type="last">Ekena mattikāpiṇḍaṃ, denti mayhaṃ ahaṃ pana.</gatha>
    <hangnum nr="25"/>
    <gatha type="1"> Ayaṃ āgantuko bhikkhu, ayaṃ nevāsiko iti;</gatha>
    <gatha type="last">Jānāminevā’ti vaco, sutvā rājāsamappayi.</gatha>
    <hangnum nr="26"/>
    <gatha type="1"> Ekobalatthaṃ dassetuṃ, mattikā dāyakaṃ yatiṃ;</gatha>
    <gatha type="last">So balatassa dassesi, so taṃ rañño nivedayi.</gatha>
    <hangnum nr="27"/>
    <gatha type="1"> Jātimakulakumbheso , mahābodhaṅgaṇe tayo;</gatha>
    <gatha type="last">Ṭhapāpetvā balatthena, rājā dāpesi bhikkhuno.</gatha>
    <hangnum nr="28"/>
    <gatha type="1"> Ajānitvā pūjayitvā, ṭhitasse’tassa bhikkhuno;</gatha>
    <gatha type="last">Balattho taṃ nivedesi, tadā taṃ jāni so yati.</gatha>
    <hangnum nr="29"/>
    <gatha type="1"> Kelivāte janapade, piyaṅgallanivāsiko;</gatha>
    <gatha type="last">Thero cetiyakammasmiṃ, sahāyattaṃ nikāmayaṃ.</gatha>
    <hangnum nr="30"/>
    <gatha type="1"> Tassitthikāvaḍḍhakissa, ñātako idha āgato;</gatha>
    <gatha type="last">Tassiṭṭhikā samattena, ñāto katvāna iṭṭhakaṃ.</gatha>
    <hangnum nr="31"/>
    <gatha type="1"> Kammiyevaḍḍhayitvāna, vaḍḍhakissa adāsitaṃ;</gatha>
    <gatha type="last">So taṃ tattha niyojesi, kolāhalamahosi ca.</gatha>
    <hangnum nr="32"/>
    <gatha type="1"> Rājā sutvāva’ taṃ āha, ‘‘ñātuṃ sakkā tamiṭṭhikaṃ’’;</gatha>
    <gatha type="last">Jānantopi na sakkāti, rājānaṃ āha vaḍḍhakī.</gatha>
    <hangnum nr="33"/>
    <gatha type="1"> ‘‘Jānāsi taṃ tvaṃ theraṃti’’,</gatha>
    <gatha type="2">Vutto āmā’’ti bhāsito;</gatha>
    <gatha type="3">Taṃ ñāpanatthaṃ appesi,</gatha>
    <gatha type="last">Balatthaṃ tassa tūpati.</gatha>
    <hangnum nr="34"/>
    <gatha type="1"> Balattho tena taṃ ñatvā, rājānuññāyupāgato;</gatha>
    <gatha type="last">Kaṭṭhahālapariveṇe, theraṃ passiya mantiya.</gatha>
    <hangnum nr="35"/>
    <gatha type="1"> Therassa magamanāhañca, gatiṭhānañca jāniya;</gatha>
    <gatha type="last">‘‘Tumhehi saha gacchāmi, sakaṃ gāmaṃ’’nti bhāsiya.</gatha>
    <hangnum nr="36"/>
    <gatha type="1"> Rañño sabbaṃ nivedesi, rājā tassa adāpayi;</gatha>
    <gatha type="last">Vatthayugaṃ sahassagghaṃ, mahagghaṃ rattakambalaṃ.</gatha>
    <hangnum nr="37"/>
    <gatha type="1"> Sāmaṇake parikkhāre, bahuke sakkharampi ca;</gatha>
    <gatha type="last">Sugandha telanāḷiñca, dāpetvā anusāsitaṃ.</gatha>
    <hangnum nr="38"/>
    <gatha type="1"> Therena saha gantvā so, dissante piyagallake;</gatha>
    <gatha type="last">Theraṃ sītāya chāyāya, sodakāya nisīdiya.</gatha>
    <hangnum nr="39"/>
    <gatha type="1"> Sakkharapāṇakaṃ datvā, pāde telena makkhiya;</gatha>
    <gatha type="last">Upāhanāni yojetvā, parikkhāre upānayi.</gatha>
    <hangnum nr="40"/>
    <gatha type="1"> Kulūpagassa  therassa, gahitā me ime mayā;</gatha>
    <gatha type="last">Vatthayugaṃtu puttassa, sabbe tāni dadāmi vo.</gatha>
    <hangnum nr="41"/>
    <gatha type="1"> Iti vatvāna datvā te, gahetvā gacchato pana;</gatha>
    <gatha type="last">Vanditvā rājavacasā, rañño sandesamāha so.</gatha>
    <hangnum nr="42"/>
    <gatha type="1"> Mahāthūpe kayiramāne, satiyākammakārakā;</gatha>
    <gatha type="last">Anekasaṅkhāhi janā, pasannā sugatiṃ gatā.</gatha>
    <hangnum nr="43"/>
    <gatha type="1"> Cittappasādamattena, sugate gatiuttamā;</gatha>
    <gatha type="last">Labbhatīti viditvāna, thūpapūjaṃ kare budho.</gatha>
    <hangnum nr="44"/>
    <gatha type="1"> Ettheva bhatiyā kammaṃ, karitvā itthiyo duve;</gatha>
    <gatha type="last">Tāvatiṃsamhi nibbattā, mahāthūpamhi niṭṭhite.</gatha>
    <hangnum nr="45"/>
    <gatha type="1"> Āvajjitvā pubbakammaṃ, diṭṭhakammaphalā ubho;</gatha>
    <gatha type="last">Gandhamālā’diyitvāna, thūpaṃ pūjetumāgatā.</gatha>
    <hangnum nr="46"/>
    <gatha type="1"> Gandhamālāhi pūjetvā, cetiyaṃ abhivandisuṃ;</gatha>
    <gatha type="last">Tasmiṃ khaṇe bhātivaṅka-vāsī thero mahāsivo.</gatha>
    <hangnum nr="47"/>
    <gatha type="1"> Rattibhāge mahāthūpaṃ, vandissāmīti āgato;</gatha>
    <gatha type="last">Tādisvāna mahāsatta-paṇṇirukkhama passito.</gatha>
    <hangnum nr="48"/>
    <gatha type="1"> Adassayitvā attānaṃ, passaṃ sampattimabbhutaṃ;</gatha>
    <gatha type="last">Ṭhatvā tāsaṃ vandanāya, pariyosāne apucchitaṃ.</gatha>
    <hangnum nr="49"/>
    <gatha type="1"> ‘‘Bhāsate sakalo dīpo,</gatha>
    <gatha type="2">Dehobhāsena vo idha;</gatha>
    <gatha type="3">Kinnukammaṃ karitvāna,</gatha>
    <gatha type="last">Devalokaṃ ito gatā.</gatha>
    <hangnum nr="50"/>
    <gatha type="1"> Mahāthūpe kataṃ kammaṃ, tassa āhaṃsu devatā;</gatha>
    <gatha type="last">Evaṃ tathāgate heva, pasādo hi mahapphalo.</gatha>
    <hangnum nr="51"/>
    <gatha type="1"> Pupphadhānattayaṃ thūpe, iṭṭhikāhi citaṃ citaṃ;</gatha>
    <gatha type="last">Samaṃ pathaviyā katvā, iddhimanto’va sīdayuṃ.</gatha>
    <hangnum nr="52"/>
    <gatha type="1"> Nava vāre citaṃ sabbaṃ, evaṃ osīdayiṃsu te;</gatha>
    <gatha type="last">Atha rājā bhikkhusaṅgha-sannipāta makārayi.</gatha>
    <hangnum nr="53"/>
    <gatha type="1"> Tatthāsītisahassāni , sannipātamhi bhikkhavo;</gatha>
    <gatha type="last">Rājā saṅghamupāgamma, pūjetvā abhivandiya.</gatha>
    <hangnum nr="54"/>
    <gatha type="1"> Iṭṭhakosidanehetuṃ, pucchi saṅgho viyākari;</gatha>
    <gatha type="last">‘‘No sīdanatthaṃ thūpassa, iddhimantehi bhikkhūhi.</gatha>
    <hangnum nr="55"/>
    <gatha type="1"> Kataṃ etaṃ mahārāja, na idāni karissate;</gatha>
    <gatha type="last">Aññathattamakatvā taṃ, mahāthūpaṃ samāpaya.</gatha>
    <hangnum nr="56"/>
    <gatha type="1"> Taṃ sutvā sumano rājā, thūpakammamakārayi;</gatha>
    <gatha type="last">Pupphādhānesu dasasu, iṭṭhikā dasakoṭiyo.</gatha>
    <hangnum nr="57"/>
    <gatha type="1"> Bhikkhusaṅgho sāmaṇere, uttaraṃ sumanampi ca;</gatha>
    <gatha type="last">‘‘Cebhiya dhātugabbhatthaṃ, pāsāṇe meghavaṇṇake.</gatha>
    <hangnum nr="58"/>
    <gatha type="1"> Āharathā’’ti yojesi, te gantvā uttaraṃ kuruṃ;</gatha>
    <gatha type="last">Asīti ratanāyāma, vitthāre ravibhāsure.</gatha>
    <hangnum nr="59"/>
    <gatha type="1"> Aṭṭhaṅgulāni bahale, gaṇṭhipupphanibhe subhe;</gatha>
    <gatha type="last">Chameghavaṇṇapāsāṇe, āhariṃsu khaṇetato.</gatha>
    <hangnum nr="60"/>
    <gatha type="1"> Pupphadhānassa upari, majjhe ekaṃ nipātiya;</gatha>
    <gatha type="last">Catupassamhi caturo, mañjūsaṃ viya yojiya.</gatha>
    <hangnum nr="61"/>
    <gatha type="1"> Ekaṃ pidhānakatthāya, disābhāge puratthime;</gatha>
    <gatha type="last">Adassanaṃ karitvā te, ṭhapayiṃsu mahiddhikā.</gatha>
    <hangnum nr="62"/>
    <gatha type="1"> Majjhamhi dhātugabbhassa, tassa rājā akārayi;</gatha>
    <gatha type="last">Ratanamayaṃ bodhirukkhaṃ, sabbākāramanoramaṃ.</gatha>
    <hangnum nr="63"/>
    <gatha type="1"> Aṭṭhārasa rataniko, khandho sākhāssa pañca ca;</gatha>
    <gatha type="last">Pavālamayamūlo so, indanīle patiṭṭhito.</gatha>
    <hangnum nr="64"/>
    <gatha type="1"> Susuddharajatakkhandho, maṇipattehi sobhito;</gatha>
    <gatha type="last">Hemamayapaṇḍupatta, phalo pavāḷaaṅkuro.</gatha>
    <hangnum nr="65"/>
    <gatha type="1"> Atha maṅgalikā tassa, khandhe pupphalatāpi ca;</gatha>
    <gatha type="last">Catuppadānaṃ pantīdha, haṃsapanti ca sobhanā.</gatha>
    <hangnum nr="66"/>
    <gatha type="1"> Uddhaṃ cāruvitānante, muttā kiṃ kiṇijālakā;</gatha>
    <gatha type="last">Suvaṇṇa ghaṇṭāpantīdha, dāmāni ca tahiṃ tahiṃ.</gatha>
    <hangnum nr="67"/>
    <gatha type="1"> Vitāna  catukoṇamhi, muttādāmakalāpako;</gatha>
    <gatha type="last">Navasata sahassaggho, eke ko asilambito.</gatha>
    <hangnum nr="68"/>
    <gatha type="1"> Ravicandatāra rūpāni, nānāpadumakāni ca;</gatha>
    <gatha type="last">Ratanehi katāneva, dhitāne appitāna’yuṃ.</gatha>
    <hangnum nr="69"/>
    <gatha type="1"> Aṭṭhuttarasahassāni, vattāni vividhāni ca;</gatha>
    <gatha type="last">Mahagghanānāraṅgāni, vitāne lambitāna’yuṃ.</gatha>
    <hangnum nr="70"/>
    <gatha type="1"> Bodhiṃ parikkhipitvāna, nānāratanavedikā;</gatha>
    <gatha type="last">Mahāmalaka muttāhi, santhāretu tadantare.</gatha>
    <hangnum nr="71"/>
    <gatha type="1"> Nānāratana pupphānaṃ, catugandhūdakassa ca;</gatha>
    <gatha type="last">Puṇṇā puṇṇaghaṭapanti, bodhimūle katāna’yuṃ.</gatha>
    <hangnum nr="72"/>
    <gatha type="1"> Bodhi pācina paññatte, pallaṅkekoṭiagghake;</gatha>
    <gatha type="last">Sovaṇṇa buddhapaṭimaṃ, nisīdāpesi bhāsuraṃ.</gatha>
    <hangnum nr="73"/>
    <gatha type="1"> Sarīrāvayavātassā, paṭimāya yathārahaṃ;</gatha>
    <gatha type="last">Nānāvaṇṇehi ratanehi, katā surucirā ahuṃ.</gatha>
    <hangnum nr="74"/>
    <gatha type="1"> Mahābrahmā ṭhito tattha, rājatacchatta dhārako;</gatha>
    <gatha type="last">Vijayuttarasaṅkhena, sakko ca abhisekado.</gatha>
    <hangnum nr="75"/>
    <gatha type="1"> Viṇāhattho pañcasikho, kāḷanāgo sanāṭiko;</gatha>
    <gatha type="last">Sahassahattho māro ca, sahattīsaha kiṃkaro.</gatha>
    <hangnum nr="76"/>
    <gatha type="1"> Pācinapallaṅkanibhā, tīsu sesadisāsu ca;</gatha>
    <gatha type="last">Koṭikoṭidhanagghā ca, pallaṅkā atthatā ahuṃ.</gatha>
    <hangnum nr="77"/>
    <gatha type="1"> Bodhiṃ ussisake katvā, nānāratanamaṇḍitaṃ;</gatha>
    <gatha type="last">Koṭi dhanagghakaṃyeva, paññattaṃ sayanaṃ ahu.</gatha>
    <hangnum nr="78"/>
    <gatha type="1"> Sattasattāha ṭhānesu, tattha tattha yathārahaṃ;</gatha>
    <gatha type="last">Adhikāre akāresi, brahmayācanameva ca.</gatha>
    <hangnum nr="79"/>
    <gatha type="1"> Dhammacakkappavattañca, yasapabbajanampi ca;</gatha>
    <gatha type="last">Bhaddavaggiya pabbajjaṃ, jaṭilānaṃ damanampi ca.</gatha>
    <hangnum nr="80"/>
    <gatha type="1"> Bimbisārāgamañcāpi , rājagehappavesanaṃ;</gatha>
    <gatha type="last">Veḷuvanassagahanaṃ, asītisāvake tathā.</gatha>
    <hangnum nr="81"/>
    <gatha type="1"> Kapila vatthugamanaṃ, tathā ratana caṅkamaṃ;</gatha>
    <gatha type="last">Rāhulānandapabbajjaṃ, gahaṇaṃ jetavanassa ca.</gatha>
    <hangnum nr="82"/>
    <gatha type="1"> Ambamūle pāṭihīraṃ, tāvatiṃsamhi desanaṃ;</gatha>
    <gatha type="last">Devorohaṇapāṭihīraṃ, therapañhasamāgamaṃ.</gatha>
    <hangnum nr="83"/>
    <gatha type="1"> Mahāsamaya suttantaṃ, rāhulovādamevaca;</gatha>
    <gatha type="last">Mahāmaṅgalasuttañca, dhanapālasamāgamaṃ.</gatha>
    <hangnum nr="84"/>
    <gatha type="1"> Āḷavakaṅgulimāla, apalāladamanampi ca;</gatha>
    <gatha type="last">Pārāyanakasamitiṃ, āyuvossajjanaṃ tathā.</gatha>
    <hangnum nr="85"/>
    <gatha type="1"> Sūkaramaddavaggāhaṃ, siṅgīvaṇṇayugassa ca;</gatha>
    <gatha type="last">Pasannodakapānañca, parinibbāna meva ca.</gatha>
    <hangnum nr="86"/>
    <gatha type="1"> Devamanussa paridevaṃ, therena pādavandanaṃ;</gatha>
    <gatha type="last">Dahanaṃ agginibbānaṃ, tattha sakkāra meva ca.</gatha>
    <hangnum nr="87"/>
    <gatha type="1"> Dhātuvitaṅga doṇena, pasādajanakāni ca;</gatha>
    <gatha type="last">Yebhuyyena akāresi, jātakāni sujātimā.</gatha>
    <hangnum nr="88"/>
    <gatha type="1"> Vessantara jātakantu, vitthārena akārayi;</gatha>
    <gatha type="last">Kusināpurato yāva, bodhimanti tatheva ca.</gatha>
    <hangnum nr="89"/>
    <gatha type="1"> Catuddisaṃ te cattāro, mahārājā ṭhitā ahuṃ;</gatha>
    <gatha type="last">Tettiṃsadeva puttā ca, bāttiṃsa ca kumāriyo.</gatha>
    <hangnum nr="90"/>
    <gatha type="1"> Yakkhasenāpatiaṭṭha, vīsati ca tato pari;</gatha>
    <gatha type="last">Añjalīpaggahādevā, pupphapuṇṇaghaṭā tato.</gatha>
    <hangnum nr="91"/>
    <gatha type="1"> Naccakā devatāceva, tūriyavādaka devatā;</gatha>
    <gatha type="last">Ādāsagāhakā devā, pupphasākhā dharā tathā.</gatha>
    <hangnum nr="92"/>
    <gatha type="1"> Padumādigāhakā devā, aññe devā ca nekadhā;</gatha>
    <gatha type="last">Ratanagghiya panti ca, dhammacakkāna meva ca.</gatha>
    <hangnum nr="93"/>
    <gatha type="1"> Khaggadharādevapanti, devāpātidharā tathā;</gatha>
    <gatha type="last">Tesaṃ sīse pañcahatthā, gandhatelassa pūritā.</gatha>
    <hangnum nr="94"/>
    <gatha type="1"> Dukūlavaṭṭikā  panti, sadāpañjalitā ahu;</gatha>
    <gatha type="last">Phalikagghiye catukkaṇṇe, ekeko ca mahāmaṇi.</gatha>
    <hangnum nr="95"/>
    <gatha type="1"> Suvaṇṇamaṇi muttānaṃ, rāsiyo vajirassa ca;</gatha>
    <gatha type="last">Catukkaṇṇesu cattāro, kathā’hesuṃ pabhassarā.</gatha>
    <hangnum nr="96"/>
    <gatha type="1"> Medavaṇṇakapāsāṇa, bhittiyaṃyeva ujjalā;</gatha>
    <gatha type="last">Vijjātā appitā āsuṃ, dhātugabbhevibhūsitā.</gatha>
    <hangnum nr="97"/>
    <gatha type="1"> Rūpakānettasabbāni, dhātugabbhe manorame;</gatha>
    <gatha type="last">Ghanakoṭṭi mahemassa, kārāpesi mahīpati.</gatha>
    <hangnum nr="98"/>
    <gatha type="1"> Kammādhiṭṭhāyako ettha, sabbaṃ saṃvidahi imaṃ;</gatha>
    <gatha type="last">Indagutto mahāthero, chaḷabhiñño mahāmatī.</gatha>
    <hangnum nr="99"/>
    <gatha type="1"> Sabbaṃ rājiddhiyā etaṃ, devatānañca iddhiyā;</gatha>
    <gatha type="last">Iddhiyā ariyānañca, asambādhaṃ patiṭṭhitaṃ.</gatha>
    <hangnum nr="100"/>
    <gatha type="1"> Niṭṭhantaṃ sugatañca pūjiyatamaṃ lokuttamaṃ nittamaṃ;</gatha>
    <gatha type="2">Dhātu tassa vicuṇṇitaṃ janahitaṃ āsiṃsatā pūjiya;</gatha>
    <gatha type="3">Puññaṃ taṃ samamicca’cecca matimā saddhāguṇalaṅkato;</gatha>
    <gatha type="last">Tiṭṭhantaṃ sugataṃ viya’ssa munino dhātu ca sambūjaye.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Dhātugabbharacano nāma</centered>
    <centered>Tiṃsatimo paricchedo.</centered>
  </text>
</tree>
