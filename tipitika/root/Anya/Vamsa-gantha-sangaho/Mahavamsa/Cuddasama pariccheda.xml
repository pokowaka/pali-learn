<?xml version='1.0' encoding='UTF-8'?>
<tree text="Cuddasama pariccheda" target="text">
  <text>
    <subhead>Nagarappavesano</subhead>
    <hangnum nr="1"/>
    <gatha type="1"> Devānaṃpiyatisso so, rājā salilakīḷitaṃ;</gatha>
    <gatha type="last">Datvā nagaravāsīnaṃ, migavaṃ kīḷituṃ agā.</gatha>
    <hangnum nr="2"/>
    <gatha type="1"> Cattālīsasahassehi, narehi parivārito;</gatha>
    <gatha type="last">Dhāvanto padasāyeva, agamā missakaṃ nagaṃ.</gatha>
    <hangnum nr="3"/>
    <gatha type="1"> There dassetumicchanto, devo tasmiṃ mahīdhare;</gatha>
    <gatha type="last">Gumbhaṃbhakkhayamāno’va, aṭṭhā gokaṇṇarūpavā.</gatha>
    <hangnum nr="4"/>
    <gatha type="1"> Rājā disvā ‘‘pamattaṃ taṃ, na yuttaṃ vijjhituṃ’’ iti;</gatha>
    <gatha type="last">Jiyā saddamakādhāpi, gokaṇṇo pabbatantaraṃ.</gatha>
    <hangnum nr="5"/>
    <gatha type="1"> Rājā’nudhāvi  sodhiṃ, therānaṃ santikaṃ gato;</gatha>
    <gatha type="last">There diṭṭhe narindena, sayamantaradhāyiso.</gatha>
    <hangnum nr="6"/>
    <gatha type="1"> Thero ‘‘bahūsu diṭṭhesu, atibhāyissatī’’ tiso;</gatha>
    <gatha type="last">Attānameva dassesi, passitvā taṃ mahīpatiṃ.</gatha>
    <hangnum nr="7"/>
    <gatha type="1"> Bhīto aṭṭhāsi taṃ thero, ‘‘ehi tissāti abravi;</gatha>
    <gatha type="last">Tissā’ti vacaneneva, rājā yakkho’’ti cintayī.</gatha>
    <hangnum nr="8"/>
    <gatha type="1"> Samaṇā mayaṃ mahārāja, dhammarājassa sāvakā;</gatha>
    <gatha type="last">Tameva anukampāya, jambudīpā idhāgatā.</gatha>
    <hangnum nr="9"/>
    <gatha type="1"> Iccāha thero taṃ sutvā, rājā vītabhayo ahu;</gatha>
    <gatha type="last">Saritvā sakhīsandesaṃ, ‘‘samāṇā’’ iti nicchito.</gatha>
    <hangnum nr="10"/>
    <gatha type="1"> Dhanuṃ sarañca nikkhippa, upasaṅkamma taṃ isiṃ;</gatha>
    <gatha type="last">Sammodamāno therena, so nisīdi tadantike.</gatha>
    <hangnum nr="11"/>
    <gatha type="1"> Tadā tassa manussā te, āgamma parivārayuṃ;</gatha>
    <gatha type="last">Tadā sese cha dassesi, mahāthero sahāgate.</gatha>
    <hangnum nr="12"/>
    <gatha type="1"> Te disvā abravī rājā, ‘‘kadā’’ me āgatā iti;</gatha>
    <gatha type="last">‘‘Mayā saddhiṃ’’ti therena, vutte pucchi idaṃ puna.</gatha>
    <hangnum nr="13"/>
    <gatha type="1"> ‘‘Santi īdisakā aññe, jambudīpe yatī’’ iti;</gatha>
    <gatha type="last">Āha ‘‘kāsāvapajjo to, jambudīpo tahiṃ pana.</gatha>
    <hangnum nr="14"/>
    <gatha type="1"> Tevijjā iddhippattā ca, cetopariyakovidā;</gatha>
    <gatha type="last">‘‘Dibbasotā’rahanto ca, bahū buddhassa sāvakā’’.</gatha>
    <hangnum nr="15"/>
    <gatha type="1"> Pucchi ‘‘kenāgatatthā’’ti, na thalena na vārinā;</gatha>
    <gatha type="last">Āgatamhā’’ti vutte so, vijāni nabhasāgamaṃ.</gatha>
    <hangnum nr="16"/>
    <gatha type="1"> Vīmaṃsaṃso mahāpañño, kaṇhaṃ pañhamapucchitaṃ;</gatha>
    <gatha type="last">Puṭṭho puṭṭho viyākāsi, taṃtaṃ pañhaṃ mahīpati.</gatha>
    <hangnum nr="17"/>
    <gatha type="1"> Rukkhoyaṃ rājakinnāmo, añño nāma ayaṃ taru;</gatha>
    <gatha type="last">Imaṃ muñciya attha’mbo, santi ambatarū bahuṃ.</gatha>
    <hangnum nr="18"/>
    <gatha type="1"> Imañca ambaṃ teca’mbe, muñciyatthi mahīruhā;</gatha>
    <gatha type="last">Santi bhante bahu rukkhā, anambāpana te taru.</gatha>
    <hangnum nr="19"/>
    <gatha type="1"> Aññe  ambe anambe ca, muñciya’tthi mahīruhā;</gatha>
    <gatha type="last">Ayaṃ bhante ambarukkho, paṇḍito’si narissara.</gatha>
    <hangnum nr="20"/>
    <gatha type="1"> Santi te ñātakā rāja, santi bhante bahujjanā;</gatha>
    <gatha type="last">Santi aññātakā rāja, santi te ñātito bahū.</gatha>
    <hangnum nr="21"/>
    <gatha type="1"> Ñātake te ca aññe ca, muñciya’ññopi atthi nu;</gatha>
    <gatha type="last">‘‘Bhante’’ hameva sādhu tvaṃ, paṇḍito’si narissara.</gatha>
    <hangnum nr="22"/>
    <gatha type="1"> Paṇḍito’ti viditvāna, cūḷahatthipadopamaṃ;</gatha>
    <gatha type="last">Suttantaṃ desayī thero, mahīpassa mahāmatī.</gatha>
    <hangnum nr="23"/>
    <gatha type="1"> Desanāpariyosāne, saddhiṃ tehi narehi so;</gatha>
    <gatha type="last">Cattālīsasahassehi, saraṇesu patiṭṭhahi.</gatha>
    <hangnum nr="24"/>
    <gatha type="1"> Bhattā’bhīhāraṃ sāyanhe, rañño abhiharuṃ tadā;</gatha>
    <gatha type="last">‘‘Na bhuñjissa’’nti dāni me, iti janammi bhūpati.</gatha>
    <hangnum nr="25"/>
    <gatha type="1"> Pucchituṃyeva yuttanti, bhattenā’pucchite isi;</gatha>
    <gatha type="last">Na bhuñjāma idānī’ti, vutte kālañca pucchiso.</gatha>
    <hangnum nr="26"/>
    <gatha type="1"> Kālaṃ vutte’bravi evaṃ, ‘‘gacchāma nagaraṃ’’iti;</gatha>
    <gatha type="last">Tuvaṃ gaccha mahārāja, vasissāma mayaṃ idha.</gatha>
    <hangnum nr="27"/>
    <gatha type="1"> Evaṃ sati kumāro’yaṃ, amhehi saha gacchatu;</gatha>
    <gatha type="last">Ayañhi āgataphalo, rāja viññātasāsano.</gatha>
    <hangnum nr="28"/>
    <gatha type="1"> Apekkhamāno pabbajjaṃ, vasata’mhākamantike;</gatha>
    <gatha type="last">Idāni pabbajessāma, imaṃ tvaṃ gaccha bhūmipa.</gatha>
    <hangnum nr="29"/>
    <gatha type="1"> Pāto rathaṃ pesayissaṃ, tumhe tattha ṭhitā puraṃ;</gatha>
    <gatha type="last">Yāthā’ti there vanditvā, bhaṇḍuṃnetva’ka mantakaṃ.</gatha>
    <hangnum nr="30"/>
    <gatha type="1"> Pucchi therādhikāraṃso, rañño sabbamabhāsi so;</gatha>
    <gatha type="last">Theraṃ ñatvā’ti tuṭṭhoso, ‘‘lābhā me’’iti cintayi.</gatha>
    <hangnum nr="31"/>
    <gatha type="1"> Bhaṇḍussa gīhibhāvena, gatāsaṅko narissaro;</gatha>
    <gatha type="last">Aññāsi narabhāvaṃ so, ‘‘pabbājema imaṃ’’ iti.</gatha>
    <hangnum nr="32"/>
    <gatha type="1"> Thero taṃ gāmasīmāyaṃ, tasmiṃyeva khaṇe akā;</gatha>
    <gatha type="last">Bhaṇḍukassa kumārassa, pabbajjamupasampadaṃ.</gatha>
    <hangnum nr="33"/>
    <gatha type="1"> Tasmiṃyeva  khaṇe so ca, arahattamapāpuṇi;</gatha>
    <gatha type="last">Sumanaṃ sāmaṇeraṃ taṃ, thero āmantayī tato.</gatha>
    <hangnum nr="34"/>
    <gatha type="1"> Dhammasavanakālaṃ tvaṃ, ghosehī’’ti apucchiso;</gatha>
    <gatha type="last">Sāvento kittakaṃ ṭhānaṃ, bhante ghosema’haṃ iti.</gatha>
    <hangnum nr="35"/>
    <gatha type="1"> ‘‘Sakalaṃ tambapaṇṇī’’ti, vutte therena iddhiyā;</gatha>
    <gatha type="last">Sāvento sakalaṃ laṃkaṃ, dhammakālamaghosayī.</gatha>
    <hangnum nr="36"/>
    <gatha type="1"> Rājā nāgacatutteso, soṇṇipasse nisīdiya;</gatha>
    <gatha type="last">Bhuñjanto taṃ ravaṃ sutvā, therantika mapesayi.</gatha>
    <hangnum nr="37"/>
    <gatha type="1"> ‘‘Upaddavo nu atthī’’ti, āha natthi uddavo;</gatha>
    <gatha type="last">Sotuṃ sambuddhavacanaṃ, kālo ghosāpito iti.</gatha>
    <hangnum nr="38"/>
    <gatha type="1"> Sāmaṇera ravaṃ sutvā, bhummādevā aghosayuṃ;</gatha>
    <gatha type="last">Anukkamena so saddo, brahmalokaṃ samāruhi.</gatha>
    <hangnum nr="39"/>
    <gatha type="1"> Tena ghosena devānaṃ, sannipāto mahā ahu;</gatha>
    <gatha type="last">Samacittasuttaṃ desesi, thero tasmiṃ samāgame.</gatha>
    <hangnum nr="40"/>
    <gatha type="1"> Asaṃkhiyānaṃ devānaṃ, dhammābhisamayo ahu;</gatha>
    <gatha type="last">Bahū nāgā supaṇṇā ca, saraṇesu patiṭṭhayuṃ.</gatha>
    <hangnum nr="41"/>
    <gatha type="1"> Yathedaṃ sāriputtassa, suttaṃ therassa bhāsato;</gatha>
    <gatha type="last">Tathā mahindattherassa, ahu devasamāgamo.</gatha>
    <hangnum nr="42"/>
    <gatha type="1"> Rājā pabhā te pāhesi, rathaṃ sārathi so gato;</gatha>
    <gatha type="last">‘‘Ārohatha rathaṃ yāma, nagaraṃ’’ iti te’bravi.</gatha>
    <hangnum nr="43"/>
    <gatha type="1"> Nā’rohāma rathaṃ gaccha, gacchāma tava pacchato;</gatha>
    <gatha type="last">Iti vatvāna pesetvā, sārathiṃ sumanorathaṃ.</gatha>
    <hangnum nr="44"/>
    <gatha type="1"> Vehāsamabbhugantvā, te nagarassa puratthato;</gatha>
    <gatha type="last">Paṭhamatthūpaṭṭhānamhi, otariṃsu mahiddhikā.</gatha>
    <hangnum nr="45"/>
    <gatha type="1"> Therehi paṭhamotiṇṇa-ṭhānamhi katacetiyaṃ;</gatha>
    <gatha type="last">Ajjāpi vuccate tena, evaṃ paṭhamacetiyaṃ.</gatha>
    <hangnum nr="46"/>
    <gatha type="1"> Raññā theraguṇaṃ sutvā, sabbā antepuritthiyo;</gatha>
    <gatha type="last">Theradassanamicchiṃsu, yasmā tasmāmahīpati.</gatha>
    <hangnum nr="47"/>
    <gatha type="1"> Anto’va  rājavatthussa, rammaṃ kāresi maṇḍapaṃ;</gatha>
    <gatha type="last">Setehi vatthapupphehi, chāditaṃ samalaṅkataṃ.</gatha>
    <hangnum nr="48"/>
    <gatha type="1"> Uccaseyyāviramaṇaṃ, sutattā therasantike;</gatha>
    <gatha type="last">Kaṅkhī ‘‘uccāsane thero, nisīdideyyanunoti ca.</gatha>
    <hangnum nr="49"/>
    <gatha type="1"> Tadantare sārathi so, there disvā tahiṃ ṭhite;</gatha>
    <gatha type="last">Cīvaraṃ pārupante te, ativimhita mānaso.</gatha>
    <hangnum nr="50"/>
    <gatha type="1"> Gantvā rañño nivedesi, sutvā sabbaṃ mahīmati;</gatha>
    <gatha type="last">‘‘Nisajjaṃ na karissanti, pīṭhakesū’’ti nicchito.</gatha>
    <hangnum nr="51"/>
    <gatha type="1"> ‘‘Susādhu bhummattharaṇaṃ, paññāpethā’’ti bhāsiya;</gatha>
    <gatha type="last">Gantvā paṭipathaṃ there, sakkaccaṃ abhivādiya.</gatha>
    <hangnum nr="52"/>
    <gatha type="1"> Mahāmahindattherassa, hatthato pattamādiya;</gatha>
    <gatha type="last">Sakkārapūjāvidhinā, puraṃ theraṃ pavesayi.</gatha>
    <hangnum nr="53"/>
    <gatha type="1"> Disvā āsanapaññattiṃ, nemittā byākaruṃ iti;</gatha>
    <gatha type="last">‘‘Gahitā pathavī’mehi, dīpe hessanti issarā.</gatha>
    <hangnum nr="54"/>
    <gatha type="1"> Narindo pūjayanto te, there antepuraṃ nayi;</gatha>
    <gatha type="last">Tattha te dussapīṭhesuṃ, nisīdiṃsu yathārahaṃ.</gatha>
    <hangnum nr="55"/>
    <gatha type="1"> Te yāgukhajjabhojjehi, sayaṃ rājā atappayi;</gatha>
    <gatha type="last">Niṭṭhite bhattakiccamhi, sayaṃ upanisīdiya.</gatha>
    <hangnum nr="56"/>
    <gatha type="1"> Kaniṭṭhassoparājassa, mahānāgassa jāyikaṃ;</gatha>
    <gatha type="last">Vasantiṃ rājagehe’va, pakkosā pesicā’nulaṃ.</gatha>
    <hangnum nr="57"/>
    <gatha type="1"> Āgamma anulādevī, pañca itthisatehi sā;</gatha>
    <gatha type="last">Therevandiya pūjetvā, ekamantamupāvisi.</gatha>
    <hangnum nr="58"/>
    <gatha type="1"> Petavatthuṃ vimānañca, saccasaṃyuttameva ca;</gatha>
    <gatha type="last">Desesi thero tā itthī, paṭhamaṃ phalamajjhaguṃ.</gatha>
    <hangnum nr="59"/>
    <gatha type="1"> Hiyyo diṭṭhamanussehi, sutvā theraguṇe bahū;</gatha>
    <gatha type="last">Theradassanamicchantā, samāgantvāna nāgarā.</gatha>
    <hangnum nr="60"/>
    <gatha type="1"> Rājadvāre mahāsaddaṃ, akaruṃ taṃ mahīpati;</gatha>
    <gatha type="last">Sutvā pucchiya jānitvā, āha tesaṃ hitatthiko.</gatha>
    <hangnum nr="61"/>
    <gatha type="1"> Sabbesaṃ  idha sambādho, sālāmaṅgalahatthino;</gatha>
    <gatha type="last">Sodhetha tattha dakkhanti, there’me nāgarā’iti.</gatha>
    <hangnum nr="62"/>
    <gatha type="1"> Sodhetvā hatthisālaṃ taṃ, vitānādīhi sajjukaṃ;</gatha>
    <gatha type="last">Alaṅkaritvā sayane, paññapesuṃ yathārahaṃ.</gatha>
    <hangnum nr="63"/>
    <gatha type="1"> Sathero tattha gantvāna, mahāthero nisīdiya;</gatha>
    <gatha type="last">So devadūtasuttantaṃ, kathesī kathiko mahā.</gatha>
    <hangnum nr="64"/>
    <gatha type="1"> Taṃ sutvāna pasīdiṃsu, nagarā te samāgatā;</gatha>
    <gatha type="last">Tesu pāṇasahassaṃtu, paṭhamaṃ phalamajjhagā.</gatha>
    <hangnum nr="65"/>
    <gatha type="1"> Laṃkādīpe so satthukappo akappo;</gatha>
    <gatha type="2">Laṃkādhiṭṭhāne dvīsu ṭhānesu thero;</gatha>
    <gatha type="3">Dhammaṃ bhāsitvā dīpabhāsāya evaṃ;</gatha>
    <gatha type="last">Saddhammo tāraṃ kārayī dīpadīpoti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Nagarappavesano nāma</centered>
    <centered>Cuddasamo paricchedo.</centered>
  </text>
</tree>
