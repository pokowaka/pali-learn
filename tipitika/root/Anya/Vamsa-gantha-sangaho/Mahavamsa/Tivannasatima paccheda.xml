<?xml version='1.0' encoding='UTF-8'?>
<tree text="Tiva&#xF1;&#xF1;&#x101;satima paccheda" target="text">
  <text>
    <subhead>Laṃkāviloponāma</subhead>
    <hangnum nr="1"/>
    <gatha type="1"> Mahindo taṃ kaṇiṭṭho so, rājaputto tadaccaye;</gatha>
    <gatha type="last">Ussāpiya setacchatta-manurādhapure vare.</gatha>
    <hangnum nr="2"/>
    <gatha type="1"> Sena senānīnā’nīta desantarajanā kule;</gatha>
    <gatha type="last">Tattha vāsamakappesi, kicchena dasavacchare.</gatha>
    <hangnum nr="3"/>
    <gatha type="1"> Apetanīti maggassa, mudubhūtassa sabbaso;</gatha>
    <gatha type="last">Uppādabhāgaṃ nādaṃsu, tassa jānapadā tadā.</gatha>
    <hangnum nr="4"/>
    <gatha type="1"> Accantaṃ khīṇacitto so, vassamhi dasame vibhū;</gatha>
    <gatha type="last">Vuttidānena nāsakkhi, saṅgahetuṃ sakaṃ balaṃ.</gatha>
    <hangnum nr="5"/>
    <gatha type="1"> Aladdha vuttino sabbe, keraḷā sahitā tato;</gatha>
    <gatha type="last">Na vuttidānaṃ no yāva, hoti mātāva bhuñjatu.</gatha>
    <hangnum nr="6"/>
    <gatha type="1"> Iti rājagharadvāre, sāhasekarasā bhusaṃ;</gatha>
    <gatha type="last">Cāpahatā nisīdiṃsu, sannaddhachurikāyudhā.</gatha>
    <hangnum nr="7"/>
    <gatha type="1"> Hatthasāraṃ samādāya, te vivañciya bhūpati;</gatha>
    <gatha type="last">Ummaggato viniggamma, turito rohaṇaṃ agā.</gatha>
    <hangnum nr="8"/>
    <gatha type="1"> Sīdupabbatagāmamhi , khandhavāraṃ nibandhiya;</gatha>
    <gatha type="last">Bhātu jāyamma hesitte, ṭhapetvā so tahiṃ vasī.</gatha>
    <hangnum nr="9"/>
    <gatha type="1"> Na cirasseva tassāya, matā yasamahīpati;</gatha>
    <gatha type="last">Mahesitte nivesesi, sakabhātussa dhītaraṃ.</gatha>
    <hangnum nr="10"/>
    <gatha type="1"> Deviyā tāya sañjāte, sute kassapanāmake;</gatha>
    <gatha type="last">Ajjhāvuttaṃ vihāyā’tha, khandhāvāraṃ mahīmati.</gatha>
    <hangnum nr="11"/>
    <gatha type="1"> Kārayitvāna nagaraṃ, kappagallakagāmake;</gatha>
    <gatha type="last">Adhipaccaṃ pavattento, rohaṇe suciraṃ vasī.</gatha>
    <hangnum nr="12"/>
    <gatha type="1"> Tato sesesu ṭhānesu, keraḷā sīhaḷā tadā;</gatha>
    <gatha type="last">Kaṇṇāṭā ca yathākāma-mādhipaccaṃ pavattayuṃ.</gatha>
    <hangnum nr="13"/>
    <gatha type="1"> Athassa vāṇijo eko, paratīraṃ idhāgato;</gatha>
    <gatha type="last">Gantvā pavattiṃ laṃkāya, coḷarañño nivedayi.</gatha>
    <hangnum nr="14"/>
    <gatha type="1"> Sotaṃ suṇitvā pesesi, laṃkāgahaṇamānaso;</gatha>
    <gatha type="last">Balaṃ mahantaṃ balavā, taṃ khippaṃ laṃkamotari.</gatha>
    <hangnum nr="15"/>
    <gatha type="1"> Paṭṭhāyo tiṇṇaṭhānamhā, viheṭhentaṃ bahū jane;</gatha>
    <gatha type="last">Anukkamena taṃ coḷa-balaṃ rohaṇamajjhagā.</gatha>
    <hangnum nr="16"/>
    <gatha type="1"> Chattiṃse rājino vasse, mahesiṃ ratanāni ca;</gatha>
    <gatha type="last">Makuṭañca kamāyātaṃ, sabbamābharaṇaṃ tathā.</gatha>
    <hangnum nr="17"/>
    <gatha type="1"> Amūlikañcavajira-valayaṃ devadattiyaṃ;</gatha>
    <gatha type="last">Acchejjacchurikaṃ chinna-paṭṭikā dhātukañca te.</gatha>
    <hangnum nr="18"/>
    <gatha type="1"> Paviṭṭhaṃ vanaduggamhi, bhayātañca mahīpatiṃ;</gatha>
    <gatha type="last">Jīvaggāhamagaṇhiṃsu, sandhilesampadassiya.</gatha>
    <hangnum nr="19"/>
    <gatha type="1"> Mahīpālaṃ dhanaṃ tañca, sabbaṃ hatthagataṃ tato;</gatha>
    <gatha type="last">Pesayiṃsu lahuṃ coḷa-mahīpālassa santikaṃ.</gatha>
    <hangnum nr="20"/>
    <gatha type="1"> Nikāyattitaye dhātu-gabbhe laṃkātale khile;</gatha>
    <gatha type="last">Mahārahe suvaṇṇādi-paṭibimbe ca’nappake.</gatha>
    <hangnum nr="21"/>
    <gatha type="1"> Bhinditvā sahasā sabbe, vihāre ca tahiṃ tahiṃ;</gatha>
    <gatha type="last">Yatho johārino yakkhā, laṅkāyaṃ sāramaggahuṃ.</gatha>
    <hangnum nr="22"/>
    <gatha type="1"> Te coḷā rājaraṭṭhaṃ taṃ, pulatthipuranissitā;</gatha>
    <gatha type="last">Rakkhapāsāṇakaṇḍavha, ṭhānāvadhimabhuñjisuṃ.</gatha>
    <hangnum nr="23"/>
    <gatha type="1"> Taṃ  kumārakamādāya, kassapaṃ raṭṭhavāsino;</gatha>
    <gatha type="last">Vaḍḍhenti coḷabhayato, gopayantā susādarā.</gatha>
    <hangnum nr="24"/>
    <gatha type="1"> Coḷarājā kumāraṃ taṃ, sutvā dvādasavassikaṃ;</gatha>
    <gatha type="last">Gahaṇatthāya pesesi, mahāmacce mahābale.</gatha>
    <hangnum nr="25"/>
    <gatha type="1"> Ūnaṃ pañcasahassena, yodhalakkhaṃ samādiya;</gatha>
    <gatha type="last">Sabbaṃ te rohaṇaṃ desaṃ, saṅkhobhesu mito tato.</gatha>
    <hangnum nr="26"/>
    <gatha type="1"> Kittināmo’tha sacivo, makkhakudrūsavāsiko;</gatha>
    <gatha type="last">Muddhanāmo tathāmacco, māragallakavāsiko.</gatha>
    <hangnum nr="27"/>
    <gatha type="1"> Ubhopi te mahāvīrā, yuddhopāyavicakkhaṇā;</gatha>
    <gatha type="last">Coḷasenaṃ vināsetu-maccantakatanicchayā.</gatha>
    <hangnum nr="28"/>
    <gatha type="1"> Paluṭṭhagirināmamhi, ṭhāne dugge nivesiya;</gatha>
    <gatha type="last">Katvā chamāsaṃ saṅgāmaṃ, haniṃsu damiḷe bahūṃ.</gatha>
    <hangnum nr="29"/>
    <gatha type="1"> Hatāvasiṭṭhā coḷātā, raṇe tasmiṃ bhayadditā;</gatha>
    <gatha type="last">Palāyitvā yathāpubbaṃ, pulattipuramāvasuṃ.</gatha>
    <hangnum nr="30"/>
    <gatha type="1"> Kumāro jayito disvā, ubho te sacive tadā;</gatha>
    <gatha type="last">Haṭṭhatuṭṭho ‘‘varaṃ tātā, gaṇhathā’’ti sa cabravī.</gatha>
    <hangnum nr="31"/>
    <gatha type="1"> Buddho paveṇigāmaṃ so, varaṃ yācittha kittiko;</gatha>
    <gatha type="last">Saṅghikaṃ gahitaṃ bhāgaṃ, vissajjetuṃ varaṃ vari.</gatha>
    <hangnum nr="32"/>
    <gatha type="1"> Rājaputtavarāladdha-varā’maccavarā tadā;</gatha>
    <gatha type="last">Niddarā sādarā vīrā, pāde vandiṃsu tassa te.</gatha>
    <hangnum nr="33"/>
    <gatha type="1"> Rājā dvādasavassāni, vasitvā coḷamaṇḍale;</gatha>
    <gatha type="last">Aṭṭhatālīsavassamhi, mahindo so divaṃgato.</gatha>
    <hangnum nr="34"/>
    <gatha type="1"> Pamāda dosānagatena evaṃ,</gatha>
    <gatha type="2">Laddhā’pi bhogānanathirā bhavanti;</gatha>
    <gatha type="3">Iccappamaṃdaṃ hitamāsasāno,</gatha>
    <gatha type="last">Niccaṃ suviññūsusamā careyya.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Laṃkāvilopo nāma</centered>
    <centered>Tipaññāsatimo paricchedo.</centered>
  </text>
</tree>
