<?xml version='1.0' encoding='UTF-8'?>
<tree text="Dvisa&#x1E6D;&#x1E6D;himapariccheda" target="text">
  <text>
    <subhead>Paramaṇḍalābhigamano</subhead>
    <hangnum nr="1"/>
    <gatha type="1"> Attanābhimatassā’su, jātadesassa pattiyā;</gatha>
    <gatha type="last">Sampuṇṇamanasaṅkappo, dussaṅkapavivajjito.</gatha>
    <hangnum nr="2"/>
    <gatha type="1"> Vajirūpamorupaññā, balena gurusantike;</gatha>
    <gatha type="last">Lahuṃ bahuñca gaṇhanto, sippajātamaneka kaṃ.</gatha>
    <hangnum nr="3"/>
    <gatha type="1"> Jināgamesu nekesu, koṭillā dīsu nītisu;</gatha>
    <gatha type="last">Saddasatthe ca kāveyye, sanighaṇḍuka keṭubhe.</gatha>
    <hangnum nr="4"/>
    <gatha type="1"> Naccagītesu satthesu, hatthisippādikesu ca;</gatha>
    <gatha type="last">Dhanu khaggādinekesu, satthesu ca visesato.</gatha>
    <hangnum nr="5"/>
    <gatha type="1"> Pārappatto vinītatto, pitu rañño samācari;</gatha>
    <gatha type="last">Adhippāyānukulaṃ’va, sadā bhattipurassaro.</gatha>
    <hangnum nr="6"/>
    <gatha type="1"> Tadā sadā darācāra-guṇārādhitamānaso;</gatha>
    <gatha type="last">Piyena viya mittena, tena saddhiṃ mahīpati.</gatha>
    <hangnum nr="7"/>
    <gatha type="1"> Uyyānajalakīḷādi-sukhaṃ nānappakārakaṃ;</gatha>
    <gatha type="last">Anubhotvā sadesasmiṃ, sañcaranto tahiṃ tahiṃ.</gatha>
    <hangnum nr="8"/>
    <gatha type="1"> Ekadāsaṅkhasenādhi-patinā daḷhabhattinā;</gatha>
    <gatha type="last">Saraṭṭhasīmā rakkhāya, yo jitena balīyasā.</gatha>
    <hangnum nr="9"/>
    <gatha type="1"> Ajjhāvutthassa  ca balattha-linamassa ca santikaṃ;</gatha>
    <gatha type="last">Gāmasā’gañchi sutvāna, tamatthaṃ dhajinīpati.</gatha>
    <hangnum nr="10"/>
    <gatha type="1"> Gāmaṃ taṃ sādhukaṃ sajju, sajjāpetvā saputtakaṃ;</gatha>
    <gatha type="last">Paccuggantvā mahīpālaṃ, paṇamitvā ṭhito tadā.</gatha>
    <hangnum nr="11"/>
    <gatha type="1"> Pitā putto ubho tassa, sambhāsiya piyaṃ vaco;</gatha>
    <gatha type="last">Nekadhā’rādhitā tena, taṃ gāmaṃ samupāgaguṃ.</gatha>
    <hangnum nr="12"/>
    <gatha type="1"> Tahiṃ katici bhūpālo, vāsare vītināmiya;</gatha>
    <gatha type="last">Senāpatiṃ samāhūya, idaṃ vacanaṃ mabravi.</gatha>
    <hangnum nr="13"/>
    <gatha type="1"> Putto me dānivayasi, ṭhito’ panayanārahe;</gatha>
    <gatha type="last">Tassopanayanaṃ kātuṃ, mahopakaraṇaṃ lahuṃ.</gatha>
    <hangnum nr="14"/>
    <gatha type="1"> Sajjetabbanti taṃ sutvā, sopi senādhināyako;</gatha>
    <gatha type="last">Sabbupakaraṇaṃ khippaṃ, maṅgalatthaṃ susajjayi.</gatha>
    <hangnum nr="15"/>
    <gatha type="1"> Sugandha dīpapupphādi-vatthūhi divasattayaṃ;</gatha>
    <gatha type="last">Pubbakāraṃ karitvāna, mahantaṃ ratanattaye.</gatha>
    <hangnum nr="16"/>
    <gatha type="1"> Vedikācāradakkhehi, dvijehi puthuvīpati;</gatha>
    <gatha type="last">Sampabhāvānu rūpaṃva, maṅgalaṃ taṃ samāpiya.</gatha>
    <hangnum nr="17"/>
    <gatha type="1"> Parakkamakumārena, tena saddhiṃ samārabhi;</gatha>
    <gatha type="last">Vasantakīḷaṃ mahatiṃ, sāmacco kīḷituṃ tadā.</gatha>
    <hangnum nr="18"/>
    <gatha type="1"> Rājā kitti sirīmegho-rohaṇe vasato tadā;</gatha>
    <gatha type="last">Sirīvallabhanāmassa, sabhātu maraṇampi ca.</gatha>
    <hangnum nr="19"/>
    <gatha type="1"> Māṇabharaṇanāmassa, rajjalābhañca deviyā;</gatha>
    <gatha type="last">Mittāya paṭilābhañca, sirīvallabhasūnu no.</gatha>
    <hangnum nr="20"/>
    <gatha type="1"> Rohaṇāgatadūtehi, suṇitvā sakabhātuno;</gatha>
    <gatha type="last">Kālakriyāya sañjāta-sokavegaṃ sudussahaṃ.</gatha>
    <hangnum nr="21"/>
    <gatha type="1"> Mittāyatanayuppatti pavattiṃ savaṇena taṃ;</gatha>
    <gatha type="last">Vineyya virato tamhā, vasantasamayussavā.</gatha>
    <hangnum nr="22"/>
    <gatha type="1"> Nivattetvāna tattheva, senāniṃ saṅkhanāmakaṃ;</gatha>
    <gatha type="last">Puttena saha so saṅkha-tthali nāmaṃ puraṃ gami.</gatha>
    <hangnum nr="23"/>
    <gatha type="1"> Parakkamakumārena, tena saddhiṃ tahiṃ sukhaṃ;</gatha>
    <gatha type="last">Vasato tassa bhūpassa, vassamekamatikkami.</gatha>
    <hangnum nr="24"/>
    <gatha type="1"> Māṇābharaṇabhūpassa , devī cāpi pabhāvatī;</gatha>
    <gatha type="last">Labhittha dutiyā kitti-sirī meghavhayaṃ sutaṃ.</gatha>
    <hangnum nr="25"/>
    <gatha type="1"> Suṇitvā tañca so amhaṃ, vaṃso jāto mahā’’iti;</gatha>
    <gatha type="last">Ahu kittisirīmegho, tadā attamano bhusaṃ.</gatha>
    <hangnum nr="26"/>
    <gatha type="1"> Laṃkādīpopabhogeka-hetunā mahatā satā;</gatha>
    <gatha type="last">Asādhāraṇabhūbhena, codito puññakammunā.</gatha>
    <hangnum nr="27"/>
    <gatha type="1"> Kumāro so’tha pitarā, piyamitte viyattani;</gatha>
    <gatha type="last">Kariyamānaṃ sasnehaṃ, mahantaṃ co’palālanaṃ.</gatha>
    <hangnum nr="28"/>
    <gatha type="1"> Sacivānamanekesaṃ, bhayabhattī purassaraṃ;</gatha>
    <gatha type="last">Kriyamānamupaṭṭhānaṃ, na maññanto tiṇāyapi.</gatha>
    <hangnum nr="29"/>
    <gatha type="1"> Laṃkādīpamimaṃ sabba mekacchatto pasobhitaṃ;</gatha>
    <gatha type="last">Khippaṃ kāretukāmo so, sayaṃ iti vicintayi.</gatha>
    <hangnum nr="30"/>
    <gatha type="1"> Kesa akkhaka gīvaṭṭhi-dāṭhā pattāna meva ca;</gatha>
    <gatha type="last">Padacetya mahābodhi-sākhānañcāpi satthuno.</gatha>
    <hangnum nr="31"/>
    <gatha type="1"> Caturāsītisahassānaṃ, dhammakkhandhāna meva ca;</gatha>
    <gatha type="last">Sammāsambuddhakappānaṃ, ādhārattā ca niccaso.</gatha>
    <hangnum nr="32"/>
    <gatha type="1"> Ākarattā ca nekesaṃ, maṇimuttādivatthūnaṃ;</gatha>
    <gatha type="last">Sammatopi visiṭṭhoti, dīponāti mahā ayaṃ.</gatha>
    <hangnum nr="33"/>
    <gatha type="1"> Tayo me pitaro bhūpā, mātulopi ca sabbathā;</gatha>
    <gatha type="last">Ekacchattena vattetu, masamatthā vibhajji’maṃ.</gatha>
    <hangnum nr="34"/>
    <gatha type="1"> Bhuñjantā ettakeneva, katakiccā mayaṃ iti;</gatha>
    <gatha type="last">Maññantā vigatacchandā’bhisekamhi kulocite.</gatha>
    <hangnum nr="35"/>
    <gatha type="1"> Raṭṭhesake sakeyeva, isseraṃ sampavattayuṃ;</gatha>
    <gatha type="last">Kasikammādikaṃ gāma-bhojakā viya nissitā.</gatha>
    <hangnum nr="36"/>
    <gatha type="1"> Tesu kittisiri meghaṃ, petteyyaṃ me ṭhapetva te;</gatha>
    <gatha type="last">Agamaṃsu yathākammaṃ, sesā bhūpatayo tayo.</gatha>
    <hangnum nr="37"/>
    <gatha type="1"> Maccānaṃ paramaṃ āyu, vate’dāni parittakaṃ;</gatha>
    <gatha type="last">Bālāyuvāno vuddhā ca, ime sattā’nupubbaso.</gatha>
    <hangnum nr="38"/>
    <gatha type="1"> Pāpuṇissanti maraṇa-mīti’yaṃ niyamopi ca;</gatha>
    <gatha type="last">Na heva asmiṃ lokasmiṃ, saṃvijjati kadācipi.</gatha>
    <hangnum nr="39"/>
    <gatha type="1"> Tasmā  sarīrake asmiṃ, bhaṅgure sāravajjite;</gatha>
    <gatha type="last">Hīḷite sāradassīhi, apekkhaṃ hitvā sabbathā.</gatha>
    <hangnum nr="40"/>
    <gatha type="1"> Pihaniye yasodehe, ciraṭṭhāyimhi sabbadā;</gatha>
    <gatha type="last">Amhādisehi kattabbo, rājaputtehi ādaro.</gatha>
    <hangnum nr="41"/>
    <gatha type="1"> Ummaggajātakādīsu, cārittañcāpi bhūmisu;</gatha>
    <gatha type="last">Vihitaṃ bodhisattena, vīrabhāvādinissitaṃ.</gatha>
    <hangnum nr="42"/>
    <gatha type="1"> Rāmāyaṇabhāratādi-lokiyāsu kathāsupi;</gatha>
    <gatha type="last">Rāmassa vikkamañceva, tassa rāvaṇaghātino.</gatha>
    <hangnum nr="43"/>
    <gatha type="1"> Duyodhanādirājāno, hantvāyuddhe pavattitaṃ;</gatha>
    <gatha type="last">Vikkamāti sayañceva, pañcannaṃ paṇḍusūnūnaṃ.</gatha>
    <hangnum nr="44"/>
    <gatha type="1"> Itihāsakathāyañca, devāsuraraṇe purā;</gatha>
    <gatha type="last">Dussantādimahīpehi, katañca caritabbhūtaṃ.</gatha>
    <hangnum nr="45"/>
    <gatha type="1"> Ummūlitavato tassa, nandavaṃsanarissare;</gatha>
    <gatha type="last">Cārakkadvijaseṭṭhassa, sutvā buddhibalampi ca.</gatha>
    <hangnum nr="46"/>
    <gatha type="1"> Sabbā netāni lokamhi, yāvajjadivasā bhuvi;</gatha>
    <gatha type="last">Tesaṃ asannidhānepi, suppasiddhiṃ gatāni hi.</gatha>
    <hangnum nr="47"/>
    <gatha type="1"> Suladdhaṃ jīvitaṃ tesaṃ, asādhāraṇamīdisaṃ;</gatha>
    <gatha type="last">Caritātisayaṃ kattuṃ, samatthā honti ye bhuvi.</gatha>
    <hangnum nr="48"/>
    <gatha type="1"> Jāyitvā khattavaṃsamhi, khattavīravarodhitaṃ;</gatha>
    <gatha type="last">Yadihaṃ na karissāmi, moghā me jāti hessati.</gatha>
    <hangnum nr="49"/>
    <gatha type="1"> Tesamabbhadhikā kāla-sampadāyeva kevalaṃ;</gatha>
    <gatha type="last">Mayā te adhikā kintu, paññādīhīti cintiya.</gatha>
    <hangnum nr="50"/>
    <gatha type="1"> Piturājā ca me’dāni, pacchime vayasiṭṭhito;</gatha>
    <gatha type="last">Yadidaṃ pettikaṃ rajjaṃ, mama hatthagatabbhave.</gatha>
    <hangnum nr="51"/>
    <gatha type="1"> Rājalakkhiva so peta-cetaso me pamādato;</gatha>
    <gatha type="last">Yathicchitañce na bhave, mahatī jāni me bhusaṃ.</gatha>
    <hangnum nr="52"/>
    <gatha type="1"> Ettheva nivasanto’haṃ, carāpiya sake vare;</gatha>
    <gatha type="last">Paramaṇḍalavuttantaṃ, jāneyyaṃ yadi tattano.</gatha>
    <hangnum nr="53"/>
    <gatha type="1"> Randhaṃ paccatthikānantu, pakāsetuṃ rathātathaṃ;</gatha>
    <gatha type="last">Adhippāyānurūpaṃ me, samatthā vā na vācarā.</gatha>
    <hangnum nr="54"/>
    <gatha type="1"> Ye  keci’dha janā santi, sabbe te mama sammukhā;</gatha>
    <gatha type="last">Balīyattaṃ’va sattūnaṃ, kathayanti anekaso.</gatha>
    <hangnum nr="55"/>
    <gatha type="1"> Paccekaraṭṭhasāmīhi, pitubhūpehi tihipi;</gatha>
    <gatha type="last">Ekībhūya karitvāna, sattakkhattuṃ mahāhavaṃ.</gatha>
    <hangnum nr="56"/>
    <gatha type="1"> Sādhetuṃ dukkaraṃ raṭṭhaṃ, bhavate kākinā kathaṃ;</gatha>
    <gatha type="last">Sisunā gaṇhituṃ sakkā, khuddarajjo pabhoginā.</gatha>
    <hangnum nr="57"/>
    <gatha type="1"> Sukaraṃ mūlabhūtassa, tassa rajjassa sādhanaṃ;</gatha>
    <gatha type="last">Iti duccintaṃtaṃ tuyhaṃ, dūre tabbamidaṃ’’iti.</gatha>
    <hangnum nr="58"/>
    <gatha type="1"> Kaṇṇe tatthasalākāyo, pavesentā’va nekaso;</gatha>
    <gatha type="last">Mahantattaṃ kathente’vaṃ, bahudhā paramaṇḍale.</gatha>
    <hangnum nr="59"/>
    <gatha type="1"> Ajānanaṃ yathābhūtaṃ, vadantānaṃ kubuddhinaṃ;</gatha>
    <gatha type="last">Sabbametaṃ vaco jātu, saddhātabbaṃ siyā na hi.</gatha>
    <hangnum nr="60"/>
    <gatha type="1"> Lesenekena gantvāna, khippaṃ’va paramaṇḍalaṃ;</gatha>
    <gatha type="last">Sarūpaṃ tattha ussāmi, ahameveti cintayi.</gatha>
    <hangnum nr="61"/>
    <gatha type="1"> Yadi me pītubhūpālo, viññāyetaṃ vitakkitaṃ;</gatha>
    <gatha type="last">Abhijātassa puttassa, vaṃsajotikarassa me.</gatha>
    <hangnum nr="62"/>
    <gatha type="1"> Gatassa satthu visaya-manatthopi siyā iti;</gatha>
    <gatha type="last">Anukampādhiyā mayhaṃ, gamanaṃ vārayissati.</gatha>
    <hangnum nr="63"/>
    <gatha type="1"> Manorathassa saṃsiddhi, sabbathā mena hessati;</gatha>
    <gatha type="last">Tasmā niguḷarūpena, gamanaṃ bhaddakaṃ iti.</gatha>
    <hangnum nr="64"/>
    <gatha type="1"> Laddhāna rattiyama thekadinaṃ khaṇaññū,</gatha>
    <gatha type="2">So tādisaṃ khaṇamakhīṇatarorūpāyo;</gatha>
    <gatha type="3">Jānāti no sakapitāgamanaṃ tathātaṃ,</gatha>
    <gatha type="last">Gehā’bhinikkhamitathā caturo kumāro.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Paramaṇḍalābhigamano nāma</centered>
    <centered>Dvisaṭṭhimo paricchedo.</centered>
  </text>
</tree>
