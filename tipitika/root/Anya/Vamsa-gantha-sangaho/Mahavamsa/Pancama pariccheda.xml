<?xml version='1.0' encoding='UTF-8'?>
<tree text="Pa&#xF1;cama pariccheda" target="text">
  <text>
    <subhead>Tatiyadhammasaṃgīti</subhead>
    <hangnum nr="1"/>
    <gatha type="1"> Yā mahākassapādīhi , mahātherehi ādito;</gatha>
    <gatha type="last">Katā saddhamma saṃgīti, theriyā’ti pavuccati.</gatha>
    <hangnum nr="2"/>
    <gatha type="1"> Eko’va theravādo so, ādivassasate ahu;</gatha>
    <gatha type="last">Aññācariyavādātu, tato oraṃ ajāyisuṃ.</gatha>
    <hangnum nr="3"/>
    <gatha type="1"> Tehi saṃgītikārehi, therehi dutiyehi te;</gatha>
    <gatha type="last">Niggahitā pāpabhikkhū, sabbe dasasahassakā.</gatha>
    <hangnum nr="4"/>
    <gatha type="1"> Akaṃsā’cariyavādaṃ te, mahāsaṃgītināmakā;</gatha>
    <gatha type="last">Tato gokulikā jātā, ekabbohārikāpi ca.</gatha>
    <hangnum nr="5"/>
    <gatha type="1"> Gokulikehi paṇṇatti-vādā bāhulikāpi ca;</gatha>
    <gatha type="last">Cetiyavādā tesveva, samatāsaṅghikā cha te.</gatha>
    <hangnum nr="6"/>
    <gatha type="1"> Punāpi theravādehi, mahiṃsāsakabhikkhavo;</gatha>
    <gatha type="last">Vajjīputtakabhikkhū ca, duve jātā ime khalu.</gatha>
    <hangnum nr="7"/>
    <gatha type="1"> Jātā’tha dhammuttariyā, bhadrayānikabhikkhavo;</gatha>
    <gatha type="last">Channāgārā sammitiyā, vajjīputtiyabhikkhūti.</gatha>
    <hangnum nr="8"/>
    <gatha type="1"> Mahiṃsāsakabhikkhūhi, bhikkhū sabbattha vādino;</gatha>
    <gatha type="last">Dhammaguttiyabhikkhū ca, jātā khalu ime duve.</gatha>
    <hangnum nr="9"/>
    <gatha type="1"> Jātā sabbatthivādīhi, kassapiyā tato pana;</gatha>
    <gatha type="last">Jātā saṅkantikā bhikkhū, suttavādā tato pana.</gatha>
    <hangnum nr="10"/>
    <gatha type="1"> Theravādena saha te, honti dvādasi’mepi ca;</gatha>
    <gatha type="last">Pubbe vuttachavādā ca, iti aṭṭhārasā khilā.</gatha>
    <hangnum nr="11"/>
    <gatha type="1"> Sattarasāpi dutiye, jātā vasassate iti;</gatha>
    <gatha type="last">Aññācariyavādā tu, tato oramajāyisuṃ.</gatha>
    <hangnum nr="12"/>
    <gatha type="1"> Hematā  rājagiriyā, tathā siddhatthikāpi ca;</gatha>
    <gatha type="last">Pubbaseliyabhikkhū ca, tathā aparaseliyā.</gatha>
    <hangnum nr="13"/>
    <gatha type="1"> Vājiriyā cha etehi, jambudīpamhi bhinnakā;</gatha>
    <gatha type="last">Dhammaruci ca sāgaliyā, laṃkādīpamhi bhinnakā.</gatha>
    <centered>Ācariyakulavādakathā niṭṭhitā.</centered>
    <subhead>Dhammāsokābhiseka</subhead>
    <hangnum nr="14"/>
    <gatha type="1"> Kāḷāsokassa puttā tu, ahesuṃ dasabhātikā;</gatha>
    <gatha type="last">Bāvīsatiṃ te vassāni, rajjaṃ samanusāsisuṃ.</gatha>
    <hangnum nr="15"/>
    <gatha type="1"> Nava nandā tato āsuṃ, kameneva narādhipā;</gatha>
    <gatha type="last">Te’pi bāvīsavassāni, rajjaṃ samanusāsisuṃ.</gatha>
    <hangnum nr="16"/>
    <gatha type="1"> Moriyānaṃ khattiyānaṃ, vaṃse jātaṃ siridharaṃ;</gatha>
    <gatha type="last">Candaguttoti paññātaṃ, cāṇakko brāhmaṇo tato.</gatha>
    <hangnum nr="17"/>
    <gatha type="1"> Navamaṃ dhananandaṃ taṃ, ghātetvā caṇḍakodhasā;</gatha>
    <gatha type="last">Sakale jambudīpasmiṃ, rajje samabhisiñcī so.</gatha>
    <hangnum nr="18"/>
    <gatha type="1"> So catuvīsavassāniṃ, rājā rajjamakārayi;</gatha>
    <gatha type="last">Tassa putto bindusāro, aṭṭhavīsati kārayi.</gatha>
    <hangnum nr="19"/>
    <gatha type="1"> Bindusārasutā āsuṃ, sataṃ eko ca vissutā;</gatha>
    <gatha type="last">Asoko āsi tesaṃ tu, puññatejobaliddhiko.</gatha>
    <hangnum nr="20"/>
    <gatha type="1"> Vemātike bhātaro so, hantvā ekūnakaṃ sataṃ;</gatha>
    <gatha type="last">Sakale jambudīpasmiṃ, ekarajjamapāpuṇi.</gatha>
    <hangnum nr="21"/>
    <gatha type="1"> Jinanibbānato pacchā, pure tassābhisekato;</gatha>
    <gatha type="last">Sāṭṭhārasaṃ vassasata-dvayamevaṃ vijāniya.</gatha>
    <hangnum nr="22"/>
    <gatha type="1"> Patvā catūhi vassehi, ekarajjaṃ mahāyaso;</gatha>
    <gatha type="last">Pure pāṭaliputtasmiṃ, attānamabhisecayi.</gatha>
    <hangnum nr="23"/>
    <gatha type="1"> Tassā’bhisekena  samaṃ, ākāse bhūmiyaṃ tathā;</gatha>
    <gatha type="last">Yojane yojane āṇā, niccaṃ pavattitā ahu.</gatha>
    <hangnum nr="24"/>
    <gatha type="1"> Anotatto dakākāje, aṭṭhanesuṃ dine dine;</gatha>
    <gatha type="last">Devā devo akā tehi, saṃvibhāgaṃ janassaca.</gatha>
    <hangnum nr="25"/>
    <gatha type="1"> Nāgalatādantakaṭṭhaṃ, ānesuṃ himavantato;</gatha>
    <gatha type="last">Anekesaṃ sahassānaṃ, devā eva pahonakaṃ.</gatha>
    <hangnum nr="26"/>
    <gatha type="1"> Agadā’malakañceva, tathāgada haritakaṃ;</gatha>
    <gatha type="last">Tato’va amapakkañca, vaṇṇagandharasuttamaṃ.</gatha>
    <hangnum nr="27"/>
    <gatha type="1"> Pañcavaṇṇāni vatthāni, tatthapuñjanapaṭṭakaṃ;</gatha>
    <gatha type="last">Pītañca dibbapānañca, chaddantadahato maru.</gatha>
    <hangnum nr="28"/>
    <gatha type="1"> Marantā nagare tasmiṃ, migasūkarapakkhino;</gatha>
    <gatha type="last">Āgantvāna mahānasaṃ, sayameva maranti ca.</gatha>
    <hangnum nr="29"/>
    <gatha type="1"> Gāvo tattha carāpetvā, vajamānenti dīpino;</gatha>
    <gatha type="last">Khetta vatthutaḷākādiṃ, pālenti migasūkarā.</gatha>
    <hangnum nr="30"/>
    <gatha type="1"> Sumanaṃ pupphapaṭakaṃ, abhuttaṃ dibbamuppalaṃ;</gatha>
    <gatha type="last">Vilepanaṃ añjanañca, nāgānāgāvimānato.</gatha>
    <hangnum nr="31"/>
    <gatha type="1"> Sālivāhasahassāni, navutiṃ tu suvā pana;</gatha>
    <gatha type="last">Chaddantadahatoyeva, āhariṃsu dine dine.</gatha>
    <hangnum nr="32"/>
    <gatha type="1"> Te sālinitthusakaṇe, akhaṇḍetvāna taṇḍule;</gatha>
    <gatha type="last">Akaṃsu mūsikā tehi, bhattaṃ rājakule ahu.</gatha>
    <hangnum nr="33"/>
    <gatha type="1"> Akaṃsu sassataṃ tassa, madhūni madhumakkhikā;</gatha>
    <gatha type="last">Tathā kammārasālāsu, acchākūṭāni pātayuṃ.</gatha>
    <hangnum nr="34"/>
    <gatha type="1"> Karavikā sakuṇikā, manuññamadhurassarā;</gatha>
    <gatha type="last">Akaṃsu tassā’gantvāna, rañño madhuravassitaṃ.</gatha>
    <hangnum nr="35"/>
    <gatha type="1"> Rājā’bhisitto so’soko,</gatha>
    <gatha type="3">Kumāraṃ tissasavhayaṃ;</gatha>
    <gatha type="last">Kaṇiṭṭhaṃ saṃsodariyaṃ, uparajje’bhisecayi.</gatha>
    <centered>Dhammāsokābhiseko niṭṭhito</centered>
    <subhead>Nigrodhasāmaṇera dassana</subhead>
    <hangnum nr="36"/>
    <gatha type="1"> Pitā  saṭṭhisahassāni, brāhmaṇe brahmapakkhike;</gatha>
    <gatha type="last">Bhojesi sopi teyeva, tīṇi vassāni bhojayi.</gatha>
    <hangnum nr="37"/>
    <gatha type="1"> Disvā’nupasamaṃ tesaṃ, asoko parivesane;</gatha>
    <gatha type="last">Viceyya dānaṃ dassanti, amacce sanniyojiya.</gatha>
    <hangnum nr="38"/>
    <gatha type="1"> Āṇāpayitvā matimā, nānāpāsaṇḍike visuṃ;</gatha>
    <gatha type="last">Vīmaṃsitvā nisajjāya, bhojāpetvā visajjayi.</gatha>
    <hangnum nr="39"/>
    <gatha type="1"> Kāle vātāyanagato, santaṃ racchāgataṃ yatiṃ;</gatha>
    <gatha type="last">Nigrodhasāmaṇeraṃ so, disvā cittaṃ pasādayi.</gatha>
    <hangnum nr="40"/>
    <gatha type="1"> Bindusārassa puttānaṃ, sabbesaṃ jeṭṭhabhātuno;</gatha>
    <gatha type="last">Sumanassa kumārassa, putto so hi kumārako.</gatha>
    <hangnum nr="41"/>
    <gatha type="1"> Asoko pitarā dinnaṃ, rajjamujjeniyañhi so;</gatha>
    <gatha type="last">Hitvā’gato pupphapuraṃ, bindusāre gilānake.</gatha>
    <hangnum nr="42"/>
    <gatha type="1"> Katvā puraṃ sakāyattaṃ, mate pitari bhātaraṃ;</gatha>
    <gatha type="last">Ghātetvā jeṭṭhakaṃ rajjaṃ, aggahesi pure vare.</gatha>
    <hangnum nr="43"/>
    <gatha type="1"> Sumanassa kumārassa, devī tannāmikā tato;</gatha>
    <gatha type="last">Gabbhinī nikkhamitvāna, pācinadvārato bahi.</gatha>
    <hangnum nr="44"/>
    <gatha type="1"> Caṇḍālagāma magamā, tattha nigrodhadevatā;</gatha>
    <gatha type="last">Tamālapiyanāmena, mā patvā gharakaṃ adā.</gatha>
    <hangnum nr="45"/>
    <gatha type="1"> Tadahe’va varaṃ puttaṃ, vijāyitvā sutassa sā;</gatha>
    <gatha type="last">Nigrodhoti akā nāmaṃ, devatā nuggahānugā.</gatha>
    <hangnum nr="46"/>
    <gatha type="1"> Disvā taṃ jeṭṭhacaṇḍālo, attano sāminiṃ viya;</gatha>
    <gatha type="last">Maññanto taṃ upaṭṭhāsi, sattavassāni sādhukaṃ.</gatha>
    <hangnum nr="47"/>
    <gatha type="1"> Taṃ mahāvaruṇo thero, tadā disvā kumārakaṃ;</gatha>
    <gatha type="last">Upanissaya sampannaṃ, arahā pucchi mātaraṃ.</gatha>
    <hangnum nr="48"/>
    <gatha type="1"> Pabbājesi khuragge so, arahattamapāpuṇi;</gatha>
    <gatha type="last">Dassanāyo’pa gacchanto, so tato mātudeviyā.</gatha>
    <hangnum nr="49"/>
    <gatha type="1"> Dakkhiṇena ca dvārena, pavisitvā puruttamaṃ;</gatha>
    <gatha type="last">Taṃ gāmagāmimaggena, yāti rājaṅgaṇe tadā.</gatha>
    <hangnum nr="50"/>
    <gatha type="1"> Santāya  iriyā yasmiṃ, pasīdi samahīpati;</gatha>
    <gatha type="last">Pubbe’va sannivāsena, pemaṃ tasmiṃ ajāyatha.</gatha>
    <hangnum nr="51"/>
    <gatha type="1"> Pubbe kira tayo āsuṃ, bhātaro madhu vāṇijā;</gatha>
    <gatha type="last">Eko madhuṃ vikkiṇāti, āharanti madhuṃ duve.</gatha>
    <hangnum nr="52"/>
    <gatha type="1"> Eko paccekasambuddho, vaṇarogāturo ahu;</gatha>
    <gatha type="last">Añño paccekasambuddho, tadatthaṃ madhuvatthiko.</gatha>
    <hangnum nr="53"/>
    <gatha type="1"> Piṇḍacārikavattena, nagaraṃ pāvisī tadā;</gatha>
    <gatha type="last">Titthaṃ jalatthaṃ gacchanti, ekā ceṭī tamaddasa.</gatha>
    <hangnum nr="54"/>
    <gatha type="1"> Pucchitvā madhukāmattaṃ, ñatvā hatthena ādisi;</gatha>
    <gatha type="last">Eso madhvāpaṇo bhante, tattha gacchā’ti abravi.</gatha>
    <hangnum nr="55"/>
    <gatha type="1"> Tattha pattassa buddhassa, vāṇijo so pasādavā;</gatha>
    <gatha type="last">Vissandayanto mukhato, pattapuraṃ madhuṃ adā.</gatha>
    <hangnum nr="56"/>
    <gatha type="1"> Puṇṇañca uppatantañca, patitañca mahītale;</gatha>
    <gatha type="last">Disvā madhuṃ pasanno so, evaṃ paṇidahī tadā.</gatha>
    <hangnum nr="57"/>
    <gatha type="1"> Jambudīpe ekarajjaṃ, dānenā’nena hotu me;</gatha>
    <gatha type="last">Ākāse yojane āṇā, bhūmiyaṃ yojaneti ca.</gatha>
    <hangnum nr="58"/>
    <gatha type="1"> Bhātare āgate āha, edisassa madhuṃ adaṃ;</gatha>
    <gatha type="last">Anumodatha tumhe taṃ, tumhākañca yato madhu.</gatha>
    <hangnum nr="59"/>
    <gatha type="1"> Jeṭṭho āha atuṭṭho so,</gatha>
    <gatha type="3">Caṇḍālo nūna sosiyaṃ;</gatha>
    <gatha type="2">Nivāsentīti caṇḍālā,</gatha>
    <gatha type="last">Kāsāyāni sadā iti.</gatha>
    <hangnum nr="60"/>
    <gatha type="1"> Majjho paccekabuddhaṃ taṃ, khipapāraṇṇave iti;</gatha>
    <gatha type="last">Pattidānavaco tassa, sutvā te cānumodisuṃ.</gatha>
    <hangnum nr="61"/>
    <gatha type="1"> Āpaṇā desikaṃ yātu, devittaṃ tassa patthayi;</gatha>
    <gatha type="last">Ādissamānasandhi ca, rūpaṃ atimanoramaṃ.</gatha>
    <hangnum nr="62"/>
    <gatha type="1"> Asoko madhudo’sandhi-mittādevī tu ceṭikā;</gatha>
    <gatha type="last">Caṇḍālavādī nigrodho, tisso so pāravādiko.</gatha>
    <hangnum nr="63"/>
    <gatha type="1"> Caṇḍālavādī caṇḍāla-gāme āsi yato tu so;</gatha>
    <gatha type="last">Patthesi mokkhaṃ mokkhañca, satta vassova pāpuṇi.</gatha>
    <hangnum nr="64"/>
    <gatha type="1"> Niviṭṭhapemo  tasmiṃ so, rājā’ti turito tato;</gatha>
    <gatha type="last">Pakkosāpesi taṃ so tu, santavuttī upāgami.</gatha>
    <hangnum nr="65"/>
    <gatha type="1"> Nisida tātā’nurūpe, āsane tā’ha bhūpati;</gatha>
    <gatha type="last">Adisvā bhikkhumaññaṃ so, sīhāsanamupāgami.</gatha>
    <hangnum nr="66"/>
    <gatha type="1"> Tasmiṃ pallaṅkamāyāte, rājāiti vicintayi;</gatha>
    <gatha type="last">Ajjā’yaṃ sāmaṇero me, ghare hessati sāmiko.</gatha>
    <hangnum nr="67"/>
    <gatha type="1"> Ālambitvā karaṃ rañño, so pallaṅke samāruhi;</gatha>
    <gatha type="last">Nisīdi rājapallaṅke, setacchattassa heṭṭhato.</gatha>
    <hangnum nr="68"/>
    <gatha type="1"> Disvā tathā nisinnaṃ taṃ, asoko so mahīpati;</gatha>
    <gatha type="last">Sambhāvetvāna guṇato, tuṭṭho’tīva tadā ahu.</gatha>
    <hangnum nr="69"/>
    <gatha type="1"> Attano paṭiyattena, khajjabhojjena tappiya;</gatha>
    <gatha type="last">Sambuddhadesitaṃ dhammaṃ, sāmaṇeramapucchitaṃ.</gatha>
    <hangnum nr="70"/>
    <gatha type="1"> Tassa’ppamādavaggaṃ so, sāmaṇero abhāsatha;</gatha>
    <gatha type="last">Taṃ sutvā bhūmipālo so, pasanno jinasāsane.</gatha>
    <hangnum nr="71"/>
    <gatha type="1"> Aṭṭha te niccabhattāni, dammi tātā’ti āha taṃ;</gatha>
    <gatha type="last">Upajjhāyassa me rāja, tāni dammīti āha so.</gatha>
    <hangnum nr="72"/>
    <gatha type="1"> Puna aṭṭhasu dinnesu, tāna’dā cariyassa so;</gatha>
    <gatha type="last">Puna aṭṭhasu dinnesu, bhikkhusaṅghassa tāna’dā.</gatha>
    <hangnum nr="73"/>
    <gatha type="1"> Puna aṭṭhasu dinnesu, adhivāsesi buddhimā;</gatha>
    <gatha type="last">Dvattiṃsabhikkhū ādāya, dutiyadivase gato.</gatha>
    <hangnum nr="74"/>
    <gatha type="1"> Sahatthā tappito raññā, dhammaṃ desiya bhūpatiṃ;</gatha>
    <gatha type="last">Saraṇesu ca sīlesu, ṭhapesi samahājanaṃ.</gatha>
    <centered>Nigrodhasāmaṇeradassanaṃ</centered>
    <subhead>Sāsanappavesa</subhead>
    <hangnum nr="75"/>
    <gatha type="1"> Tato rājā pasanno so, diguṇena dine dine;</gatha>
    <gatha type="last">Bhikkhū saṭṭhisahassāni, anupubbenu’paṭhahi.</gatha>
    <hangnum nr="76"/>
    <gatha type="1"> Tatthiyānaṃ sahassāni, nikaḍḍhitvāna saṭṭhiso;</gatha>
    <gatha type="last">Saṭṭhibhikkhusahassāni, ghare niccamabhojayi.</gatha>
    <hangnum nr="77"/>
    <gatha type="1"> Saṭṭhibhikkhusahassāni , bhojetuṃ turito hi so;</gatha>
    <gatha type="last">Paṭiyādāpayitvāna, khajjabhojjaṃ mahārahaṃ.</gatha>
    <hangnum nr="78"/>
    <gatha type="1"> Bhūsāpetvāna nagaraṃ, gantvā saṅghaṃ nimantiya;</gatha>
    <gatha type="last">Gharaṃ netvāna bhojetvā, datvā sāmaṇakaṃ bahuṃ.</gatha>
    <hangnum nr="79"/>
    <gatha type="1"> Satthārā desito dhammo, kittakoti apucchatha;</gatha>
    <gatha type="last">Byākāsi moggaliputto, tissatthero tadassataṃ.</gatha>
    <hangnum nr="80"/>
    <gatha type="1"> Sutvāna caturāsīti, dhammakkhandhā’ti so’bravi;</gatha>
    <gatha type="last">Pūjemi te’haṃ paccekaṃ, vihārenā’ti bhūpati.</gatha>
    <hangnum nr="81"/>
    <gatha type="1"> Datvā tadā channavuti-dhanakoṭiṃ mahīpati;</gatha>
    <gatha type="last">Puresu caturāsīti-sahassesu mahītale.</gatha>
    <hangnum nr="82"/>
    <gatha type="1"> Tattha tatthe’va rājūhi, vihāre ārabhāpayi;</gatha>
    <gatha type="last">Sayaṃ asokārāmaṃ tu, kārāpetuṃ samārabhi.</gatha>
    <hangnum nr="83"/>
    <gatha type="1"> Ratanattayanigrodha-gilānānanti sāsane;</gatha>
    <gatha type="last">Paccekaṃ satasahassaṃ, so dāpesi dine dine.</gatha>
    <hangnum nr="84"/>
    <gatha type="1"> Dhanena buddhadinnena, thūpapūjā anekadhā;</gatha>
    <gatha type="last">Anekesu vihāresu, aneke akaruṃ sadā.</gatha>
    <hangnum nr="85"/>
    <gatha type="1"> Dhanena dhammadinnena, paccaye caturo vare;</gatha>
    <gatha type="last">Dhammadharānaṃ bhikkhūnaṃ, upanetuṃ sadā narā.</gatha>
    <hangnum nr="86"/>
    <gatha type="1"> Anotattodakājesu, saṅghassa caturo adā;</gatha>
    <gatha type="last">Te piṭakānaṃ therānaṃ, saṭṭhiye’kaṃ dine dine.</gatha>
    <hangnum nr="87"/>
    <gatha type="1"> Ekaṃ asandhimittāya, deviyā tu adāpayi;</gatha>
    <gatha type="last">Sayaṃ pana duveyeva, paribhuñji mahīpati.</gatha>
    <hangnum nr="88"/>
    <gatha type="1"> Saṭṭhibhikkhusahassānaṃ, dantakaṭṭhaṃ dine dine;</gatha>
    <gatha type="last">Soḷasitthisahassānaṃ, adā nāgalatāvhayaṃ.</gatha>
    <hangnum nr="89"/>
    <gatha type="1"> Athekadivasaṃ rājā, catusambuddhadassinaṃ;</gatha>
    <gatha type="last">Kappāyukaṃ mahākāḷaṃ, nāgarājaṃ mahiddhikaṃ.</gatha>
    <hangnum nr="90"/>
    <gatha type="1"> Suṇitvā tamānetuṃ, soṇḍasaṅkhalibandhanaṃ;</gatha>
    <gatha type="last">Pesayitvā tamānetvā, setacchattassa heṭṭhato.</gatha>
    <hangnum nr="91"/>
    <gatha type="1"> Pallaṅkamhi nisīdetvā, nānāpupphehi pūjiya;</gatha>
    <gatha type="last">Soḷasitthisahassehi, parivāriya abravi.</gatha>
    <hangnum nr="92"/>
    <gatha type="1"> Saddhammacakkavattissa , sambuddhassa mahesino;</gatha>
    <gatha type="last">Rūpaṃ anantañāṇassa, dassehi mama bho iti.</gatha>
    <hangnum nr="93"/>
    <gatha type="1"> Dvattiṃsalakkhaṇūpetaṃ, asītibyañjanujjalaṃ;</gatha>
    <gatha type="last">Byāmappabhāparikkhittaṃ, ketumālāhi sobhitaṃ.</gatha>
    <hangnum nr="94"/>
    <gatha type="1"> Nimmāsi nāgarājā so, buddharūpaṃ manoharaṃ;</gatha>
    <gatha type="last">Taṃ disvā’ti pasādassa, vimhayassa ca pūrito.</gatha>
    <hangnum nr="95"/>
    <gatha type="1"> Etena nimmitaṃ rūpaṃ, īdisaṃ kīdisaṃ nukho;</gatha>
    <gatha type="last">Tathāgatassa rūpanti, āsi pitunnatunnato.</gatha>
    <hangnum nr="96"/>
    <gatha type="1"> Akkhipūjanti saññātaṃ, taṃ sattāhaṃ nirantaraṃ;</gatha>
    <gatha type="last">Mahāmahaṃ mahārāja, kārāpesi mahiddhiko.</gatha>
    <hangnum nr="97"/>
    <gatha type="1"> Evaṃ mahānubhāvo ca, saddho cāpi mahīpati;</gatha>
    <gatha type="last">Thero ca moggaliputto, diṭṭhā pubbe vasīhi te.</gatha>
    <centered>Sāsanappaveso niṭṭhito.</centered>
    <subhead>Moggaliputtatissatherādayo</subhead>
    <hangnum nr="98"/>
    <gatha type="1"> Dutiye saṅgahe therā, pekkhantā’nāgatehi te;</gatha>
    <gatha type="last">Sāsanopaddavaṃ tassa, rañño kālamhi addasuṃ.</gatha>
    <hangnum nr="99"/>
    <gatha type="1"> Pekkhāntā sakale loke, tadupaddavaghātakaṃ;</gatha>
    <gatha type="last">Tissabrahmānamaddakkhuṃ, aciraṭṭhāyi jīvitaṃ.</gatha>
    <hangnum nr="100"/>
    <gatha type="1"> Tesaṃ samupasaṅkamma, āyāciṃsu mahāpatiṃ;</gatha>
    <gatha type="last">Manussesu’papajjitvā, tadupaddavaghātanaṃ.</gatha>
    <hangnum nr="101"/>
    <gatha type="1"> Adā paṭiññaṃ tesaṃ so, sāsanujjotanatthiko;</gatha>
    <gatha type="last">Siggavaṃ caṇḍavajjiñca avocuṃ dahare yati.</gatha>
    <hangnum nr="102"/>
    <gatha type="1"> Aṭṭhārasādikā vassa-satā upari hessati;</gatha>
    <gatha type="last">Upaddavo sāsanassa, na sambhossāma taṃ mayaṃ.</gatha>
    <hangnum nr="103"/>
    <gatha type="1"> Imaṃ tumhā’dhikaraṇaṃ, nopagañchittha bhikkhavo;</gatha>
    <gatha type="last">Daṇḍakammārahā tasmā, daṇḍakammapadañhi vo.</gatha>
    <hangnum nr="104"/>
    <gatha type="1"> Sāsanujjotanatthāya, tissabrahmā mahāpati;</gatha>
    <gatha type="last">Moggalibrāhmaṇaghare, paṭisandhiṃ gahessati.</gatha>
    <hangnum nr="105"/>
    <gatha type="1"> Kāle  tumhesu eko taṃ, pabbājetu kumārakaṃ;</gatha>
    <gatha type="last">Eko taṃ buddhavacanaṃ, uggaṇhāpetu sādhukaṃ.</gatha>
    <hangnum nr="106"/>
    <gatha type="1"> Ahu upālitherassa,</gatha>
    <gatha type="2">Thero saddhivihāriko;</gatha>
    <gatha type="3">Dāsako soṇako tassa,</gatha>
    <gatha type="last">Dve therā soṇakassime.</gatha>
    <hangnum nr="107"/>
    <gatha type="1"> Ahu vesāliyaṃ pubbe-dāsako nāma sotthiyo;</gatha>
    <gatha type="last">Tisissasatajeṭṭho so, vasaṃ ācariyantike.</gatha>
    <hangnum nr="108"/>
    <gatha type="1"> Dvādasavassikoyeva, vedapāragato caraṃ;</gatha>
    <gatha type="last">Sasisso vālikārāme, vasantaṃ katasaṅgahaṃ.</gatha>
    <hangnum nr="109"/>
    <gatha type="1"> Upālitheraṃ passitvā, nisīditvā tadantike;</gatha>
    <gatha type="last">Vedesu gaṇṭhiṭhānāni, pucchi so tāni byākari.</gatha>
    <hangnum nr="110"/>
    <gatha type="1"> Sabbadhammānupatito, ekadhammo hi māṇava;</gatha>
    <gatha type="last">Sabbe dhammā osaranti, ekadhammo hi ko nu so.</gatha>
    <hangnum nr="111"/>
    <gatha type="1"> Iccāha nāmaṃ sandhāya, thero māṇavako tu so;</gatha>
    <gatha type="last">Nā’ññāsi pucchito manto, buddhamantoti bhāsito.</gatha>
    <hangnum nr="112"/>
    <gatha type="1"> Dehīti āha so āha, dema no vesadhārino;</gatha>
    <gatha type="last">Guruṃ āpucchi mantatthaṃ, mātaraṃ pitaraṃ tathā.</gatha>
    <hangnum nr="113"/>
    <gatha type="1"> Māṇavānaṃ satehe’sa, tīhi therassa santike;</gatha>
    <gatha type="last">Pabbajitvāna kālena, upasampajji māṇavo.</gatha>
    <hangnum nr="114"/>
    <gatha type="1"> Khīṇāsavasahassaṃ so, dāsakattherajeṭṭhakaṃ;</gatha>
    <gatha type="last">Upālithero vācesi, sakalaṃ piṭakattayaṃ.</gatha>
    <hangnum nr="115"/>
    <gatha type="1"> Gaṇanā vītivattā te, sesā’riya puthujjanā;</gatha>
    <gatha type="last">Piṭakānuggahitāni, yehi therassa santike.</gatha>
    <hangnum nr="116"/>
    <gatha type="1"> Kāsīsu kosalo nāma, satthavāhasuto ahu;</gatha>
    <gatha type="last">Giribbajaṃ vaṇijjāya, gato mātāpitūhi so.</gatha>
    <hangnum nr="117"/>
    <gatha type="1"> Agā veḷuvanaṃ pañca-dasavaso kumārako;</gatha>
    <gatha type="last">Māṇavaṃ pañcapaññāsa, parivāriya taṃ gatā.</gatha>
    <hangnum nr="118"/>
    <gatha type="1"> Sagaṇaṃ dāsakaṃ theraṃ, tattha disvā pasīdiya;</gatha>
    <gatha type="last">Pabbajjaṃ yāci so āha, tavā’puccha guruṃ iti.</gatha>
    <hangnum nr="119"/>
    <gatha type="1"> Bhattattayamabhuñjitvā , soṇako so kumārako;</gatha>
    <gatha type="last">Mātāpitūhi kāretvā, pabbajjānuññamāgato.</gatha>
    <hangnum nr="120"/>
    <gatha type="1"> Saddhiṃ tehi kumārehi, dāsakattherasantike;</gatha>
    <gatha type="last">Pabbajjaṃ upasampajja, uggaṇhi piṭakattayaṃ.</gatha>
    <hangnum nr="121"/>
    <gatha type="1"> Khīṇāsavasahassassa, therasissa gaṇassa so;</gatha>
    <gatha type="last">Ahosi piṭakaññussa, jeṭṭhako soṇako yati.</gatha>
    <hangnum nr="122"/>
    <gatha type="1"> Ahosi siggavo nāma, pure pāṭalināmako;</gatha>
    <gatha type="last">Paññavā’maccatanayo, aṭṭhārasasamo tu so.</gatha>
    <hangnum nr="123"/>
    <gatha type="1"> Pāsādesu vasaṃ tīsu, chaḷaḍḍhautusādhusu;</gatha>
    <gatha type="last">Amaccaputtaṃ ādāya, caṇḍavajjiṃ sahāyakaṃ.</gatha>
    <hangnum nr="124"/>
    <gatha type="1"> Purisānaṃ dasaddhehi, satehi parivārito;</gatha>
    <gatha type="last">Gantvāna kukkuṭārāmaṃ, soṇakattheramaddasa.</gatha>
    <hangnum nr="125"/>
    <gatha type="1"> Samāpattisamāpannaṃ, nisinnaṃ saṃvutindriyaṃ;</gatha>
    <gatha type="last">Vandi tenālapantaṃ taṃ, ñatvā saṅghamapucchitaṃ.</gatha>
    <hangnum nr="126"/>
    <gatha type="1"> Samāpattisamāpannā, nālapantī’ti āhu te;</gatha>
    <gatha type="last">Kathannu vuṭṭhahantīti, vuttā āhaṃsu bhikkhavo.</gatha>
    <hangnum nr="127"/>
    <gatha type="1"> Pakkosanāya satthussa, saṅghapakkosanāya ca;</gatha>
    <gatha type="last">Yathā kālaparicchedā, āyukkhayavasena ca.</gatha>
    <hangnum nr="128"/>
    <gatha type="1"> Vuṭṭhahantīti vatvāna, tesaṃ disvo’panissayaṃ;</gatha>
    <gatha type="last">Pāhesuṃ saṅghavacanaṃ, vuṭṭhāya sa tahiṃ agā.</gatha>
    <hangnum nr="129"/>
    <gatha type="1"> Kumāro pucchi kiṃ bhante, nālapitthāti āha so;</gatha>
    <gatha type="last">Bhuñjimha bhuñjitabbanti, āha bhojetha no api.</gatha>
    <hangnum nr="130"/>
    <gatha type="1"> Āha amhādise jāhe, sakkā bhojayituṃ iti;</gatha>
    <gatha type="last">Mātāpitu anuññāya, so kumārotha siggavo.</gatha>
    <hangnum nr="131"/>
    <gatha type="1"> Caṇḍavajjī ca tepañca-satāni purisāpi ca;</gatha>
    <gatha type="last">Pabbajjitvo’pasampajjuṃ, soṇattherassa santike.</gatha>
    <hangnum nr="132"/>
    <gatha type="1"> Upajjhāyantikeyeva, te duve piṭakattayaṃ;</gatha>
    <gatha type="last">Uggahesuñca kālena, chaḷabhiññaṃ labhiṃsu ca.</gatha>
    <hangnum nr="133"/>
    <gatha type="1"> Ñatvā  tissa paṭisandhiṃ, tato pabhuti siggavo;</gatha>
    <gatha type="last">Thero so sattavassāni, taṃ gharaṃ upasaṅkami.</gatha>
    <hangnum nr="134"/>
    <gatha type="1"> Gacchāti vācāmattampi, sattavassāni nālabhi;</gatha>
    <gatha type="last">Alattha aṭṭhame vasse, gacchāti vacanaṃ tahiṃ.</gatha>
    <hangnum nr="135"/>
    <gatha type="1"> Taṃ nikkhamantaṃ pavisanto, disvā moggalibrāhmaṇo;</gatha>
    <gatha type="last">Kiñci laddhaṃ ghare noti, pucchi āmāti so’bravi.</gatha>
    <hangnum nr="136"/>
    <gatha type="1"> Gharaṃ gantvāna pucchitvā, dutiye divase tato;</gatha>
    <gatha type="last">Musāvādena niggaṇhi, theraṃ gharamupāgataṃ.</gatha>
    <hangnum nr="137"/>
    <gatha type="1"> Therassa vacanaṃ sutvā, so pasannamano dvijo;</gatha>
    <gatha type="last">Attano pakatena’ssa, niccaṃ bhikkhaṃ pavattayi.</gatha>
    <hangnum nr="138"/>
    <gatha type="1"> Kamena’ssa pasīdiṃsu, sabbe’pi gharamānusā;</gatha>
    <gatha type="last">Bhojāpesi dijo niccaṃ, nisīdāpiya taṃ ghare.</gatha>
    <hangnum nr="139"/>
    <gatha type="1"> Evaṃ kamena gacchanto, kāle soḷasavassiko;</gatha>
    <gatha type="last">Ahu tissakumāro so, tivedodadhipārago.</gatha>
    <hangnum nr="140"/>
    <gatha type="1"> Thero kathāsamuṭṭhānaṃ, hessate’va ghare iti;</gatha>
    <gatha type="last">Āsanāni na dassesi, ṭhapetvā māṇavāsanaṃ.</gatha>
    <hangnum nr="141"/>
    <gatha type="1"> Brahmalokagatattāva, sucikāmo ahosi so;</gatha>
    <gatha type="last">Tasmā so tassa pallaṅko, vāsayitvā lagīyati.</gatha>
    <hangnum nr="142"/>
    <gatha type="1"> Aññāsanaṃ apassanto, ṭhite there sasambhamo;</gatha>
    <gatha type="last">Tassa taṃ āsanaṃ tassa, paññapesi ghare jano.</gatha>
    <hangnum nr="143"/>
    <gatha type="1"> Disvā tattha nisinnaṃ taṃ, āgammā’cariyantikā;</gatha>
    <gatha type="last">Kujjhitvā māṇavo vācaṃ, amanāpaṃ udīrayi.</gatha>
    <hangnum nr="144"/>
    <gatha type="1"> Thero māṇava kiṃ mantaṃ, jānāsīti tamabravi;</gatha>
    <gatha type="last">Tameva pucchaṃ therassa, pacchā rocesi māṇavo.</gatha>
    <hangnum nr="145"/>
    <gatha type="1"> Jānāmīti paṭiññāya, there theraṃ apucchiso;</gatha>
    <gatha type="last">Gaṇṭhiṭhānāni vedesu, tassa thero’tha byākari.</gatha>
    <hangnum nr="146"/>
    <gatha type="1"> Gahaṭṭhoyeva  thero so,</gatha>
    <gatha type="2">Vedapāragato ahu;</gatha>
    <gatha type="3">Na byākareyya kiṃ tassa,</gatha>
    <gatha type="last">Pabhinnapaṭisambhido.</gatha>
    <gatha type="1">Yassa cittaṃ uppajjati na nirujjhati,</gatha>
    <gatha type="2">Tassa cittaṃ nirujjhissati; Na uppajjissati,</gatha>
    <gatha type="3">Yassa vā pana cittaṃ nirujjhisati na uppajjissati;</gatha>
    <gatha type="last">Tassa cittaṃ uppajjati, na nirujjhatīti.</gatha>
    <hangnum nr="147"/>
    <gatha type="1"> Taṃ cittayamake pañhaṃ, pucchi thero visārado;</gatha>
    <gatha type="last">Andhakāro viya ahu, tassa so tamavoca so.</gatha>
    <hangnum nr="148"/>
    <gatha type="1"> Bhikkhuko nāma mantoti, buddha mantoti so bravi;</gatha>
    <gatha type="last">Dehīti vutte novesa-dhārino dammi taṃ iti.</gatha>
    <hangnum nr="149"/>
    <gatha type="1"> Mātāpitūhi’nuññāto, mantatthāya sa pabbajji;</gatha>
    <gatha type="last">Kammaṭṭhānamadā thero, pabbājetvā yathārahaṃ.</gatha>
    <hangnum nr="150"/>
    <gatha type="1"> Bhāvanaṃ anuyuñjanto, acirena mahāmatī;</gatha>
    <gatha type="last">Sotāphattiphalaṃ patto, thero ñatvāna taṃ tathā.</gatha>
    <hangnum nr="151"/>
    <gatha type="1"> Pesesi caṇḍavajjissa, therassantikamuggahaṃ;</gatha>
    <gatha type="last">Kātuṃ suttābhidhammānaṃ, sotatthā’kātaduggahaṃ.</gatha>
    <hangnum nr="152"/>
    <gatha type="1"> Tato so tissadaharo, ārabhitvā vipassanaṃ;</gatha>
    <gatha type="last">Chaḷabhiñño ahu kāle, therabhāvañca pāpuṇi.</gatha>
    <hangnum nr="153"/>
    <gatha type="1"> Atīva pākaṭo āsi, cando’va sūriyo’vaso;</gatha>
    <gatha type="last">Loko tassa vaco’maññī, sambuddhassa vacopiya.</gatha>
    <centered>Moggaliputtatissatherodayo niṭṭhīto.</centered>
    <hangnum nr="154"/>
    <gatha type="1"> Ekāhaṃ  uparājā so, adakkhi migavaṃ gato;</gatha>
    <gatha type="last">Kīḷamāne mige’raññe, disvā etaṃ vicintayi.</gatha>
    <hangnum nr="155"/>
    <gatha type="1"> Migāpi evaṃ kiḷanti, araññe tiṇagocarā;</gatha>
    <gatha type="last">Na kiḷissanti kiṃ bhikkhū, sukhāhāravihārino.</gatha>
    <hangnum nr="156"/>
    <gatha type="1"> Attano cintitaṃ rañño, ārocesi gharaṃ gato;</gatha>
    <gatha type="last">Saññāpetuṃ tu sattāhaṃ, rajjaṃ tassa adāsi so.</gatha>
    <hangnum nr="157"/>
    <gatha type="1"> Anubhohi ime rajjaṃ, sattāhaṃ tvaṃ kumāraka;</gatha>
    <gatha type="last">Tato taṃ ghātayissāmi, icca’voca mahīpati.</gatha>
    <hangnum nr="158"/>
    <gatha type="1"> Āhā’ti tamhi sattāhe,</gatha>
    <gatha type="2">Tvaṃ kenā’si kiso iti;</gatha>
    <gatha type="3">Maraṇassa bhayenāti,</gatha>
    <gatha type="last">Vutte rājā’ha taṃ puna.</gatha>
    <hangnum nr="159"/>
    <gatha type="1"> Sattāhā’haṃ marissaṃti, tvaṃ na kīḷi ime kathaṃ;</gatha>
    <gatha type="last">Kīḷissanti yati tāta, sadā maraṇasaññino.</gatha>
    <hangnum nr="160"/>
    <gatha type="1"> Iccevaṃ bhākarā vutto, sāsanasmiṃ pasīdi so;</gatha>
    <gatha type="last">Kālena migavaṃ gantvā, theramadakkhi saññataṃ.</gatha>
    <hangnum nr="161"/>
    <gatha type="1"> Nisinnaṃ rukkhamūlasmiṃ, so mahādhammarakkhitaṃ;</gatha>
    <gatha type="last">Sālasākhāya nāgena, bījayanta manāsavaṃ.</gatha>
    <hangnum nr="162"/>
    <gatha type="1"> Ayaṃ thero viyā’hampi, pabbajja jina sāsane;</gatha>
    <gatha type="last">Viharissaṃ kadā raññe, iti cintayi paññavā.</gatha>
    <hangnum nr="163"/>
    <gatha type="1"> Thero tassa pasādatthaṃ,</gatha>
    <gatha type="2">Upatitvā vihāyasā;</gatha>
    <gatha type="3">Gantvā asokārāmassa,</gatha>
    <gatha type="last">Pokkharañño jale ṭhito.</gatha>
    <hangnum nr="164"/>
    <gatha type="1"> Ākāse ṭhapayitvāna, cīvarāni varāni so;</gatha>
    <gatha type="last">Ogāhitvā pokkharaṇī, gattāni parisiñcatha.</gatha>
    <hangnum nr="165"/>
    <gatha type="1"> Taṃ  iddhiṃ uparājā so, disvā’tīva pasīdiya;</gatha>
    <gatha type="last">Ajjeva pabbajissaṃti, buddhiṃcā’kāsi buddhimā.</gatha>
    <hangnum nr="166"/>
    <gatha type="1"> Upasaṅkamma rājānaṃ, pabbajjaṃ yāci sādaro;</gatha>
    <gatha type="last">Nivāretumasakkonto, tamādāya mahīpati.</gatha>
    <hangnum nr="167"/>
    <gatha type="1"> Mahatā parivārena, vihāramagamā sayaṃ;</gatha>
    <gatha type="last">Pabbaji so mahādhamma-rakkhitattherasantike.</gatha>
    <hangnum nr="168"/>
    <gatha type="1"> Saddhiṃ tena catusata-sahassāni narāpi ca;</gatha>
    <gatha type="last">Anupabbajitānantu, gaṇanā ca na vajjati.</gatha>
    <hangnum nr="169"/>
    <gatha type="1"> Bhāgineyyo narindassa, aggi brahmāti vissuto;</gatha>
    <gatha type="last">Ahosi rañño dhītāya, saṅghamittāya sāmiko.</gatha>
    <hangnum nr="170"/>
    <gatha type="1"> Tassā tassa suto cāpi,</gatha>
    <gatha type="2">Sumano nāma nāmaso;</gatha>
    <gatha type="3">Yācitvā so’pi rājānaṃ,</gatha>
    <gatha type="last">Uparājena pabbaji.</gatha>
    <hangnum nr="171"/>
    <gatha type="1"> Uparājassa pabbajjā, tassā’sokassa rājino;</gatha>
    <gatha type="last">Catutthe āsivassesā, mahājanahitodayā.</gatha>
    <hangnum nr="172"/>
    <gatha type="1"> Tattheva upasampanno, sampannaupanissayo;</gatha>
    <gatha type="last">Ghaṭento uparājā so, chaḷa’bhiñño’rahā ahu.</gatha>
    <hangnum nr="173"/>
    <gatha type="1"> Vihāre tesamāraddhe, sabbe sabbapuresupi;</gatha>
    <gatha type="last">Sādhukaṃ tīhi vassehi, niṭṭhāpesuṃ manorame.</gatha>
    <hangnum nr="174"/>
    <gatha type="1"> Therassa indaguttassa, kammādiṭṭhāyakassa tu;</gatha>
    <gatha type="last">Iddhiyā cā’su niṭṭhāsi, asokārāmasavhayo.</gatha>
    <hangnum nr="175"/>
    <gatha type="1"> Janena paribhuttesu, ṭhānesu ca tahiṃ tahiṃ;</gatha>
    <gatha type="last">Cetiyāni akāresi, ramaṇīyāni bhūpati.</gatha>
    <hangnum nr="176"/>
    <gatha type="1"> Purehi caturāsīti-sahassehi samantato;</gatha>
    <gatha type="last">Lekhe ekāhamānesuṃ, vihārā niṭṭhitā iti.</gatha>
    <hangnum nr="177"/>
    <gatha type="1"> Lekhe sutvā mahārājā, mahātejiddhi vikkamo;</gatha>
    <gatha type="last">Kātukāmo sakiṃyeva, sabbārāma mahāmahaṃ.</gatha>
    <hangnum nr="178"/>
    <gatha type="1"> Pure bheriṃ carāpesi, sattame divase ito;</gatha>
    <gatha type="last">Sabbārāmamaho hotu, sabbadesesu ekadā.</gatha>
    <hangnum nr="179"/>
    <gatha type="1"> Yojane  yojane dentu, mahādānaṃ mahītale;</gatha>
    <gatha type="last">Karontu gāmārāmānaṃ, maggānañca vibhūsanaṃ.</gatha>
    <hangnum nr="180"/>
    <gatha type="1"> Vihāresu ca sabbesu, bhikkhusaṅghassa sabbathā;</gatha>
    <gatha type="last">Mahādānāni vattentu, yathākālaṃ yathābalaṃ.</gatha>
    <hangnum nr="181"/>
    <gatha type="1"> Dīpamālā pumphamālā-laṅkārehi tahiṃ tahiṃ;</gatha>
    <gatha type="last">Tūriyehi ca sabbehi, upahāraṃ anekadhā.</gatha>
    <hangnum nr="182"/>
    <gatha type="1"> Uposathaṅgānā’dāya, sabbe dhammaṃ suṇantu ca;</gatha>
    <gatha type="last">Pūjāvisesena’neke ca, karontu tadahepi ca.</gatha>
    <hangnum nr="183"/>
    <gatha type="1"> Sabbe sabbattha sabbathā, yathāṇattādhikāpi ca;</gatha>
    <gatha type="last">Pūjā sampaṭiyādesuṃ, devalokamanoramā.</gatha>
    <hangnum nr="184"/>
    <gatha type="1"> Tasmiṃ dine mahārājā, sabbālaṅkāra bhūsito;</gatha>
    <gatha type="last">Sahorodho sahāmacco, balogha parivārito.</gatha>
    <hangnum nr="185"/>
    <gatha type="1"> Agamāsi sakārāmaṃ, bhindanto viya mediniṃ;</gatha>
    <gatha type="last">Saṅghamajjhamhi aṭṭhāsi, vanditvā saṅghamuttamaṃ.</gatha>
    <hangnum nr="186"/>
    <gatha type="1"> Tasmiṃ samāgame āsuṃ, asīti bhikkhukoṭi yo;</gatha>
    <gatha type="last">Ahesuṃ satasahassaṃ, tesu khīṇāsavā yati.</gatha>
    <hangnum nr="187"/>
    <gatha type="1"> Navuti bhikkhusahassāni, ahū bhikkhuniyo tahiṃ;</gatha>
    <gatha type="last">Khiṇāsavā bhikkhuniyo, sahassaṃ āsu tāsu tu.</gatha>
    <hangnum nr="188"/>
    <gatha type="1"> Lokavivaraṇaṃ nāma, pāṭihīraṃ akaṃsu te;</gatha>
    <gatha type="last">Khīṇāsavā pasādatthaṃ, dhammāsokassa rājino.</gatha>
    <hangnum nr="189"/>
    <gatha type="1"> Caṇḍāsokoti ñāyittha, pubbe pāpena kammunā;</gatha>
    <gatha type="last">Dhammāsokoti ñāyittha, pacchā puññena kammunā.</gatha>
    <hangnum nr="190"/>
    <gatha type="1"> Samuddapariyantaṃ so, jambudīpaṃ samantato;</gatha>
    <gatha type="last">Passi sabbe vihāre ca, nānāpūjā vibhūsite.</gatha>
    <hangnum nr="191"/>
    <gatha type="1"> Atīva tuṭṭho te disvā, saṅghaṃ pucchi nisīdiya;</gatha>
    <gatha type="last">Kassa bhante pariccāgo, mahāsugata sāsane.</gatha>
    <hangnum nr="192"/>
    <gatha type="1"> Thero so moggaliputto, rañño pañhaṃ viyākari;</gatha>
    <gatha type="last">Dharamāne’pi sugate, natthi cāgī tayāsamo.</gatha>
    <hangnum nr="193"/>
    <gatha type="1"> Taṃ sutvā vacanaṃ bhiyyo, tuṭṭho rājā apucchi taṃ;</gatha>
    <gatha type="last">Buddhasāsana dāyādo, hoti kho mādiso iti.</gatha>
    <hangnum nr="194"/>
    <gatha type="1"> Thero  tu rājaputtassa, mahindassū’panissayaṃ;</gatha>
    <gatha type="last">Tatheva rājadhītāya, saṅghamittāya pekkhiya.</gatha>
    <hangnum nr="195"/>
    <gatha type="1"> Sāsanassā’bhi vuddhiñca, taṃ hetukama vekkhiya;</gatha>
    <gatha type="last">Paccābhāsatha rājānaṃ, so sāsanadhurandharo.</gatha>
    <hangnum nr="196"/>
    <gatha type="1"> Tādiso’pi mahācāgī, dāyādo sāsanassa na;</gatha>
    <gatha type="last">Paccayadāyako’cceva, vuccate manujādhīpa.</gatha>
    <hangnum nr="197"/>
    <gatha type="1"> Yo tu puttaṃ dhītaraṃ vā,</gatha>
    <gatha type="2">Pabbajjāpeti sāsane;</gatha>
    <gatha type="3">So sāsanassa dāyādo,</gatha>
    <gatha type="last">Hoti no dāyako api.</gatha>
    <hangnum nr="198"/>
    <gatha type="1"> Atha sāsana dāyāda-bhāvamicchaṃ mahīpati;</gatha>
    <gatha type="last">Mahindaṃ saṅghamittañca, ṭhite tatra apucchatha.</gatha>
    <hangnum nr="199"/>
    <gatha type="1"> Pabbajissatha kiṃ tātā, pabbajjā mahatī matā;</gatha>
    <gatha type="last">Pituno vacanaṃ sutvā, pitaraṃ te abhāsisuṃ.</gatha>
    <hangnum nr="200"/>
    <gatha type="1"> Ajjeva pabbajissāma, sace tvaṃ deva icchasi;</gatha>
    <gatha type="last">Amhañca lābho tumhañca, pabbajjāya bhavissati.</gatha>
    <hangnum nr="201"/>
    <gatha type="1"> Uparājassa pabbajja-kālabho pabhutīhi so;</gatha>
    <gatha type="last">Sā cāpi aggibrahmassa, pabbajjā katanicchayā.</gatha>
    <hangnum nr="202"/>
    <gatha type="1"> Uparajjaṃ mahīndassa, dātukāmo’pi bhūpati;</gatha>
    <gatha type="last">Tato’pi adhikāsā’ti, pabbajjaṃyeva rocayi.</gatha>
    <hangnum nr="203"/>
    <gatha type="1"> Piyaṃ puttaṃ mahindañca, buddhirūpabaloditaṃ;</gatha>
    <gatha type="last">Pabbajjā pesi samahaṃ, saṅgha mittañca dhītaraṃ.</gatha>
    <hangnum nr="204"/>
    <gatha type="1"> Tadā vīsativasso so, mahindo rājanandano;</gatha>
    <gatha type="last">Saṅghamittā rājadhītā, aṭṭhārasasamā tadā.</gatha>
    <hangnum nr="205"/>
    <gatha type="1"> Tadaheva ahu tassa, pabbajjā upasampadā;</gatha>
    <gatha type="last">Pabbajjā sikkhādānañca, tassā ca tadahu ahu.</gatha>
    <hangnum nr="206"/>
    <gatha type="1"> Upajjhāyo kumārassa, ahu moggalisavhayo;</gatha>
    <gatha type="last">Pabbājesi mahādeva-tthero majjhantiko pana.</gatha>
    <hangnum nr="207"/>
    <gatha type="1"> Kammavācaṃ akā tasmiṃ, so’pasampadamaṇḍale;</gatha>
    <gatha type="last">Arahattaṃ mahindo so, patto sapaṭisambhidaṃ.</gatha>
    <hangnum nr="208"/>
    <gatha type="1"> Saṅghamittā’hu’pajjhāyā , dhammapālāti vissutā;</gatha>
    <gatha type="last">Ācariyā āyupāli, kāle sā’si anāsavā.</gatha>
    <hangnum nr="209"/>
    <gatha type="1"> Ubho sāsanapajjotā, laṃkādīpopakārino;</gatha>
    <gatha type="last">Chaṭṭhe vasse pabbajiṃsu, dhammāsokassa rājino.</gatha>
    <hangnum nr="210"/>
    <gatha type="1"> Mahāmahindo vassehi, tīhi dīpappasādako;</gatha>
    <gatha type="last">Piṭakattayaṃ muggaṇhi, upajjhāyassa santike.</gatha>
    <hangnum nr="211"/>
    <gatha type="1"> Sā bhikkhunī candalekhā, mahindo bhikkhū sūriyo;</gatha>
    <gatha type="last">Sambuddha sāsanākāsaṃ, te sadā sobhayuṃ tadā.</gatha>
    <hangnum nr="212"/>
    <gatha type="1"> Vane pāṭaliputtamhā, vane vanacaro caraṃ;</gatha>
    <gatha type="last">Kuntakinnariyā saddhiṃ, saṃvāsaṃ kappayī kira.</gatha>
    <hangnum nr="213"/>
    <gatha type="1"> Tena saṃvāsamanvāya,</gatha>
    <gatha type="2">Sā putte janayī duve;</gatha>
    <gatha type="3">Tisso jeṭṭho kaṇiṭṭho tu,</gatha>
    <gatha type="last">Sumitto nāma nāmato.</gatha>
    <hangnum nr="214"/>
    <gatha type="1"> Mahāvaruṇattherassa, kāle pabbajja santike;</gatha>
    <gatha type="last">Arahattaṃ pāpuṇiṃsu, chaḷabhiññaṃ guṇaṃ ubho.</gatha>
    <hangnum nr="215"/>
    <gatha type="1"> Pāde kīṭavisenā’si, phuṭṭho jeṭṭho savedano;</gatha>
    <gatha type="last">Āha puṭṭho kaṇiṭṭhena, bhesajjaṃ pasataṃ ghaṭaṃ.</gatha>
    <hangnum nr="216"/>
    <gatha type="1"> Rañño nivedanaṃ thero, gilānavattato’pi so;</gatha>
    <gatha type="last">Sappisatthañca caraṇaṃ, pacchābhattaṃ paṭikkhipi.</gatha>
    <hangnum nr="217"/>
    <gatha type="1"> Piṇḍāya ce caraṃ sappiṃ, labhase tvaṃ tamāhara;</gatha>
    <gatha type="last">Icchāha tissathero so, sumittaṃ theramuttamaṃ.</gatha>
    <hangnum nr="218"/>
    <gatha type="1"> Piṇḍāya caratā tena, na laddhaṃ pasataṃ ghataṃ;</gatha>
    <gatha type="last">Sappikumbhasatenāpi, byādhijāto asādhiyo.</gatha>
    <hangnum nr="219"/>
    <gatha type="1"> Teneva byādhinā thero, patto āyukkhayantikaṃ;</gatha>
    <gatha type="last">Ovaditvāppamādena, nibbātuṃ mānasaṃ akā.</gatha>
    <hangnum nr="220"/>
    <gatha type="1"> Ākāsamhi nisīditvā, tejodhātuvasena so;</gatha>
    <gatha type="last">Yathāruci adhiṭṭhāya, sarīraṃ parinibbuto.</gatha>
    <hangnum nr="221"/>
    <gatha type="1"> Jālāsarīrā nikkhamma, nimmaṃsachārikaṃ ḍahi;</gatha>
    <gatha type="last">Therassa sakalaṃ kāyaṃ, aṭṭhikānituno ḍahi.</gatha>
    <hangnum nr="222"/>
    <gatha type="1"> Sutvā  nibbūtimetassa, tissatherassa bhūpati;</gatha>
    <gatha type="last">Agamāsi sakārāmaṃ, janogha parivārito.</gatha>
    <hangnum nr="223"/>
    <gatha type="1"> Hattikkhandhagato rājā, tānaṭṭhina’varopiya;</gatha>
    <gatha type="last">Kāretvā dhātusakkāraṃ, saṅghaṃ byādhimapucchitaṃ.</gatha>
    <hangnum nr="224"/>
    <gatha type="1"> Taṃ sutvā jātasaṃvego, puradvāresu kāriya;</gatha>
    <gatha type="last">Sudhācitā pokkharaṇī, bhesajjānañca pūriya.</gatha>
    <hangnum nr="225"/>
    <gatha type="1"> Pāpesi bhikkhusaṅghassa, bhesajjāni dine dine;</gatha>
    <gatha type="last">Mā hotu bhikkhusaṅghassa, bhesajjaṃ dullabhaṃ iti.</gatha>
    <hangnum nr="226"/>
    <gatha type="1"> Sumittathero nibbāyi, caṅkamanto’va caṅkame;</gatha>
    <gatha type="last">Pasīdi sāsane’tīva, tenāpi ca mahājano.</gatha>
    <hangnum nr="227"/>
    <gatha type="1"> Kuntiputtā duve therā,</gatha>
    <gatha type="2">Te lokahitakārino;</gatha>
    <gatha type="3">Nibbāyiṃsu asokassa,</gatha>
    <gatha type="last">Rañño vassamhi aṭṭhame.</gatha>
    <hangnum nr="228"/>
    <gatha type="1"> Tato pabhuti saṅghassa, lābho’tīva mahā ahu;</gatha>
    <gatha type="last">Pacchā pasannā ca janā, yasmā lābhaṃ pavattayuṃ.</gatha>
    <hangnum nr="229"/>
    <gatha type="1"> Pahīnalābhasakkārā, titthiyā lābhakāraṇā;</gatha>
    <gatha type="last">Sayaṃ kāsāyamādāya, vasiṃsu saha bhikkhūhi.</gatha>
    <hangnum nr="230"/>
    <gatha type="1"> Yathāsakañca te vādaṃ, buddhavādo’ti dīpayuṃ;</gatha>
    <gatha type="last">Yathāsakañca kiriyā, akariṃsu yathāruci.</gatha>
    <hangnum nr="231"/>
    <gatha type="1"> Tato moggaliputto so,</gatha>
    <gatha type="2">Thero thira guṇodayo;</gatha>
    <gatha type="3">Sāsanabbudamuppannaṃ,</gatha>
    <gatha type="last">Disvā tamatikakkhalaṃ.</gatha>
    <hangnum nr="232"/>
    <gatha type="1"> Tasso’pasamane kālaṃ, dīghadassī avekkhiya;</gatha>
    <gatha type="last">Datvā mahindatherassa, mahābhikkhugaṇaṃ sakaṃ.</gatha>
    <hangnum nr="233"/>
    <gatha type="1"> Uddhaṃ gaṅgāya eko’va, ahogaṅgamhi pabbate;</gatha>
    <gatha type="last">Vihāsi sattavassāni, viveka manubrūhayaṃ.</gatha>
    <hangnum nr="234"/>
    <gatha type="1"> Titthiyānaṃ bahucattā ca, dubbaccattā ca bhikkhavo;</gatha>
    <gatha type="last">Tesaṃ kātuṃ na sakkhiṃsu, dhammena paṭisedhanaṃ.</gatha>
    <hangnum nr="235"/>
    <gatha type="1"> Teneva  jambudīpamhi, sabbārāmesu bhikkhavo;</gatha>
    <gatha type="last">Sattavassāni nākaṃsu, uposatha pavāraṇaṃ.</gatha>
    <hangnum nr="236"/>
    <gatha type="1"> Taṃ sutvā mahārājā, dhammāsoko mahāyaso;</gatha>
    <gatha type="last">Ekaṃ amaccaṃ pesesi, asokārāma muttamaṃ.</gatha>
    <hangnum nr="237"/>
    <gatha type="1"> Gantvā’dhikaraṇaṃ etaṃ, vupasamma uposathaṃ;</gatha>
    <gatha type="last">Kārehi bhikkhusaṅghena, pamā’rāme tuvaṃ iti.</gatha>
    <hangnum nr="238"/>
    <gatha type="1"> Gantvāna sannipātetvā, bhikkhusaṅghaṃ sadummati;</gatha>
    <gatha type="last">Uposathaṃ karothāti, sāvesi rājasāsanaṃ.</gatha>
    <hangnum nr="239"/>
    <gatha type="1"> Uposathaṃ tittiyehi, na karoma mayaṃ iti;</gatha>
    <gatha type="last">Avo ca bhikkhusaṅgho taṃ, amaccaṃ mūḷhamānasaṃ.</gatha>
    <hangnum nr="240"/>
    <gatha type="1"> So’macco katipayānaṃ, therānaṃ paṭipāṭiyā;</gatha>
    <gatha type="last">Acchindi asinā sīsaṃ, kāremīti uposathaṃ.</gatha>
    <hangnum nr="241"/>
    <gatha type="1"> Rājabhātā tissatthero, taṃ disvā kiriyaṃ lahuṃ;</gatha>
    <gatha type="last">Gantvāna tassa āsanne, sāsanamhi nisidi so.</gatha>
    <hangnum nr="242"/>
    <gatha type="1"> Theraṃ disvā amacco so, gantvā rañño nivedayi;</gatha>
    <gatha type="last">Sabbaṃ pavattiṃ taṃ sutvā, jātadāho mahīpati.</gatha>
    <hangnum nr="243"/>
    <gatha type="1"> Sīghaṃ gantvā bhikkhusaṅghaṃ, pucchi ubbiggamānaso;</gatha>
    <gatha type="last">Evaṃ katena kammena, kassa pāpaṃ siyā iti.</gatha>
    <hangnum nr="244"/>
    <gatha type="1"> Tesaṃ apaṇḍitā keci, pāpaṃ tuyhanti keci tu;</gatha>
    <gatha type="last">Ubhinnaṃcā’ti āhaṃsu, natthi tuyhanti paṇḍitā.</gatha>
    <hangnum nr="245"/>
    <gatha type="1"> Taṃ sutvā’ha mahārājā, samattho atthi bhikkhuna;</gatha>
    <gatha type="last">Vimatiṃ me vinodetvā, kātuṃ sāsanapaggahaṃ.</gatha>
    <hangnum nr="246"/>
    <gatha type="1"> Atthi moggaliputto so,</gatha>
    <gatha type="2">Tissatthero rathesabha;</gatha>
    <gatha type="3">Icchāha saṅgho rājānaṃ,</gatha>
    <gatha type="last">Rāja tatthā’si sādaro.</gatha>
    <hangnum nr="247"/>
    <gatha type="1"> Visuṃ bhikkhusahassena, caturo parivārite;</gatha>
    <gatha type="last">Thero narasahassena, amacce caturo tathā.</gatha>
    <hangnum nr="248"/>
    <gatha type="1"> Tadaheyeva pesesi, attano vacanena so;</gatha>
    <gatha type="last">Theraṃ ānetu me tehi, tathā vutte sanāgami.</gatha>
    <hangnum nr="249"/>
    <gatha type="1"> Taṃ  sutvā puna aṭṭha’ttha, there’macce ca pesayi;</gatha>
    <gatha type="last">Visuṃ sahassapurise, pubbe viya sanāgami.</gatha>
    <hangnum nr="250"/>
    <gatha type="1"> Rājā pucchi kathaṃ thero, āgaccheyya nu kho iti;</gatha>
    <gatha type="last">Bhikkhū āhaṃsu therassa, tassa’gamanakāraṇaṃ.</gatha>
    <hangnum nr="251"/>
    <gatha type="1"> Hoti bhante upatthambho, kātuṃ sāsanapaggahaṃ;</gatha>
    <gatha type="last">Iti vutte mahārāja, thero essati so iti.</gatha>
    <hangnum nr="252"/>
    <gatha type="1"> Punāpi thero’macce ca, rājā soḷasa soḷasa;</gatha>
    <gatha type="last">Visuṃ sahassa purise, tathā vatvāna pesayi.</gatha>
    <hangnum nr="253"/>
    <gatha type="1"> Thero mahallatte’pi, nārohissati yānakaṃ;</gatha>
    <gatha type="last">Theraṃ gaṅgāya nāvāya, ānethā’ti ca abravi.</gatha>
    <hangnum nr="254"/>
    <gatha type="1"> Gantvā te taṃ tathā’vocuṃ,</gatha>
    <gatha type="2">So taṃ sutvā’va uṭṭhahi;</gatha>
    <gatha type="3">Nāvāya theraṃ ānesuṃ,</gatha>
    <gatha type="last">Rājā paccuggamī tahiṃ.</gatha>
    <hangnum nr="255"/>
    <gatha type="1"> Jāṇumattaṃ jalaṃ rājo’gahetvā dakkhiṇaṃ karaṃ;</gatha>
    <gatha type="last">Nāvāya otarantassa, therassā’dāsi gāravo.</gatha>
    <hangnum nr="256"/>
    <gatha type="1"> Dakkhiṇaṃ dakkhiṇeyyo so, karaṃ rañño’nukampako;</gatha>
    <gatha type="last">Ālambitvā’nukampāya, thero nāvāya otari.</gatha>
    <hangnum nr="257"/>
    <gatha type="1"> Rājā theraṃ nayitvāna, uyyānaṃ rativaḍḍhanaṃ;</gatha>
    <gatha type="last">Therassa pāde dhovitvā, makkhetvā ca nisīdiya.</gatha>
    <hangnum nr="258"/>
    <gatha type="1"> Samatthabhāvaṃ therassa, vīmaṃsanto mahīpati;</gatha>
    <gatha type="last">Daṭṭhukāmo ahaṃ bhante, pāṭihīranti abravi.</gatha>
    <hangnum nr="259"/>
    <gatha type="1"> Kanti vutte mahīkampaṃ, āha taṃ puna rāhaso;</gatha>
    <gatha type="last">Sakalāye’ka desāya, kataraṃ daṭṭhumicchasi.</gatha>
    <hangnum nr="260"/>
    <gatha type="1"> Ko dukkaroti pucchitvā, eka desāya kampanaṃ;</gatha>
    <gatha type="last">Dukkaranti suṇitvāna, taṃ duṭṭhukāmataṃ bravī.</gatha>
    <hangnum nr="261"/>
    <gatha type="1"> Rathaṃ assaṃ manussañca, pātiñcodaka pūritaṃ;</gatha>
    <gatha type="last">Thero yojana sīmāya, antaramhi catuddise.</gatha>
    <hangnum nr="262"/>
    <gatha type="1"> Ṭhapāpetvā  tadaḍḍhehi, saha taṃ yojanaṃ mahiṃ;</gatha>
    <gatha type="last">Cālesi iddhiyā tatra, nisinnassa ca dassayi.</gatha>
    <hangnum nr="263"/>
    <gatha type="1"> Tenā’maccena bhikkhūnaṃ, maraṇena’ttanopi ca;</gatha>
    <gatha type="last">Pāpassa’tthitta natthittaṃ, theraṃ pucchi mahīpati.</gatha>
    <hangnum nr="264"/>
    <gatha type="1"> Paṭicca kammaṃ natthīti, kiliṭṭhaṃ cetanaṃ vinā;</gatha>
    <gatha type="last">Thero bodhesi rājānaṃ, vatvā tittirajātakaṃ.</gatha>
    <hangnum nr="265"/>
    <gatha type="1"> Vasanto tattha sattāhaṃ, rājuyyāne manorame;</gatha>
    <gatha type="last">Sikkhāpesi mahīpālaṃ, sambuddhasamayaṃ subhaṃ.</gatha>
    <hangnum nr="266"/>
    <gatha type="1"> Tasmiṃyeva ca sattā he, duve yakkhe mahīpati;</gatha>
    <gatha type="last">Pesetvā mahiyaṃ bhikkhū, asese sannipātayi.</gatha>
    <hangnum nr="267"/>
    <gatha type="1"> Sattame divase gantvā, sakārāmaṃ manoramaṃ;</gatha>
    <gatha type="last">Kāresi bhikkhusaṅghassa, sannipātamasesato.</gatha>
    <hangnum nr="268"/>
    <gatha type="1"> Therena saha ekante, nisinno sāṇiantare;</gatha>
    <gatha type="last">Ekekaladdhike bhikkhu, pakkositvāna santikaṃ.</gatha>
    <hangnum nr="269"/>
    <gatha type="1"> Kiṃvādī sugato bhante, iti pucchi mahīpati;</gatha>
    <gatha type="last">Te sassatādikaṃ diṭṭhiṃ, byākariṃsu yathāsakaṃ.</gatha>
    <hangnum nr="270"/>
    <gatha type="1"> Te micchādiṭṭhike sabbe, rājā uppabbājāpayī;</gatha>
    <gatha type="last">Sabbe saṭṭhisahassāni, āsuṃ uppabbajāpitā.</gatha>
    <hangnum nr="271"/>
    <gatha type="1"> Apucchi dhammike bhikkhū, kiṃvādī sugato iti;</gatha>
    <gatha type="last">Vibhajjavādī tāhaṃsu, taṃ theraṃ pucchi bhūpati.</gatha>
    <hangnum nr="272"/>
    <gatha type="1"> Vibhajjavādī sambuddho,</gatha>
    <gatha type="2">Hoti bhante’ti āha so;</gatha>
    <gatha type="3">Thero’ āmā’ti taṃ sutvā,</gatha>
    <gatha type="last">Rājā tuṭṭhamano tadā.</gatha>
    <hangnum nr="273"/>
    <gatha type="1"> Saṅgho pisodhito yasmā,</gatha>
    <gatha type="2">Tasmā saṅgho uposathaṃ;</gatha>
    <gatha type="3">Karotu bhante iccevaṃ,</gatha>
    <gatha type="last">Vatvā therassa bhūpati.</gatha>
    <hangnum nr="274"/>
    <gatha type="1"> Saṅghassa rakkhaṃ datvāna, nagaraṃ pāvisī subhaṃ;</gatha>
    <gatha type="last">Saṅgho samaggo hutvāna, tadā’kāsi uposathaṃ.</gatha>
    <hangnum nr="275"/>
    <gatha type="1"> Thero  aneka saṅkhamhā, bhikkhusaṅghā visārade;</gatha>
    <gatha type="last">Chaḷabhiññe tepiṭake, pabhinnapaṭisambhide.</gatha>
    <hangnum nr="276"/>
    <gatha type="1"> Bhikkhusahassaṃ uccini, kātuṃ saddhammaṃ saṅgahaṃ;</gatha>
    <gatha type="last">Tehi asokārāmamhi, akā saddhamma saṅgahaṃ.</gatha>
    <hangnum nr="277"/>
    <gatha type="1"> Mahākassapatthero ca, yasatthero ca kārayuṃ;</gatha>
    <gatha type="last">Yathā te dhamma saṃgītiṃ, tissattheropi taṃ tathā.</gatha>
    <hangnum nr="278"/>
    <gatha type="1"> Tathāvatthuppakaraṇaṃ, paravādappamaddanaṃ;</gatha>
    <gatha type="last">Abhāsi tissatthero ca, tasmiṃ saṃgīti maṇḍale.</gatha>
    <hangnum nr="279"/>
    <gatha type="1"> Evaṃ bhikkhusahassena, rakkhāya’soka rājino;</gatha>
    <gatha type="last">Ayaṃ navahi māsehi, dhamma saṃgīti niṭṭhitā.</gatha>
    <hangnum nr="280"/>
    <gatha type="1"> Rañño sattarase vasse, dvāsattatisamo isi;</gatha>
    <gatha type="last">Mahāpavāraṇāya’so, saṃgīti taṃ samāpayi.</gatha>
    <hangnum nr="281"/>
    <gatha type="1"> Sādhukāraṃ dadantīva, sāsanaṭṭhiti kāraṇaṃ;</gatha>
    <gatha type="last">Saṃgīti pariyosāne, akammittha mahāmahī.</gatha>
    <hangnum nr="282"/>
    <gatha type="1"> Hitvā seṭṭhaṃ brahmavimānampi manuññaṃ;</gatha>
    <gatha type="2">Jegucchaṃ so sāsanahetunaralokaṃ;</gatha>
    <gatha type="3">Āgammā’kā sāsanakiccaṃ katakicco;</gatha>
    <gatha type="last">Konāma’ñño sāsanakiccamhi pamajjeti.</gatha>
    <centered>Sujanappasādasaṃvegatthāya kate mahāvaṃse</centered>
    <centered>Tatiyadhammasaṃgīti nāma</centered>
    <centered>Pañcamo paricchedo.</centered>
  </text>
</tree>
