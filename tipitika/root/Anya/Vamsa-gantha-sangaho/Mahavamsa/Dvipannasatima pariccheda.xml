<?xml version='1.0' encoding='UTF-8'?>
<tree text="Dvipa&#xF1;&#xF1;&#x101;satima pariccheda" target="text">
  <text>
    <subhead>Tirājakonāma</subhead>
    <hangnum nr="1"/>
    <gatha type="1"> Tato  laṅkābhisekaṃ so, patvā seno kamāgataṃ;</gatha>
    <gatha type="last">Mahindassādipādassa, yuvarājapadaṃ adā.</gatha>
    <hangnum nr="2"/>
    <gatha type="1"> Pañño mahākavī byatto, majjhatto mittasattusu;</gatha>
    <gatha type="last">Yutto dayāya mettāya, rājā so sabbadā ahu.</gatha>
    <hangnum nr="3"/>
    <gatha type="1"> Kālaṃ devo’natikkamma, sammā dhārābhivassati;</gatha>
    <gatha type="last">Raṭṭhe tasmiṃ vasantā’suṃ, sukhitā nibbhayā sadā.</gatha>
    <hangnum nr="4"/>
    <gatha type="1"> Suttantaṃ lohapāsāde, nisinno vaṇṇayī tadā;</gatha>
    <gatha type="last">Nikāyattayavāsīhi, rājā so parivārito.</gatha>
    <hangnum nr="5"/>
    <gatha type="1"> Dāṭhadhātukaraṇḍaṃ so, nānāratanabhūsitaṃ;</gatha>
    <gatha type="last">Akā catuvihāresu, dhātupūjā ca’nekadhā.</gatha>
    <hangnum nr="6"/>
    <gatha type="1"> Pariveṇaṃ sitthagāmaṃ, kāretvā vutthamattanā;</gatha>
    <gatha type="last">Lokaṃ puttaṃva pāletvā, tivassena divaṅgato.</gatha>
    <hangnum nr="7"/>
    <gatha type="1"> Yuvarājā mahindo so, rājāsi tadanantaraṃ;</gatha>
    <gatha type="last">Mahāpuñño mahātejo, mahāseno mahāyaso.</gatha>
    <hangnum nr="8"/>
    <gatha type="1"> Ekacchattaṃ akā laṅkaṃ, ghātetvā corupaddavaṃ;</gatha>
    <gatha type="last">Akaṃsu tamupaṭṭhānaṃ, niccamaṇḍalanāyakaṃ.</gatha>
    <hangnum nr="9"/>
    <gatha type="1"> Vijjamānepi laṅkāyaṃ, khattiyānaṃ narādhipo;</gatha>
    <gatha type="last">Kāliṅgacakkavattissa, vaṃse jātaṃ kumārikaṃ.</gatha>
    <hangnum nr="10"/>
    <gatha type="1"> Āṇāpetvāna taṃ agga-mahesiṃ attano akā;</gatha>
    <gatha type="last">Tassā puttā duve jātā, dhītā ekā manoramā.</gatha>
    <hangnum nr="11"/>
    <gatha type="1"> Ādipāde akā putte, dhītaraṃ coparājiniṃ;</gatha>
    <gatha type="last">Iti sīhaḷavaṃsañca, paṭṭhapesi sabhūpati.</gatha>
    <hangnum nr="12"/>
    <gatha type="1"> Balakāyaṃ imaṃ desaṃ, maddanatthāya vallabho;</gatha>
    <gatha type="last">Pesesi nāgadīpaṃ so, sutvā taṃ bhūpati idha.</gatha>
    <hangnum nr="13"/>
    <gatha type="1"> Balaṃ  datvāna senavha-rājasenāpatiṃ tadā;</gatha>
    <gatha type="last">Vallabhassa balene’sa, yujjhituṃ tattha pesayi.</gatha>
    <hangnum nr="14"/>
    <gatha type="1"> Gantvā senāpatī tattha, balene’tassa rājino;</gatha>
    <gatha type="last">Yujjhitvā taṃ vināsetvā, gaṇhi so yuddhamaṇḍale.</gatha>
    <hangnum nr="15"/>
    <gatha type="1"> Asakkento imaṃ jetuṃ, rājā naṃ vallabhādayo;</gatha>
    <gatha type="last">Rājāno mittasambandhaṃ, laṃkindena akaṃsu te.</gatha>
    <hangnum nr="16"/>
    <gatha type="1"> Icchevaṃ rājino tejo, jambudīpamavatthari;</gatha>
    <gatha type="last">Pattharitvāna laṃkāyaṃ, ullaṅghitvāna sāgaraṃ.</gatha>
    <hangnum nr="17"/>
    <gatha type="1"> Saddhammaṃ kathāyantānaṃ, katvā sammā na muttamaṃ;</gatha>
    <gatha type="last">Dhammaṃ sutvāna so rājā, pasanno buddhasāsane.</gatha>
    <hangnum nr="18"/>
    <gatha type="1"> Rājā so sannipātetvā, paṃsukūlikabhikkhavo;</gatha>
    <gatha type="last">Yācitvā attano gehaṃ, āṇāpetvāna sādhukaṃ.</gatha>
    <hangnum nr="19"/>
    <gatha type="1"> Āsanaṃ paññapetvāna, nisīdāpiya bhojanaṃ;</gatha>
    <gatha type="last">Dāpesi vipulaṃ suddhaṃ, sadā ekadine viya.</gatha>
    <hangnum nr="20"/>
    <gatha type="1"> Anekabyañjanaṃ rājā-raññakānaṃ tapassinaṃ;</gatha>
    <gatha type="last">Pesesi bhojanaṃ suddhaṃ, mahagghaṃ vipulaṃ sadā.</gatha>
    <hangnum nr="21"/>
    <gatha type="1"> Vejjeva pesayitvāna, vilānānaṃ tapassinaṃ;</gatha>
    <gatha type="last">Santikaṃ so dayāvāso, tikicchāpesi niccaso.</gatha>
    <hangnum nr="22"/>
    <gatha type="1"> Guḷāni ghanapākāni, lasuṇānaṃ rasāni ca;</gatha>
    <gatha type="last">Tambulamukhavāsañca, pacchabhatte adā sadā.</gatha>
    <hangnum nr="23"/>
    <gatha type="1"> Pattesu pūrayitvāna, lasuṇaṃ maricampi ca;</gatha>
    <gatha type="last">Pipphalisaṅgīverāni, guḷāni tiphalāni ca.</gatha>
    <hangnum nr="24"/>
    <gatha type="1"> Ghataṃ telaṃ madhuñcāya, pāpurattharaṇāni ca;</gatha>
    <gatha type="last">Paṃsukūlikabhikkhūnaṃ, paccekaṃ sabbadā adā.</gatha>
    <hangnum nr="25"/>
    <gatha type="1"> Cīvarādīni sabbāni, parikkhārāni bhūpati;</gatha>
    <gatha type="last">Kārāpetvāna dāpesi, bhikkhūnaṃ paṃsukulinaṃ.</gatha>
    <hangnum nr="26"/>
    <gatha type="1"> Rājā mahāvihārasmiṃ, ekekassa hi bhikkhuno;</gatha>
    <gatha type="last">Paccekaṃ navavatthāni, cīvaratthāya dāpayi.</gatha>
    <hangnum nr="27"/>
    <gatha type="1"> Nikāyattayavāsīnaṃ, bhikkhūnaṃ lābhavāsinaṃ;</gatha>
    <gatha type="last">Tulābhāramadā dvīsu, vāresu samahīpati.</gatha>
    <hangnum nr="28"/>
    <gatha type="1"> Rājā  so nāgatebhogaṃ,</gatha>
    <gatha type="2">Rājāno saṅghabhogato;</gatha>
    <gatha type="3">Na gaṇhantūni pāsāṇe,</gatha>
    <gatha type="last">Likhāpetvā nidhāpayi.</gatha>
    <hangnum nr="29"/>
    <gatha type="1"> Kathāpetvāna buddhassa, saraṇāni guṇenava;</gatha>
    <gatha type="last">Anāthehi ca tesañca, bhattavatthāni dāpayi.</gatha>
    <hangnum nr="30"/>
    <gatha type="1"> Dānasālaṃ karitvāna, hatthisālakabhūmiyaṃ;</gatha>
    <gatha type="last">Yācakānaṃ adā dānaṃ, tesañca sayanāsanaṃ.</gatha>
    <hangnum nr="31"/>
    <gatha type="1"> Vejjasālāsu sabbāsu, bhesajjaṃ mañcakañca so;</gatha>
    <gatha type="last">Corānaṃ bandhanāgāre, niccaṃ bhattāni dāpayi.</gatha>
    <hangnum nr="32"/>
    <gatha type="1"> Vānarānaṃ varahānaṃ, migānaṃ sunakhāna ca;</gatha>
    <gatha type="last">Bhattaṃ pūvañca dāpesi, dayāvāso yathicchakaṃ.</gatha>
    <hangnum nr="33"/>
    <gatha type="1"> Rājā catuvihāresu, katvā so vīhirāsayo;</gatha>
    <gatha type="last">Yathicchitena gaṇhantu, anāthā iti dāpayi.</gatha>
    <hangnum nr="34"/>
    <gatha type="1"> Nānāpūjāhi pūjetvā, katvā maṅgalamuttamaṃ;</gatha>
    <gatha type="last">Kathāpesi ca bhikkhūhi, byattehi vinayaṃ tadā.</gatha>
    <hangnum nr="35"/>
    <gatha type="1"> Therena dhammamittena-sitthagāmakavāsinā;</gatha>
    <gatha type="last">Pūjayitvāna kāresi, abhidhammassa vaṇṇanaṃ.</gatha>
    <hangnum nr="36"/>
    <gatha type="1"> Dāṭhānāgā’bhidhānena, therenā’raññavāsinā;</gatha>
    <gatha type="last">Laṃkālaṃkārabhūtena, abhidhammaṃ kathāpayi.</gatha>
    <hangnum nr="37"/>
    <gatha type="1"> Paṭṭakañcukapūjāhi, hemamālikacetiyaṃ;</gatha>
    <gatha type="last">Naccagītehi gandhehi, pupphehi vividhehi ca.</gatha>
    <hangnum nr="38"/>
    <gatha type="1"> Dīpamālāhi dhūpehi, pūjayitvāna’nekadhā;</gatha>
    <gatha type="last">Tassa vatthāni bhājetvā, bhikkhūnaṃ dāpayī sayaṃ.</gatha>
    <hangnum nr="39"/>
    <gatha type="1"> Sadā so attano rajje, uyyānesu tahiṃtahiṃ;</gatha>
    <gatha type="last">Āṇāpetvāna pupphāni, pūjesi ratanattayaṃ.</gatha>
    <hangnum nr="40"/>
    <gatha type="1"> Pāsādaṃ candanaṃ nāma, kātuṃ maricavaṭṭiyaṃ;</gatha>
    <gatha type="last">Akārambhañca bhikkhūnaṃ bhogagāme ca dāpayi.</gatha>
    <hangnum nr="41"/>
    <gatha type="1"> Kesadhātuṃ nidhāpetvā, karaṇḍaṃ ratanehi so;</gatha>
    <gatha type="last">Kārayitvāna pūjesi, ṭhapetvā tattha bhūpati.</gatha>
    <hangnum nr="42"/>
    <gatha type="1"> Soṇṇarajatapaṭṭehi , thūpārāmamhi cetiyaṃ;</gatha>
    <gatha type="last">Chādāpetvā yathārajjaṃ, pūjaṃ kāresi bhūpati.</gatha>
    <hangnum nr="43"/>
    <gatha type="1"> Tasmiṃ dhātughare rājā, soṇṇadvāramakārayi;</gatha>
    <gatha type="last">Pajjalantaṃ sineruṃva, raṃsīhi sūriyassa so.</gatha>
    <hangnum nr="44"/>
    <gatha type="1"> Jhāpitaṃ coḷarājassa, balena padalañchane;</gatha>
    <gatha type="last">Catunnaṃ cetiyānaṃ so, ramanīyaṃ gharaṃ akā.</gatha>
    <hangnum nr="45"/>
    <gatha type="1"> Jhātaṃ nagaramajjhamhi, dāṭhādhātugharaṃ akā;</gatha>
    <gatha type="last">Dhammasaṅgaṇīgehañca, mahāpāḷiñca bhūpati.</gatha>
    <hangnum nr="46"/>
    <gatha type="1"> Tambūlamaṇḍapaṃ katvā, tattha suṅkaṃ mahīpati;</gatha>
    <gatha type="last">Bhikkhūnaṃ theravaṃse so, bhesajjatthāya dāpayi.</gatha>
    <hangnum nr="47"/>
    <gatha type="1"> Upassayaṃ karitvāna, mahāmaṅgalanāmakaṃ;</gatha>
    <gatha type="last">Theravaṃsamhi jātānaṃ, bhikkhunīnaṃ adāpayi.</gatha>
    <hangnum nr="48"/>
    <gatha type="1"> Mātulodayarājena, āraddhaṃ sādhunā tadā;</gatha>
    <gatha type="last">Niṭṭhāpesi mahīpālo, pāsādaṃ maṇināmakaṃ.</gatha>
    <hangnum nr="49"/>
    <gatha type="1"> Pariveṇāni cattāri, tasmiṃ jetavane tadā;</gatha>
    <gatha type="last">Kārāpayiṃsu cattāro, amaccā tassa rājino.</gatha>
    <hangnum nr="50"/>
    <gatha type="1"> Rañño kittisamādevī, kittināmā manoramā;</gatha>
    <gatha type="last">Pariveṇaṃ akārāmaṃ, thūpārāmassa pacchato.</gatha>
    <hangnum nr="51"/>
    <gatha type="1"> Sā tasmiṃ pariveṇe ca, akā kappāsagāmake;</gatha>
    <gatha type="last">Cīvaracetiye ceva, tisso pokkharaṇī suci.</gatha>
    <hangnum nr="52"/>
    <gatha type="1"> Dvādasaratanāyāmaṃ, dhajaṃ soṇṇamayañca sā;</gatha>
    <gatha type="last">Pūjesi puññasambhāraṃ, hemamālika cetiye.</gatha>
    <hangnum nr="53"/>
    <gatha type="1"> Gihīnaṃ vajjasālañca, putto tassā pureakā;</gatha>
    <gatha type="last">Guṇavāsakkasenānī, bhikkhūnañca purābahi.</gatha>
    <hangnum nr="54"/>
    <gatha type="1"> Rājā catuvihāresu, dibbapāsādasannibhe;</gatha>
    <gatha type="last">Maṇḍape kārayitvāna, dhātupūjā anekadhā.</gatha>
    <hangnum nr="55"/>
    <gatha type="1"> Vassamekamatikkamma, kārāpetvā mahīpati;</gatha>
    <gatha type="last">Cārittaṃ pubbarājūnaṃ, paripālesi sādhukaṃ.</gatha>
    <hangnum nr="56"/>
    <gatha type="1"> Evamādīni puññāni, uḷārāni anekadhā;</gatha>
    <gatha type="last">Katvā soḷasame vasse, rājā so tidivaṃ gato.</gatha>
    <hangnum nr="57"/>
    <gatha type="1"> Jāto  paṭicca taṃ rājaṃ, senā dvādasavassiko;</gatha>
    <gatha type="last">Kāliṅgadeviyā putto, pattarajjo tadā ahu.</gatha>
    <hangnum nr="58"/>
    <gatha type="1"> Udayassa kaniṭṭhassa, yuvarājapadaṃ adā;</gatha>
    <gatha type="last">Pitu senāpati seno, tassa senāpati ahu.</gatha>
    <hangnum nr="59"/>
    <gatha type="1"> Paccantaṃ balamādāya, gate senāpatimhi so;</gatha>
    <gatha type="last">Mātarā saha vattantaṃ, kaṇiṭṭhaṃ tassa bhātaraṃ.</gatha>
    <hangnum nr="60"/>
    <gatha type="1"> Mārāpetvā mahāmallaṃ, akā senāpatiṃ tadā;</gatha>
    <gatha type="last">Amaccaṃ udayaṃ nāma, sakaṃ vacanakārakaṃ.</gatha>
    <hangnum nr="61"/>
    <gatha type="1"> Taṃ sutvā kupito hutvā, seno senāpati tadā;</gatha>
    <gatha type="last">Balamādāya āgañchi, gaṇhissāmīti sattavo.</gatha>
    <hangnum nr="62"/>
    <gatha type="1"> Sutvāna taṃ mahīpālo, katavantaṃ vācamattano;</gatha>
    <gatha type="last">Rakkhāmi taṃ amaccanti, gato nikkhamma rohaṇaṃ.</gatha>
    <hangnum nr="63"/>
    <gatha type="1"> Tassa māyā nivattitvā, yuvarājañca rājiniṃ;</gatha>
    <gatha type="last">Ādāya kupitā tena āṇāpesi camūpatiṃ.</gatha>
    <hangnum nr="64"/>
    <gatha type="1"> Tāya so saṅgahītova, damiḷe sannipātiya;</gatha>
    <gatha type="last">Datvā janapadaṃ tesaṃ, puṭatthinagare vasī.</gatha>
    <hangnum nr="65"/>
    <gatha type="1"> Yujjhituṃ tena so rājā, balaṃ pesesi rohaṇā;</gatha>
    <gatha type="last">Senāpati vināsesi, sabbaṃ taṃ rājino balaṃ.</gatha>
    <hangnum nr="66"/>
    <gatha type="1"> Damiḷā te janapadaṃ, pīḷetvā rakkhasā viya;</gatha>
    <gatha type="last">Vilumpitvāna gaṇhanti, narānaṃ santakaṃ tadā.</gatha>
    <hangnum nr="67"/>
    <gatha type="1"> Khittā manussā gantvāna, rohaṇaṃ rājasantikaṃ;</gatha>
    <gatha type="last">Nivedesuṃ pavattiṃ taṃ, mantetvā sacīvehi so.</gatha>
    <hangnum nr="68"/>
    <gatha type="1"> Rakkhituṃ sāsanaṃ raṭṭhaṃ, tampahāya camūpatiṃ;</gatha>
    <gatha type="last">Sandhiṃ katvāna senena, puḷatthinagaraṃ agā.</gatha>
    <hangnum nr="69"/>
    <gatha type="1"> Mahesiṃ attajaṃ katvā, pāletuṃ vaṃsamattano;</gatha>
    <gatha type="last">Puttaṃ uppādayitvāna, kassapaṃ nāma uttamaṃ.</gatha>
    <hangnum nr="70"/>
    <gatha type="1"> Vasante tattha laṃkinde, ahitā vallabhā janā;</gatha>
    <gatha type="last">Alabhantā suraṃ pātu-māriyā tassa santike.</gatha>
    <hangnum nr="71"/>
    <gatha type="1"> Majjapāne guṇaṃ vatvā, pāyesuṃ taṃ mahīpatiṃ;</gatha>
    <gatha type="last">Pivitvā majjapānaṃ so, mattabyāḷo ahu tadā.</gatha>
    <hangnum nr="72"/>
    <gatha type="1"> Āhārānaṃ  khayaṃ patvā, cajitvā dullabhaṃ padaṃ;</gatha>
    <gatha type="last">Mato so dasame vasse, taruṇoyeva bhūpati.</gatha>
    <hangnum nr="73"/>
    <gatha type="1"> Ito viditvā khalupāpamitta-</gatha>
    <gatha type="2">Vidheyyabhāvaṃ parihāni hetuṃ;</gatha>
    <gatha type="3">Sukhattitoyeva ida vā huraṃ vā;</gatha>
    <gatha type="last">Jahantu te ghoravisaṃ’va bālaṃ.</gatha>
    <centered>Sujanappasādasaṃvegatthāya kate mahāvaṃseti rājako nāma</centered>
    <centered>Dvipaññāsatimo paricchedo.</centered>
  </text>
</tree>
