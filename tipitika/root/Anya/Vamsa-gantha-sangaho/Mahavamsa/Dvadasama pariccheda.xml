<?xml version='1.0' encoding='UTF-8'?>
<tree text="Dv&#x101;dasama pariccheda" target="text">
  <text>
    <subhead>Nānādesapasādo</subhead>
    <hangnum nr="1"/>
    <gatha type="1"> Thero moggaliputto so, jinasāsana jotako;</gatha>
    <gatha type="last">Niṭṭhāpetvāna saṃgītiṃ, pekkhamāno anāgataṃ.</gatha>
    <hangnum nr="2"/>
    <gatha type="1"> Sāsanassa patiṭṭhānaṃ, paccantesu avekkhiya;</gatha>
    <gatha type="last">Pesesi kattike māse, tete there tahiṃ tahiṃ.</gatha>
    <hangnum nr="3"/>
    <gatha type="1"> Theraṃ kasmīragandhāraṃ, majjhantikamapesayi;</gatha>
    <gatha type="last">Apesayī mahādeva-ttheraṃ mahisamaṇḍalaṃ.</gatha>
    <hangnum nr="4"/>
    <gatha type="1"> Vanavāsiṃ apesayi, theraṃ rakkhitanāmakaṃ;</gatha>
    <gatha type="last">Tathā’parantakaṃ yona-dhammarakkhitanāmakaṃ.</gatha>
    <hangnum nr="5"/>
    <gatha type="1"> Mahāraṭṭhaṃ mahādhamma-rakkhitatthera nāmakaṃ;</gatha>
    <gatha type="last">Mahārakkhita theraṃ taṃ, yona lokamapesayi.</gatha>
    <hangnum nr="6"/>
    <gatha type="1"> Pesesi majjhimaṃ theraṃ, himavantapadesakaṃ;</gatha>
    <gatha type="last">Suvaṇṇabhūmiṃ there dve, soṇamuttara meva ca.</gatha>
    <hangnum nr="7"/>
    <gatha type="1"> Mahāmahindattheraṃ taṃ, thera iṭṭiyamuttiyaṃ;</gatha>
    <gatha type="last">Sambalaṃ bhaddasālañca, sake saddhivihārike.</gatha>
    <hangnum nr="8"/>
    <gatha type="1"> Laṃkādīpe  manuññamhi, manuññaṃ jinasāsanaṃ;</gatha>
    <gatha type="last">Patiṭṭhāpetha tumhe’ti, pañca there apesayi.</gatha>
    <hangnum nr="9"/>
    <gatha type="1"> Tadā kasmīragandhāre, pakkaṃ sassaṃ mahiddhiko;</gatha>
    <gatha type="last">Aravālo nāgarājā, vassaṃ karakasaññitaṃ.</gatha>
    <hangnum nr="10"/>
    <gatha type="1"> Vassā petvā samuddasmiṃ, sabbaṃ khipatidāruṇo;</gatha>
    <gatha type="last">Tatra majjhantikatthero, khippaṃ gantvā vihāyasā.</gatha>
    <hangnum nr="11"/>
    <gatha type="1"> Aravāladahevāri-piṭṭhe caṅkamanādike;</gatha>
    <gatha type="last">Akāsi disvā taṃnāgā, ruṭṭhārañño nivedayuṃ.</gatha>
    <hangnum nr="12"/>
    <gatha type="1"> Nāgarājā’tharuṭṭho so, vividhā bhisikā’kari;</gatha>
    <gatha type="last">Vātā mahantā vāyanti, megho gajjati vassati.</gatha>
    <hangnum nr="13"/>
    <gatha type="1"> Phalantya’saniyo vijju, niccharanti tato tato;</gatha>
    <gatha type="last">Mahiruhā pabbatānaṃ, kūṭāni papatanti ca.</gatha>
    <hangnum nr="14"/>
    <gatha type="1"> Virūparūpā nāgā ca, bhiṃsāpenti samantato;</gatha>
    <gatha type="last">Sayaṃ dhupāyati jalati, akkosanto anekadhā.</gatha>
    <hangnum nr="15"/>
    <gatha type="1"> Sabbaṃ taṃ iddhiyā thero, paṭibāhiya bhiṃsanaṃ;</gatha>
    <gatha type="last">Avoca nāgarājaṃ taṃ, dassento balamuttamaṃ.</gatha>
    <hangnum nr="16"/>
    <gatha type="1"> Sadeva kopi ce loko, āgantvā tāsayeyya maṃ;</gatha>
    <gatha type="last">Na me paṭibalo assa, janetuṃ bhayabheravaṃ.</gatha>
    <hangnum nr="17"/>
    <gatha type="1"> Sace’pi tvaṃ mahiṃ sabbaṃ, sasamuddaṃ sapabbataṃ;</gatha>
    <gatha type="last">Ukkhipitvā mahānāga, khipeyyāsi mamo’pari.</gatha>
    <hangnum nr="18"/>
    <gatha type="1"> Neva me sakkuṇeyyāsi, janetuṃ bhayabheravaṃ;</gatha>
    <gatha type="last">Aññadatthu tave‘va’ssa, vighāto uragādhipa.</gatha>
    <hangnum nr="19"/>
    <gatha type="1"> Taṃsutvā nimmadassa’ssa, thero dhammamadesayi;</gatha>
    <gatha type="last">Tato saraṇasīlesu, nāgarājā patiṭṭhahi.</gatha>
    <hangnum nr="20"/>
    <gatha type="1"> Tatheva caturāsīti-sahassāni bhujaṅgamā;</gatha>
    <gatha type="last">Himavanteva gandhabbā, yakkhā kumbhaṇḍakā bahū.</gatha>
    <hangnum nr="21"/>
    <gatha type="1"> Paṇḍako nāma yakkho tu, saddhiṃhārita yakkhiyā;</gatha>
    <gatha type="last">Pañcasatehi puttehi, phalaṃ pāpuṇi ādikaṃ.</gatha>
    <hangnum nr="22"/>
    <gatha type="1"> ‘‘Mā’’dāni  kodhaṃ janiyittha, ito uddhaṃ yathāpure;</gatha>
    <gatha type="last">Sasaghātañca mā’kattha, sukhakāmāhi pāṇino.</gatha>
    <hangnum nr="23"/>
    <gatha type="1"> Karotha mettaṃ sattesu, vasantu manujā sukhaṃ;</gatha>
    <gatha type="last">Iti tenā’nusiṭṭhā te, tatheva paṭipajjisuṃ.</gatha>
    <hangnum nr="24"/>
    <gatha type="1"> Tato ratanapallaṅke, theraṃ so uragādhipo;</gatha>
    <gatha type="last">Nisīdāpiya aṭṭhāsi, bījamāno tadantike.</gatha>
    <hangnum nr="25"/>
    <gatha type="1"> Tadā kasmīragandhāra-vāsino manujā’gatā;</gatha>
    <gatha type="last">Nāgarājassa pūjatthaṃ, mantvā theraṃ mahiddhikaṃ.</gatha>
    <hangnum nr="26"/>
    <gatha type="1"> Theramevā’bhi vādetvā, ekamantaṃ nisīdisuṃ;</gatha>
    <gatha type="last">Tesaṃ dhammamadesesi, thero āsivisopamaṃ.</gatha>
    <hangnum nr="27"/>
    <gatha type="1"> Asītiyā sahassānaṃ, dhammābhisamayo ahu;</gatha>
    <gatha type="last">Satasahassa purisā, pabbajuṃ therasantike.</gatha>
    <hangnum nr="28"/>
    <gatha type="1"> Tatoppabhupati kasmira-gandhāraṃ te idānipi;</gatha>
    <gatha type="last">Āsuṃ kāsāva pajjotā, vatthuttayaparāyanā.</gatha>
    <hangnum nr="29"/>
    <gatha type="1"> Gantvā mahādevatthero, desaṃ mahisamaṇḍalaṃ;</gatha>
    <gatha type="last">Suttantaṃ devadūtaṃ so, kathesi janamajjhago.</gatha>
    <hangnum nr="30"/>
    <gatha type="1"> Cattālīsa sahassāni, dhammacakkhuṃ visodhayuṃ;</gatha>
    <gatha type="last">Cattālīsa sahassāni, pabbajiṃsu tadantike.</gatha>
    <hangnum nr="31"/>
    <gatha type="1"> Gantvā’tha rakkhitatthero, vanavāsiṃ nabhe ṭhito;</gatha>
    <gatha type="last">Saṃyuttamanamataggaṃ, kathesi janamajjhago.</gatha>
    <hangnum nr="32"/>
    <gatha type="1"> Saṭṭhi narasahassānaṃ, dhammābhisamayo ahu;</gatha>
    <gatha type="last">Sattatiṃsa sahassāni, pabbajiṃsu tadantike.</gatha>
    <hangnum nr="33"/>
    <gatha type="1"> Vihārānaṃ pañcasataṃ, tasmiṃdese patiṭṭhahi;</gatha>
    <gatha type="last">Patiṭṭhāpesi tatthevaṃ, thero so jinasāsanaṃ.</gatha>
    <hangnum nr="34"/>
    <gatha type="1"> Gantvā’parantakaṃ thero, yonako dhammarakkhito;</gatha>
    <gatha type="last">Aggikkhandhopamaṃ suttaṃ, kathetvā janamajjhago.</gatha>
    <hangnum nr="35"/>
    <gatha type="1"> Sattatiṃsa sahassāni, pāṇe tattha samāgate;</gatha>
    <gatha type="last">Dhammāmatamapāyesi, dhammā dhammesu kovido.</gatha>
    <hangnum nr="36"/>
    <gatha type="1"> Purisānañca sahassañca, itthiyo ca tato’dhikā;</gatha>
    <gatha type="last">Khattiyānaṃ kulāyeva, nikkhamitvāna pabbajuṃ.</gatha>
    <hangnum nr="37"/>
    <gatha type="1"> Mahāraṭṭhamisī  gantvā, so mahādhammarakkhito;</gatha>
    <gatha type="last">Mahānāradakassapavhaṃ, jātakaṃ kathayī tahiṃ.</gatha>
    <hangnum nr="38"/>
    <gatha type="1"> Maggaphalaṃ pāpuṇiṃsu, caturāsīti sahassakā;</gatha>
    <gatha type="last">Terasantu sahassāni, pabbajiṃsu tadantike.</gatha>
    <hangnum nr="39"/>
    <gatha type="1"> Gantvāna yonavisayaṃ, so mahādhammarakkhito isi;</gatha>
    <gatha type="last">Kāḷakārāma suttantaṃ, kathesi janamajjhago.</gatha>
    <hangnum nr="40"/>
    <gatha type="1"> Pāṇasata sahassāni, sahassāni ca sattati;</gatha>
    <gatha type="last">Maggaphalaṃ pāpuṇiṃsu, dasa sahassāni pabbajuṃ.</gatha>
    <hangnum nr="41"/>
    <gatha type="1"> Gantvā catūhi therehi, desesi majjhimo isi;</gatha>
    <gatha type="last">Himavantapadesasmiṃ, dhammacakkapavattanaṃ.</gatha>
    <hangnum nr="42"/>
    <gatha type="1"> Maggaphalapāpuṇiṃsu, asītipāṇa koṭiyo;</gatha>
    <gatha type="last">Visuṃ te pañcaraṭṭhāni, pañcatherā pasādayuṃ.</gatha>
    <hangnum nr="43"/>
    <gatha type="1"> Purisasatasahassāni, ekekasseva santike;</gatha>
    <gatha type="last">Pabbajiṃsu pasādena, sammāsambuddha sāsane.</gatha>
    <hangnum nr="44"/>
    <gatha type="1"> Saddhiṃ uttaratherena, soṇatthero mahiddhiko;</gatha>
    <gatha type="last">Suvaṇṇabhūmiṃ agamā, tasmiṃ tu samaye pana.</gatha>
    <hangnum nr="45"/>
    <gatha type="1"> Jāte jāte rājagehe, dārake ruddarakkhasī;</gatha>
    <gatha type="last">Samuddato nikkhamitvā, bhakkhitvā pana gacchati.</gatha>
    <hangnum nr="46"/>
    <gatha type="1"> Tasmiṃ khaṇe rājagehe,</gatha>
    <gatha type="2">Jāto hoti kumārako;</gatha>
    <gatha type="3">There manussā passitvā,</gatha>
    <gatha type="last">Rakkhasānaṃ sahāyakā.</gatha>
    <hangnum nr="47"/>
    <gatha type="1"> Iti cintiya māretuṃ, sā yuvā upasaṅkamuṃ;</gatha>
    <gatha type="last">‘‘Kimetanti’’ca pucchitvā, theraṃ te eva māhute.</gatha>
    <hangnum nr="48"/>
    <gatha type="1"> Samaṇā mayaṃ himavantā, na rakkhasi sahāyakā;</gatha>
    <gatha type="last">Rakkhasī sā saparisā, nikkhantā hoti sāgarā.</gatha>
    <hangnum nr="49"/>
    <gatha type="1"> Taṃ disvāna mahārāvaṃ, viraviṃsu mahājanā;</gatha>
    <gatha type="last">Diguṇe rakkhase thero, māpayitvā bhayānake.</gatha>
    <hangnum nr="50"/>
    <gatha type="1"> Taṃ  rakkhasiṃ saparisaṃ, parikkhipi samantato;</gatha>
    <gatha type="last">Idaṃ imehi uddhanti, mantvā bhītā palāyisā.</gatha>
    <hangnum nr="51"/>
    <gatha type="1"> Tassa desassa ārakkhaṃ, ṭhapetvāna samantato;</gatha>
    <gatha type="last">Tasmiṃ samāgame thero, brahmajālamadesayi.</gatha>
    <hangnum nr="52"/>
    <gatha type="1"> Saraṇesu ca sīlesu, aṭṭhaṃsu bahavo janā;</gatha>
    <gatha type="last">Saṭṭhiyā tu sahassānaṃ, dhammābhisamayo ahu.</gatha>
    <hangnum nr="53"/>
    <gatha type="1"> Aḍḍhuḍḍhāni sahassāni, pabbajuṃ kuladārakā;</gatha>
    <gatha type="last">Pabbajiṃsu diyaḍḍhantu, sahassaṃ kuladhītaro.</gatha>
    <hangnum nr="54"/>
    <gatha type="1"> Tatoppabhuti sañjāte, rājagehe kumārake;</gatha>
    <gatha type="last">Nāmaṃ kariṃsu rājāno, soṇuttara sanāmake.</gatha>
    <hangnum nr="55"/>
    <gatha type="1"> Mahājanassāpi jinassa kaḍḍhanaṃ;</gatha>
    <gatha type="2">Vihāya pattaṃ amataṃ sukhampite;</gatha>
    <gatha type="3">Kariṃsu lokassa hitaṃ tahiṃ tahiṃ;</gatha>
    <gatha type="last">Bhaveyya yo lokahite pamādavāti.</gatha>
    <centered>Sujanappasāda saṃvegatthāya kate mahāvaṃse</centered>
    <centered>Nānādesapasādo nāma dvādasamo paricchedo.</centered>
  </text>
</tree>
