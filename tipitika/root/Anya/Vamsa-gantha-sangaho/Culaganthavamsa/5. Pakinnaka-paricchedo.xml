<?xml version='1.0' encoding='UTF-8'?>
<tree text="5. Paki&#x1E47;&#x1E47;aka-paricchedo" target="text">
  <text>
    <paragraph>Nāmaṃ āropanaṃ potthakaṃ ganthakārassa ca. Lekhaṃlekhāpanañceva, vadāmi tadanantaranti. Tattha caturāsītiyā dhammakkhandhasahassāni piṭaka, nikāyaṅga, vagga, nipātādikaṃ nāmaṃ, kenāropitaṃ, kattha āropitaṃ, kadā āropitaṃ, kimatthaṃ āropitanti? Tatrāyaṃ pivisajjanākena āropitanti pañcasatakhīṇāsavehi āropitaṃ. Tehi sabbabuddhavacanaṃ saṅgāyanti, idaṃ piṭakaṃ, ayaṃ nikāyo, idaṃ aṅgaṃ, ayaṃ vaggo, ayaṃ nipātoti. Evamādikaṃ nāmaṃ āropenti. Kattha āropitanti? Rājagahe vebhārapabbatassa pāde dhammamaṇḍappe āropitaṃ. Kadā āropitanti? Bhagavato parinibbute paṭhamasaṅgāyanakāle āropitaṃ. Kimatthaṃ āropitanti? Dhammakkhandhānaṃ vohārasukhatthāya sukhadhāraṇatthāya ca āropitaṃ. Saṅgītikāle pañcasatā khīṇāsavā tesañca dhammakkhandhānaṃ nāma vagganipātato. Imassa dhammakkhandhassa ayaṃ nāmo hotu, imassa ca pakaraṇassa ayaṃ nāmoti, abravuṃ sabbaṃ nāmādikaṃ kiccaṃ akaṃsu. Te khīṇāsavā, yadi nāmādikaṃ kiccaṃ akataṃ na supākataṃ tasmā vohārasukhatthāyanāmādikaṃ kiccaṃ kataṃ anāgate panatthāya nāmādikaṃ pavattitaṃ asañjātanāmo na suṭṭhu pākato sabbaso bhaveti. Dhammakkhandhānaṃ nāma dīpanā niṭṭhitā.</paragraph>
    <paragraph>Caturāsīti dhammakkhandhasahassāni kena potthake āropitāni, kadā āropitāni, kimatthaṃ āropitānīti. Tatrāyaṃ visajjanā kenāropitāniti? Khīṇāsavamahānāgehi āropitāni. Kattha āropitānīti? Laṅkādīpe āropitāni. Kadā āropitānīti? Saddhātissassarājino puttassa vaṭṭagāmani rājassa kāle āropitāni. Kimatthaṃ āropitānīti? Dhammakkhandhānaṃ avidhaṃsanatthāya saddhammaṭṭhitiyā ca āropitāni.</paragraph>
    <gatha type="1">Dharamāno hi bhagavā, amhākaṃ sugatodhīro;</gatha>
    <gatha type="last">Nikāye pañcadeseti, yāva nibbānagamanā.</gatha>
    <gatha type="1">Sabbepi te bhikkhu ādi, manasā vacasāhāro;</gatha>
    <gatha type="last">Sabbe ca vācuggatā honti, mahāpaññāsativarā.</gatha>
    <gatha type="1">Nibbūte lokanāthamhi, tato vassasataṃ bhave;</gatha>
    <gatha type="last">Ariyānariyā cāpi ca, sabbe vācuggatā dhuvaṃ.</gatha>
    <gatha type="1">Tato paraṃ aṭṭharasaṃ, dvisataṃvassa gaṇanaṃ;</gatha>
    <gatha type="last">Sabbe puthujjanā ceva, ariyā ca sabbepite.</gatha>
    <gatha type="1">Manasāvacasāyeva, vācuggatāva sabbadā;</gatha>
    <gatha type="last">Duṭṭhagāmaṇirañño ca, kāle vācuggatā dhuvaṃ.</gatha>
    <gatha type="1">Ariyānariyāpi ca, nikāye dhāraṇāsadā;</gatha>
    <gatha type="last">Tato paramhi rājā ca, tato cuto ca tusite.</gatha>
    <gatha type="1">Uppajji deva loke so, devehi parivārito;</gatha>
    <gatha type="2">Saddhā tissoti nāmena, tassa kaniṭṭhako hito.</gatha>
    <gatha type="last">Tato laddharaṭṭho hoti, buddhasāsanapālako.</gatha>
    <gatha type="1">Tadā kāle bhikkhū āsuṃ, sabbe vācuggatā sadā;</gatha>
    <gatha type="2">Nikāye pañcavedheva, yāva rañño ca dhāraṇā;</gatha>
    <gatha type="3">Tato cuto so rājā ca, tussīte upapajjati;</gatha>
    <gatha type="last">Devalokeṭṭhito santo, tadā vācuggatā tato.</gatha>
    <gatha type="1">Tassa puttāpi ahesuṃ, anekā varajjaṃ gatā;</gatha>
    <gatha type="2">Anukkamena cutate, devalokaṃ gatā dhuvaṃ;</gatha>
    <gatha type="3">Tadāpite sabbe bhikkhū, vācuggatāva sabbadā;</gatha>
    <gatha type="last">Nikāye pañcavidheva, dhāraṇāvasatimatā.</gatha>
    <gatha type="1">Tato paraṃ potthakesu, nikāyā pañca piṭṭhitā;</gatha>
    <gatha type="2">Tadā aṭṭhakathā ṭīkā, sabbe ganthā potthake gatā;</gatha>
    <gatha type="3">Sabbe potthesu ye ganthā, pāḷi aṭṭhakathā ṭīkā;</gatha>
    <gatha type="last">Saṃṭṭhitāsaṃ ṭhitā honti, sabbepi no na santite.</gatha>
    <gatha type="1">Tadā te potthakeyeva, nikāyā piṭhitā khilā;</gatha>
    <gatha type="last">Tadā aṭṭhakathādīni, bhavantīti vadanti ca.</gatha>
    <gatha type="1">Parihāro paṇḍitehi vattabbova;</gatha>
    <gatha type="2">Laṅkādīpassa raññova, saddhā tissassa rājino.</gatha>
    <gatha type="3">Puttako laṅkādīpassa, issaro dhammiko varo;</gatha>
    <gatha type="last">Tadā khīṇāsavā sabbe, olokenti anagate.</gatha>
    <gatha type="1">Khīṇāsavā passanti te, dupaññeva puthujjane;</gatha>
    <gatha type="2">Sabbepi te bhikkhū āsuṃ, bahuṃtarā puthujjanā;</gatha>
    <gatha type="3">Na sakkhissanti te pañca, nikāye vācuggataṃ iti;</gatha>
    <gatha type="last">Potthakesu sabbe pañca, āropenti khīṇāsavā.</gatha>
    <gatha type="1">Saddhammaṭṭhiti cirattāya, janānaṃ puññatthāya ca;</gatha>
    <gatha type="2">Tato paṭṭhāyate sabbe, nikāyā honti potthake;</gatha>
    <gatha type="last">Aṭṭhakathā ṭīkā sabbe, te honti potthakeṭṭhitā.</gatha>
    <gatha type="1">Tato paṭṭhāyate sabbe, bhikkhu ādi mahāgaṇā;</gatha>
    <gatha type="last">Potthakesu ṭhiteyeva, sabbe passanti sabbadā.</gatha>
    <paragraph>[Potthake āropana dīpakā niṭṭhitā.]</paragraph>
    <paragraph>Yo koci paṇḍito dhīro, aṭṭhakathādikaṃ ganthaṃ karoti vā kārāpeti vā, tassa anantako hoti puññasaṃcayo, anantako hoti puññānisaṃso. Caturāsīti cetiyasahassa karaṇasadiso, caturāsīti buddharūpasahassa karaṇasadiso, caturāsīti bodhirukkhasahassaropanasadiso, caturāsīti vihārasahassa karaṇasadiso, yo ca buddhavacanamañjūsaṃ karoti vā kārāpeti vā, yo ca buddhavacanaṃ maṇḍanaṃ karoti vā kārāpeti vā, yo ca buddhavacanaṃ lekhaṃ karoti vā kārāpeti vā, yo ca potthakaṃ vā, yo ca potthakamūlaṃ vā, deti vā dāpeti vā, yo ca telaṃ vā cuṇṇaṃ vā, dhaññaṃ vā potthakabhañjanatthāya yaṃ kiñci nitthaṃ vā potthakachidde āvunatthāya, yaṃ kiñci suttaṃ vā kaṭṭhaphalakadvayaṃ vā potthakaṃ puṭanatthāya yaṃ kiñci vatthaṃ vā, potthaka-bandhanatthāya, yaṃ kiñci yottaṃ vā potthakalāpa pūṭanatthāya yaṃ kiñci thavikaṃ deti vā dāpeti vā.</paragraph>
    <paragraph>Yo ca haritālena vā manosilāya vā, suvaṇṇena vā rajatena vā potthakamaṇḍanaṃ vā kaṭṭhaphalakamaṇḍanaṃ vā karoti vā kārāpeti vā, tassa anantako hoti puññasaṃcayo, anantako hoti puññānisaṃso. Caturāsīti cetiyasahassa karaṇasadiso, caturāsīti vihārasahassa karaṇasadiso.</paragraph>
    <gatha type="1">Bhave nibbattamāno so, sīlaguṇamupāgatā;</gatha>
    <gatha type="last">Mahā tejo sadā hoti, sīhanādo visārado.</gatha>
    <gatha type="1">Āyuvaṇṇabaluppeto, dhammakāmo bhave saddā;</gatha>
    <gatha type="last">Devamanussalokesu, mahesakkho anāmayo.</gatha>
    <gatha type="1">Bhave nibbattamāno so, paññavā susamāhito;</gatha>
    <gatha type="last">Adhipacca parivāro, sabbasukhādhi gacchati.</gatha>
    <gatha type="1">Saddohīrimā vadaññū, saṃvigga mānaso bhave;</gatha>
    <gatha type="last">Aṅgapaccaṅga sampanno, āroha pariṇāhavā.</gatha>
    <gatha type="1">Sabbe sattāpi yo loke, sabbattha pūjitābhave;</gatha>
    <gatha type="last">Devamanussa sañcaro, mittasahāya pālito.</gatha>
    <gatha type="1">Devamanussa sampattiṃ, anubhoti punappunaṃ;</gatha>
    <gatha type="last">Arahatta phalaṃ patto, nibbānaṃ pāpuṇissati.</gatha>
    <gatha type="1">Paṭisambhidā catasso, abhiññā chabbidhe vare;</gatha>
    <gatha type="last">Vimokkhe aṭṭhake seṭṭhe, gamissati anāgate.</gatha>
    <gatha type="1">Tasmāhi paṇḍito poso, saṃpassaṃ hita mattano;</gatha>
    <gatha type="last">Kāreyya sāma ganthe ca, aññe cāpi kārāpaye.</gatha>
    <gatha type="1">Potthake ca ṭhite ganthe, pāḷi aṭṭhakathādike;</gatha>
    <gatha type="last">Dhammamañjūsā ganthe ca, lekhaṃ kare kārāpaye.</gatha>
    <gatha type="1">Potthakaṃ potthakamūlañca, tesaṃ cullathūsampi ca;</gatha>
    <gatha type="last">Pilotikādikaṃ suttaṃ, kaṭṭhaphaladvayamhi ca.</gatha>
    <gatha type="1">Dhammabandhanatthāya ca, yaṃ kiñci mahagghaṃ vatthaṃ;</gatha>
    <gatha type="last">Dhammabandhanayottañca, yaṃ kiñci thavikampi ca.</gatha>
    <gatha type="1">Dadeyya dhammakhettamhi, vippassannena cetasā;</gatha>
    <gatha type="last">Añño cāpi dajjāpeyya, mittasahāyabandhaveti.</gatha>
    <centered>Ganthākaralekhalekhāpanānisaṃsa dīpanā niṭṭhitā.</centered>
    <paragraph>[Iti cūlaganthavaṃse pakiṇṇakadīpako nāma pañcamo paricchedo.]</paragraph>
    <gatha type="1">Sohaṃ haṃsāraṭṭha jāto, nantapaññoti vissuto</gatha>
    <gatha type="last">Saddhā sīla vīrappeto, dhammarasaṃ gavesano.</gatha>
    <gatha type="1">Sohaṃ tato gantvā cimaṃ, jina navaṃ yaṃ pūraṃ;</gatha>
    <gatha type="last">Sabba dhammaṃ vicinanto, vīsati vassamāgato.</gatha>
    <gatha type="1">Sabba dhammaṃ vissejjento, kikāre neva bhikkhuno;</gatha>
    <gatha type="last">Cha vassānaṃ gaṇaṃ bhitvā, kāmānaṃ abhimaddanaṃ.</gatha>
    <gatha type="1">Santi sabhā ca nibbānaṃ, gavesiñca punappunaṃ;</gatha>
    <gatha type="2">Vasantohaṃ, vanārammaṃ, piṭakattaya saṅgahaṃ;</gatha>
    <gatha type="last">Ganthavaṃsaṃ imaṃ khuddaṃ, ariyasaṅghadāsakanti.</gatha>
    <paragraph>Iti pāmojjatthāya araññavāsinā, nandapaññācariyena kato cūḷaganthavaṃso niṭṭhito.</paragraph>
    <paragraph>Dhammavaṭaṃsakanāmena visuto thero, yaṃ pakaraṇaṃ likkhitaṃ taṃ paripuṇṇaṃ tena puññena taṃ piṭakaṃ parisippaṃ pariniṭṭhitaṃ.</paragraph>
    <paragraph>Mameva sissasamūhānañca parisippaṃ pariniṭṭhitaṃ. Tave sissānū sissāni ca, parisippaṃ pariniṭṭhitaṃ.</paragraph>
    <centered>Cūḷaganthavaṃso niṭṭhito.</centered>
  </text>
</tree>
