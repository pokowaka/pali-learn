<?xml version='1.0' encoding='UTF-8'?>
<tree text="3. Sam&#x101;saka&#x1E47;&#x1E0D;a" target="text">
  <text>
    <title>Samāsalakkhaṇādi</title>
    <paragraph nr="202"> Nāmānaṃ  samāso yuttatthotyadhikāro. Samāsoti bhinnatthānaṃ padāna mekatthatā. Yuttatthoti aññamaññasambandhattho.</paragraph>
    <paragraph>Vibhāsātyadhikātabbaṃ  vākyatthaṃ.</paragraph>
    <title>Kammadhārayasamāsa</title>
    <paragraph nr="203"> ‘‘Mahanto ca so vīro cā’’ti vākye –</paragraph>
    <paragraph>Dvipade tulyādhikaraṇe kammadhārayo.</paragraph>
    <paragraph>Bhinnappavattinimittā  saddā ekasmiṃ vatthuni pavattā tulyādhikaraṇā, visesanavisesassabhūtā samānādhikaraṇā dve padā yadā samasyante, tadā so samāso kammadhārayo</paragraph>
    <paragraph>Nāma , idha vā samāsasuttāni saññādvārena samāsavidhāyakāni.</paragraph>
    <paragraph>Aggahitavisesanā  buddhi visessamhi na uppajjatīti visesanaṃ pubbaṃ hoti, samāseneva tulyādhikaraṇattassa vuttattā tappakāsanatthaṃ payuttā samāsato atirittā ca so iccete ‘‘vuttaṭṭhānamappayogo’’ti ñāyā nappayujjante. Evamaññatra.</paragraph>
    <paragraph>Tesaṃ vibhattiyo lopā ca.</paragraph>
    <paragraph>Tesaṃ yuttatthānaṃ samāsānaṃ pubbuttarapadānaṃ vibhattī lupyante, cakārena kvaci na.</paragraph>
    <paragraph>Tato mahanta vīra iti ca rūpappasaṅge –</paragraph>
    <paragraph>Pakati cassa sarantassa.</paragraph>
    <paragraph>Vibhattīsu  luttāsu sarantassa pubbabhūtassa, parabhūtassa ca assa samāsapadassa pakati hotītīha luttākārā punānīyante.</paragraph>
    <paragraph>Tato mahanta vīraiti ṭhite –</paragraph>
    <paragraph>‘‘Mahataṃ  mahā tulyādhikaraṇe pade’’ti mahantassa mahā.</paragraph>
    <paragraph>Taddhita samāsa kitakā nāmaṃvātavetunādīsu ca.</paragraph>
    <paragraph>Taddhitādayo nāmaṃ iva daṭṭhabbā taveppabhutipaccaye vajjetvā.</paragraph>
    <paragraph>Tato  vatticchāya syādi. Mahāvīro, mahāvīrāiccādi.</paragraph>
    <paragraph nr="204"> Kammadhārayo  dvando ca, tappuriso ca lābhino.</paragraph>
    <paragraph>Tayo parapade liṅgaṃ, bahubbīhi padantare.</paragraph>
    <paragraph nr="205"> Rattā ca sā paṭī cāti rattapaṭī, mahantī ca sā saddhā cāti mahāsaddhā. Ettha ‘‘kammadhārayasaññe ce’’ti pubbapade pumeva kate āīpaccayānaṃ nivutti.</paragraph>
    <paragraph nr="206"> Nīlañca taṃ uppalañcāti nīluppalaṃ, satthīva satthi, satthi ca sā sāmā cāti satthisāmā. Mukhameva cando mukhacando.</paragraph>
    <paragraph>Visesanavisessānaṃ  yathecchattā kvaci visesanaṃ paraṃ hoti, khattiyabhūtoiccādi, icchā ca yathātanti.</paragraph>
    <title>Ubhe tappurisa samāsa</title>
    <paragraph nr="207"> Nasaddā si, tassa lopo. Na suro asuro.</paragraph>
    <paragraph>Ettha kammadhāraye kate – ‘‘ubhe tappurisā’’ti tappurisasaññā. ‘‘Attannassa tappurise’’ti nassa a. Na asso anasso. Ettha ‘‘sare ana’’ti nassa ana.</paragraph>
    <paragraph nr="208"> ‘‘Nāmānaṃ  samāso’’ti sutte dvidhākate ayuttatthānampi kvaci samāso. Na puna geyyā apunageyyā gāthetyādi. Ettha geyyena sambandho na-saddo ayuttatthenāpi punena yogavibhāgabalā samasyate.</paragraph>
    <title>Digusamāsa</title>
    <paragraph nr="209"> Tayo  lokā samāhaṭā tilokaṃ.</paragraph>
    <paragraph>Ettha ‘‘saṅkhyāpubbo digū’’ti kammadhārayassa digusaññā. ‘Digussekattaṃ’’ti ekattaṃ, napuṃsakattañca.</paragraph>
    <title>Suddhatappurisasamāsa</title>
    <paragraph nr="210"> Tappurisā  tveva.</paragraph>
    <paragraph>Amādayo parapadehi.</paragraph>
    <paragraph>Dutiyantādayo parapadehi nāmehi yadā samasyante, tadā so samāso tappuriso nāma.</paragraph>
    <paragraph>Gāmaṃ  gato gāmagato.</paragraph>
    <paragraph>‘‘Passa vāsiṭṭha gāmaṃ, gato tisso sāvatthiṃ’’tya trāyuttatthatāya na samāso. Tathā ññatra ñeyyaṃ.</paragraph>
    <paragraph nr="211"> Raññā  hato rājahato.</paragraph>
    <paragraph>Kiccantehi bhīyo adhikatthavacane.</paragraph>
    <paragraph>Tabba, anīya, ṇya, teyya, riccappaccayā kiccā. Thutinindatthamajjhāropitatthaṃ vacanaṃ adhikatthavacanaṃ. Soṇaleyyo kūpoiccādi. Soṇehi yathā liyhate, tathā puṇṇattā thuti. Tehi ucchiṭṭhattā nindā ca.</paragraph>
    <paragraph>Dadhinā upasittaṃ bhojanaṃ dadhibhojanaṃ, samāsapadeneva upasittakriyāya kathanā natthetthāyuttatthatā. Upasittasaddāppayogo pubbeva.</paragraph>
    <paragraph nr="212"> Karaṇe  tu-asinā kalaho asikalaho.</paragraph>
    <paragraph nr="213"> Buddhassa deyyaṃ buddhaddeyyaṃ, parassapadaṃ, ettha vibhatyalopo. Evaṃ attanopadamiccādi.</paragraph>
    <paragraph nr="214"> Corasmā  bhayaṃ corabhayaṃ. Evaṃ baddhanamuttoccādi.</paragraph>
    <paragraph nr="215"> Rañño putto rājaputto.</paragraph>
    <paragraph>‘‘Brāhmaṇassa kaṇhā dantā’’ iccatra dantāpekkhā chaṭṭhīti kaṇhena sambandhābhāvā na samāso. Yadā tu kaṇhā ca te dantā ceti kammadhārayo, tadā chaṭṭhī kaṇhadantāpekkhāti brāhmaṇakaṇhadantāti samāso hoteva.</paragraph>
    <paragraph nr="216"> ‘‘Rañño  māgadhassa dhana’’ ntyatra raññoti chaṭṭhī dhana mapekkhate, na māgadhaṃ. Rājā eva māgadhasaddena vuccateti bhedābhāvā sambandhābhāvoti tulyādhikaraṇena māgadhena saha rājā na samasyate. Dviṭṭho hi sambandho.</paragraph>
    <paragraph>Rañño  asso puriso ce’’ tya tra rañño asso, rañño puriso ti ca paccekaṃ sambandhato sāpekkhatā atthīti na samāso. ‘‘Asso ca puriso cā’’ti dvande kate tu rājassapurisāti hoteva, aññānapekkhattā.</paragraph>
    <paragraph>‘‘Rañño garuputto’’ iccatra rājāpekkhinopi garuno</paragraph>
    <paragraph>Puttena  saha samāso, gamakattā. Gamakattampi samāsassa nibandhanaṃ. Tattha garuno puttoti viggaho, evamaññatra.</paragraph>
    <paragraph nr="217"> Rūpe saññā rūpasaññā.</paragraph>
    <paragraph>Kvaci nindāyaṃ - kūpe maṇḍūko viya kūpamaṇḍūko. Evaṃ nagarakāko iccādi. Atropamāya nindā gamyate.</paragraph>
    <paragraph>Antevāsiko tyādo vibhattyalopo.</paragraph>
    <title>Bahubbīhisamāsa</title>
    <paragraph nr="218">Aññapadatthesu bahubbīhi.</paragraph>
    <paragraph>Appaṭhamantāna  maññesaṃ padānaṃ atthesu dve vā bahūni vā nāmāni yadā samasyante, tadā so samāso bahubbīhi nāma.</paragraph>
    <paragraph>Āgatā samaṇā yaṃ sā āgatasamaṇo, vihāro.</paragraph>
    <paragraph nr="219"> Jitāni  indriyāni yena so jitindriyo, bhagavā. Āhito aggi yena so āhitaggi. Agyāhito vātyādo yathecchaṃ visesanassa paratā.</paragraph>
    <paragraph nr="220"> Karaṇe tu-chinno rukkho yena so chinnarukkho, pharasu.</paragraph>
    <paragraph nr="221"> Dinno suṅko yassa so dinnasuṅko, rājā.</paragraph>
    <paragraph nr="222"> Niggatā janā yasmā so niggatajano, gāmo.</paragraph>
    <paragraph nr="223"> Dasa  balāni yassa so dasabalo, bhagavā. Natthi samo yassa so asamo. Ettha ‘‘attannassā’’ti yogavibhāgena nassa a.</paragraph>
    <paragraph>Pahūtā jivhā yassa so pahūtajivho, mahantī paññā yassa so mahāpañño. Dvīsu ‘‘itthiyambhāsitapumitthīpumāva ce’’ti pumbhāvātidesā pubbuttarapadesu āīppaccayānamabhāvo.</paragraph>
    <paragraph nr="224"> ‘‘Kvaci  samāsantagatānamakāranto’’ti antassa attaṃ. Kāraggahaṇena ā i ca. Itthiyamivaṇṇantā, tvantehi ca kappaccayopi. Yathā - visālaṃ akkhi yassa so visālakkho, paccakkhadhammā, silopo. Sobhano gandho yassa so  sugandhi. Bahukantiko, bahunadiko, samuddo. Ettha yadādinā rasso. Bahukattuko. Mattā bahavo mātaṅgā yasmiṃ taṃ mattabahumātaṅgaṃ, vanaṃ.</paragraph>
    <centered>Tulyādhikaraṇo.</centered>
    <paragraph nr="225"> Suvaṇṇassa  viya vaṇṇo yassa so suvaṇṇavaṇṇo. Vajiraṃ pāṇimhi yassa so vajirapāṇi. Urasi lomāni yassa so urasilomo. Ettha vibhatyalopo.</paragraph>
    <paragraph>‘‘Atthesū’’ti bahuttaggahaṇena kvaci paṭhamantānampi. Saha hetunā yo vattate so sahetuko, ‘‘yadā’’ dinā sahassa so.</paragraph>
    <paragraph nr="226"> Satta  vā aṭṭha vā sattaṭṭha, māsā, etthaññapadattho vā saddassattho. Dakkhiṇassā ca pubbassā ca disāya yaṃ antarālaṃ, sā dakkhiṇapubbā, disā.</paragraph>
    <centered>Bhinnādhikaraṇo.</centered>
    <paragraph>Appaṭhamantānanti kiṃ, desito buddhena yo dhammo.</paragraph>
    <title>Dvandasamāsa</title>
    <paragraph nr="227">Nāmānaṃ samuccayo dvando.</paragraph>
    <paragraph>Samuccayo , ti piṇḍīkaraṇaṃ ekavibhattikānaṃ nāmānaṃ yo samuccayo, so dvando nāma, idaṃ suttaṃ bahuvacanavisayaṃ.</paragraph>
    <paragraph>Cando ca sūriyo ca candasūriyā. Tiṭṭhanti tyādi-</paragraph>
    <paragraph>Kriyāsambandhasāmaññato  atthetthāpekatthatā, evaṃ naranāriyo, akkharapadāni.</paragraph>
    <paragraph nr="228">Tathā dvande pāṇi turiya yogga senaṅga khuddajantuka vividha viruddha visabhāgatthādīnañca.</paragraph>
    <paragraph>Vividhenākārena viruddhā vividhaviruddhā, sabhāgā sadisā, vividhā ca te sabhāgā ceti visabhāgā. Yathā digusamāse, tathā dvande pāṇyaṅgatthādīnaṃ ekattaṃ, napuṃsakattañca hoti.</paragraph>
    <paragraph>Cakkhusotaṃ, gītavāditaṃ, yuganaṅgalaṃ, hatthassaṃ, asicammaṃ, ḍaṃsamakasaṃ, kokālūkaṃ.</paragraph>
    <paragraph>Nāmarūpaṃ , nāmaṃ namanalakkhaṇaṃ, rūpaṃ ruppanalakkhaṇaṃ. Evamete dhammā lakkhaṇato vividhā, paramatthato sabhāgā ca.</paragraph>
    <paragraph>Ādisaddenāññatthāpi . Yathā - bhinnaliṅgānaṃ - itthipumaṃ. Yadādinā rasso, dāsidāsaṃ, pattacīvaraṃ. Gaṅgāsoṇaṃ.</paragraph>
    <paragraph>Saṅkhyāparimāṇānaṃ - tikacatukkaṃ.</paragraph>
    <paragraph>Sippīnaṃ - veṇarathakāraṃ.</paragraph>
    <paragraph>Luddakānaṃ - sākuntika māgavikaṃ.</paragraph>
    <paragraph>Appāṇijātīnaṃ - ārasatthi.</paragraph>
    <paragraph>Ekajjhāyanabrāhmaṇānaṃ - kaṭhakālāpaṃ iccādi.</paragraph>
    <paragraph nr="229">Vibhāsā rukkha tiṇa pasu dhana dhañña janapadādīnañca.</paragraph>
    <paragraph>Dvande  rukkhādīnaṃ ekattaṃ napuṃsakattañca vā hoti.</paragraph>
    <paragraph>Dhavakhadiraṃ, dhavakhadirā, muñjapabbajaṃ, muñjapabbajā, ajeḷakaṃ, ajeḷakā, hiraññasuvaṇṇaṃ, hiraññasuvaṇṇāni, sāliyavaṃ, sāliyavā.</paragraph>
    <paragraph>Kāsikosalaṃ  kāsikosalā.</paragraph>
    <paragraph>Ādisaddena aññesupi vā. Yathā – niccavirodhīnamaddabbānaṃ - kusalākusalaṃ, kusalākusalāni.</paragraph>
    <paragraph>Sakuṇīnaṃ - bakabalākaṃ, bakabalākā.</paragraph>
    <paragraph>Byañjanānaṃ - dadhighataṃ, dadhighatāni.</paragraph>
    <paragraph>Disānaṃ - pubbāparaṃ, pubbāparā iccādi.</paragraph>
    <title>Abyayībhāvasamāsa</title>
    <paragraph nr="230"> Adhisaddā  smiṃ, tassa lopo. Adhisaddena tulyādhikaraṇattā itthisaddāpismiṃ. Niccasamāsattā ādhārabhūtāyamitthiyanti padantarena viggaho. Adhi itthiyanti ṭhite –</paragraph>
    <paragraph>Upasagganipātapubbako abyayībhāvo.</paragraph>
    <paragraph>Upasaggādipubbako saddo vibhatyatthādīsu samāso hoti, abyayībhāvasañño ca.</paragraph>
    <paragraph>‘‘So napuṃsakaliṅgo’’ti abyayībhāvo napuṃsakaliṅgo, yadādinā ekavacano ca.</paragraph>
    <paragraph>‘‘Saro  rasso napuṃsake’’ti rasso.</paragraph>
    <paragraph>Aññasmā lopo ca.</paragraph>
    <paragraph>Anakārantā abyayībhāvā parā sabbā vibhattī lujjare. Adhitthi, vibhattīnamattho ādhārādi.</paragraph>
    <paragraph>Idhādhisaddo ādhārevattate, adhitthiiccetaṃ padaṃ itthiya miccetamatthaṃ vadati.</paragraph>
    <paragraph>Samīpaṃ  nagarassa upanagaraṃ. ‘‘Aṃvibhattīnamakārantabyayībhāvā’’ti vibhattīnaṃ kvaci aṃ.</paragraph>
    <paragraph>Kvacīti kiṃ. Upanagare.</paragraph>
    <paragraph>Abhāvo makkhikānaṃ nimmakkhikaṃ rasso. Anupubbo therānaṃ anutheraṃ, anatikkamma sattiṃ yathāsatti.</paragraph>
    <paragraph>Ye  ye buḍḍhā yathābuḍḍhaṃ, vicchāyaṃ.</paragraph>
    <paragraph>Yattako paricchedo jīvassa yāvajīvaṃ, avadhāraṇe.</paragraph>
    <paragraph>Ā pabbatā khettaṃ āpabbataṃ khettaṃ, mariyādāyaṃ, vajjamānā sīmā mariyādā, pabbataṃ vinātyattho.</paragraph>
    <paragraph>Ā jalantā sītaṃ ājalantaṃ sītaṃ, abhividhimhi, gayhamānā sīmā abhividhi, jalantena sahetyattho.</paragraph>
    <paragraph>Āsaddayoge ‘‘dhātunāmā’’dinā apādānavidhāneneva vākyampi siddhaṃ. Tathāññatra.</paragraph>
    <paragraph nr="231"> ‘‘Uttamo  vīro pavīro’’ iccādo pana pubbapadatthappadhānattābhāvābyayībhāvābhāvo kammadhārayoeva. Evaṃ visiṭṭho dhammo abhidhammo. Kucchitaṃ annaṃ kadannaṃ. Etttha  ‘‘kada kussā’’ti sare kussa kadādeso.</paragraph>
    <paragraph>Appakaṃ lavaṇaṃ kālavaṇaṃ, ettha ‘‘kāppatthesu cā’’ti kussa kā, bahuvacanenāññatrāpi kvaci. Kucchito puriso kāpuriso, kupuriso vā, evamasurādi.</paragraph>
    <gatha type="1">Pubbaparūbhayamaññapadattha - ppadhānābyayībhāva samāso;</gatha>
    <gatha type="last">Kammadhārayaka tappurisā dve, dvendo ca bahubbīhi ca ñeyyā.</gatha>
    <centered>Samāso.</centered>
  </text>
</tree>
