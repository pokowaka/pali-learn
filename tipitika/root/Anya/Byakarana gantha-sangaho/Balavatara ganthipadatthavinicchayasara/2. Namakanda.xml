<?xml version='1.0' encoding='UTF-8'?>
<tree text="2. N&#x101;maka&#x1E47;&#x1E0D;a" target="text">
  <text>
    <title>Pulliṅga</title>
    <paragraph nr="47"> ‘‘Jinavacanayuttaṃ  hī’’ti sabbatthādhikāro.</paragraph>
    <paragraph>Liṅgañca nipaccate.</paragraph>
    <paragraph>Dhātuppaccayavibhattivajjitamatthayuttaṃ saddarūpaṃ liṅgaṃ nāma, jinavacanayoggaṃ liṅgaṃ idha ṭhapīyati nipphādīyati ca.</paragraph>
    <paragraph nr="48"> Buddhaiti  ṭhite –</paragraph>
    <paragraph>Tato ca vibhattiyo.</paragraph>
    <paragraph>Tasmā liṅgā parā vibhattiyo honti. Cakārena tāsaṃ ekavacanādipaṭhamādisaññā ca.</paragraph>
    <paragraph>‘‘Si yo aṃ yo nā hi sa naṃ smā hi sa naṃ smiṃ sū’’ ti vibhattiyo. Si yo iti paṭhamā, aṃ yo iti dutiyā, nā hi iti tatiyā, sa naṃ iti catutthī, smā hi iti pañcamī, sa naṃ iti chaṭṭhī, smiṃ su iti sattamī.</paragraph>
    <paragraph>Liṅgatthe paṭhamā.</paragraph>
    <paragraph>Yo  kammakattādivattantaramappatto sassarūpaṭṭho suddho, so liṅgattho nāma, tassābhidhānamatte paṭhamāvibhatti hoti. Tassāpaniyame ekamhi vattabbe ekavacanaṃ si, vuccate nenetivacanaṃ, ekassatthassa vacanaṃ ekavacanaṃ. Evaṃ bahuvacanaṃ.</paragraph>
    <paragraph>Atotveva.</paragraph>
    <paragraph>So.</paragraph>
    <paragraph>Akārantā  parassa sissa o hoti.</paragraph>
    <paragraph>Saralopo mādesappaccayādimhi saralope tu pakati.</paragraph>
    <paragraph>Aṃādīsu paresu sarassa lopo hoti, tasmiṃ kate tu kvacādinā asavaṇṇe patte pakati hoti.</paragraph>
    <paragraph>Naye  paraṃ yutte. Evamupari saralopādi. Buddho.</paragraph>
    <paragraph>Bahumhi vattabbe bahuvacanaṃ yo.</paragraph>
    <paragraph>Ato vātveva.</paragraph>
    <paragraph>Sabbayonīnamāe.</paragraph>
    <paragraph>Akārantā paresaṃ paṭhamadutiyāyonīnaṃ yathāsaṅkhyaṃ āe vā honti. Buddhā.</paragraph>
    <paragraph>Vāti kiṃ. Aggayo.</paragraph>
    <paragraph nr="49"> Liṅgatthe  paṭhamātveva.</paragraph>
    <paragraph>Ālapane ca.</paragraph>
    <paragraph>Abhimukhīkaraṇamālapanaṃ, tadadhike liṅgatthe paṭhamā hoti.</paragraph>
    <paragraph>‘‘Ālapane si gasañño’’ti sissa gasaññā. Geitveva.</paragraph>
    <paragraph>Akārā pitādyantānamā.</paragraph>
    <paragraph>Ge pare akāro pitusatthuattarājādīnamanto ca āttaṃ yāti.</paragraph>
    <paragraph>‘‘Ākāro vā’’ti ge pare ākārassa rasso vā.</paragraph>
    <paragraph>Sesato lopaṃ gasīpi.</paragraph>
    <paragraph>So siṃ syā ca sakhāto gassevātyādiniddiṭṭhehaññe avaṇṇivaṇṇuvaṇṇokārantā sesā, tehi pare gasī lupyante. He - buddha, buddhā. Yo - buddhā.</paragraph>
    <paragraph nr="50">Kammatthe dutiyā.</paragraph>
    <paragraph>Yaṃ  karoti, taṃ kammaṃ nāma. Tattha dutiyā hoti. Aṃbuddhaṃ. Yossa e-buddhe.</paragraph>
    <paragraph nr="51"> Tatiyātveva.</paragraph>
    <paragraph>Kattari ca.</paragraph>
    <paragraph>Yo karoti, sa kattā nāma. Tattha tatiyā hoti. Nā.</paragraph>
    <paragraph>Ato nena.</paragraph>
    <paragraph>Akārā paro nā enaṃ yāti. Buddhena.</paragraph>
    <paragraph>Hi.</paragraph>
    <paragraph>Suhisvakāro e.</paragraph>
    <paragraph>Suhisu  paresvakārassa e hoti.</paragraph>
    <paragraph>Smāhisminnaṃ mhābhimhi vā.</paragraph>
    <paragraph>Sabbasaddehi paresaṃ smāhisminnaṃ yathāsaṅkhyaṃ mhābhimhiiccete vā honti. Buddhebhi, buddhehi.</paragraph>
    <paragraph nr="52">Karaṇe tatiyā.</paragraph>
    <paragraph>Yena  vā kayirate, taṃ karaṇaṃ nāma. Tattha tatiyā hoti. Sabbaṃ kattusamaṃ.</paragraph>
    <paragraph nr="53">Sampadāne catutthī.</paragraph>
    <paragraph>Yassa dātukāmo rocate, dhārayate vā, taṃ sampadānaṃ nāma. Tattha catutthī hoti. Sa.</paragraph>
    <paragraph>Ato vātveva.</paragraph>
    <paragraph>Āya catutthekavacanassa tu.</paragraph>
    <paragraph>Akārā parassa catutthekavacanassa āyo vā hoti. Buddhāya.</paragraph>
    <paragraph>‘‘Sāgamo  se’’ti se sakārāgamo. Buddhassa. Naṃ.</paragraph>
    <paragraph>Dīghantveva.</paragraph>
    <paragraph>Sunaṃhisu ca.</paragraph>
    <paragraph>Sunaṃhisu paresu sarādīnaṃ dīgho hoti. Casaddena kvaci na. Buddhānaṃ.</paragraph>
    <paragraph nr="54">Apādāne pañcamī.</paragraph>
    <paragraph>Yasmādapeti, bhayamādatte vā, tadapādānaṃ nāma, tattha pañcamī hoti. Smā.</paragraph>
    <paragraph>Ato āetveva.</paragraph>
    <paragraph nr="55">Smāsminnaṃ vā.</paragraph>
    <paragraph>Akārā paresaṃ smāsminnaṃ āe vā honti. Buddhā, buddhamhā, buddhasmā. Buddhebhi, buddhehi.</paragraph>
    <paragraph nr="56">Sāmismiṃ chaṭṭhī.</paragraph>
    <paragraph>Yassa  vā pariggaho, taṃ sāmī nāma. Tattha chaṭṭhī hoti. Buddhassa. Buddhānaṃ.</paragraph>
    <paragraph nr="57">Okāse sattamī.</paragraph>
    <paragraph>Yodhāro, tamokāsaṃ nāma. Tattha sattamī hoti. Smiṃ-buddhe, buddhamhi, buddhasmiṃ. Su-buddhesu.</paragraph>
    <hangnum nr="58"/>
    <gatha type="1"> Buddho buddha sukhaṃ dadāti sarato buddhaṃ tato dukkaraṃ,</gatha>
    <gatha type="2">Kiṃ buddhena mahiddhayopi munayo buddhena jātāsukhī;</gatha>
    <gatha type="3">Buddhasseva manaṃ dade padamahaṃ buddhā labheyyāccutaṃ,</gatha>
    <gatha type="last">Buddhassiddhi na kiṃ kare bhavabhave bhattyatthu buddhe mama.</gatha>
    <paragraph nr="59"> Ito  paraṃ tatiyāpañcamīnañca catutthīchaṭṭhīnañca sarūpattā pañcamīchaṭṭhiyo bhīyo upekkhante.</paragraph>
    <paragraph nr="60"> Atta, si.</paragraph>
    <paragraph>Brahmattasakharājādito tveva.</paragraph>
    <paragraph>Syā ca.</paragraph>
    <paragraph>Brahmādito sissa ā hoti. Attā.</paragraph>
    <paragraph>‘‘Yonamāno’’ti brahmādito yonaṃ ānottaṃ. Attāno.</paragraph>
    <paragraph nr="61"> He - atta, attā. Yo, attāno.</paragraph>
    <paragraph nr="62"> ‘‘Brahmattasakharājādito  amāna’’nti brahmādito aṃvacanassa ānaṃ vā hoti. Attānaṃ, attaṃ. Attāno.</paragraph>
    <paragraph nr="63"> Attena, attanā. Pakkhe-jinavacanānurodhena enābhāvo.</paragraph>
    <paragraph>‘‘Attānto  hismimanattaṃ’’ti himhi attantassa ano. Attanehi. Evaṃ karaṇe.</paragraph>
    <paragraph nr="64"> ‘‘Sassa no’’ti nokāro. Attano. Attānaṃ.</paragraph>
    <paragraph nr="65"> Amhatumhantu rājabrahmattasakha satthupitādīhi smā nāva.</paragraph>
    <paragraph>Amhādito smā nā iva hoti. Attanā.</paragraph>
    <paragraph nr="66"> ‘‘Tato sminnī’’ti smino ni. Attani. ‘‘Anatta’’nti bhāvaniddesena sumhi ca ano. Attanesu.</paragraph>
    <paragraph nr="67"> Rājā  attāva. Nā.</paragraph>
    <paragraph>Savibhattissa rājassetveva.</paragraph>
    <paragraph>Nāmhi raññā vā.</paragraph>
    <paragraph>Nāmhi savibhattissa rājasaddassa raññā vā hoti. Raññā, rājena.</paragraph>
    <paragraph>Rājassa rāju sunaṃhisu ca.</paragraph>
    <paragraph>Sunaṃ hisu paresu rājassa rāju hoti, cakārena kvaci na.</paragraph>
    <paragraph>‘‘Sunaṃhisu  ceti’’ dīghe - rājūbhi, rājūhi, rājebhi, rājehi.</paragraph>
    <paragraph nr="68"> Savibhattissetyadhikāro.</paragraph>
    <paragraph>‘‘Rājassa rañño rājino se’’ti se rañño rājino honti. Rañño, rājino.</paragraph>
    <paragraph>‘‘Raññaṃ namhi vā’’ti namhi raññaṃ vā. Raññaṃ, rājūnaṃ, rājānaṃ.</paragraph>
    <paragraph nr="69"> Smāssanātulyattā-nāmhi  raññā vā. Raññā, rājamhā, rājasmā.</paragraph>
    <paragraph nr="70"> ‘‘Smimhi raññe rājinī’’ti smimhi raññe rājini honti. Raññe, rājini. Rājūsu, rājesu.</paragraph>
    <paragraph nr="71"> Guṇavantu, si.</paragraph>
    <paragraph>Savibhattissa ntussetveva.</paragraph>
    <paragraph>‘‘Ā simhī’’ti simhi savibhattissa ntussa ā. Guṇavā.</paragraph>
    <paragraph>Yomhi paṭhametveva.</paragraph>
    <paragraph>Ntussa nto.</paragraph>
    <paragraph>Paṭhame yomhi savibhattissa ntussa ntokāro hoti. Guṇavanto.</paragraph>
    <paragraph>Sunaṃhisu attaṃtveva.</paragraph>
    <paragraph>Ntussanto yosu ca.</paragraph>
    <paragraph>Sunaṃhisu, yosu, cakārena aññesupi paresu ntussanto attaṃ yāti. Guṇavantā.</paragraph>
    <paragraph nr="72"> Savibhattissetyadhikāro . Aṃitveva.</paragraph>
    <paragraph>Avaṇṇo ca ge.</paragraph>
    <paragraph>Ge pare savibhattissa ntussa aṃaā honti. Heguṇavaṃ,guṇava, guṇavā. Yo - guṇavanto, guṇavantā.</paragraph>
    <paragraph nr="73"> Attaṃ – guṇavantaṃ. Guṇavante.</paragraph>
    <paragraph nr="74"> ‘‘Totitā  sasmiṃ nāsvī’’ti savibhattissa ntussa nāmhi tā, se tokāro, smimhi ti ca vā. Guṇavatā, guṇavantena. Guṇavantebhi, guṇavantehi.</paragraph>
    <paragraph nr="75"> Guṇavato, guṇavantassa.</paragraph>
    <paragraph>‘‘Namhi taṃ vā’’ti namhi ntussa taṃ vā. Guṇavataṃ, guṇavantānaṃ. Smā nāva.</paragraph>
    <paragraph nr="76"> Guṇavati, guṇavante, guṇavantamhi, guṇavantasmiṃ, guṇavantesu.</paragraph>
    <paragraph nr="77"> Gacchanta, si.</paragraph>
    <paragraph>‘‘Simhi gacchantādīnaṃ ntasaddo a’’nti ntasaddassa aṃvā, silopo. Gacchaṃ, sissa o – gacchanto.</paragraph>
    <paragraph>Gacchantādīnaṃ ntasaddotveva.</paragraph>
    <paragraph>Sesesuntuva.</paragraph>
    <paragraph>Vuttaṃ hitvā sesesu gacchantādīnaṃ ntasaddo ntu iva daṭṭhabbo. Gacchanto, gacchantāiccādi.</paragraph>
    <paragraph>Sesaṃ guṇavantusamaṃ.</paragraph>
    <paragraph nr="78"> Gacchantādayo  nāma antappaccayantā.</paragraph>
    <paragraph nr="79"> Aggi, silopo.</paragraph>
    <paragraph>‘‘Ivaṇṇuvaṇṇā jhalā’’ti ivaṇṇuvaṇṇānaṃ yathāsaṅkhyaṃ jhalasaññā.</paragraph>
    <paragraph>Jhalato vātveva.</paragraph>
    <paragraph>Ghapato ca yonaṃ lopo.</paragraph>
    <paragraph>Ghapajhalato yonaṃ lopo vā hoti.</paragraph>
    <paragraph>Yosu katanikāralopesu dīghaṃ.</paragraph>
    <paragraph>Kato nikāro lopo ca yesaṃ tesu yosu sarānaṃ dīgho hoti. Aggī. Pakkhe-attantveva.</paragraph>
    <paragraph>Yo svakatarasso jho.</paragraph>
    <paragraph>Yosu akatarasso jho attaṃ yāti. Aggayo. Tathālapane.</paragraph>
    <paragraph nr="80">Aṃ mo niggahītaṃ jhalapehi.</paragraph>
    <paragraph>Jhalapato aṃ mo ca binduṃ yanti. Aggiṃ. Aggī, aggayo.</paragraph>
    <paragraph nr="81"> Agginā. Dīghe-aggībhi, aggīhi.</paragraph>
    <paragraph nr="82"> ‘‘Jhalato sassa no vā’’ti sassa nottaṃ vā. Aggino, aggissa. Aggīnaṃ.</paragraph>
    <paragraph nr="83"> ‘‘Jhalato ce’’ti smāssa nā. Agginā.</paragraph>
    <paragraph nr="84"> Aggimhi, aggismiṃ. Aggīsu.</paragraph>
    <paragraph nr="85"> Ādi aggīva. Smiṃno pana ‘‘ādito o ce’’ti aṃ, o ca vā. Ādi, ādo, ādimhi, ādismiṃ. Ādīsu.</paragraph>
    <paragraph nr="86"> Daṇḍī , si.</paragraph>
    <paragraph>‘‘Agho rassa’’mādinā rasse sampatte ‘‘na sismimanapuṃsakānī’’ti simhi anapuṃsakānaṃ na rasso. Silopo, daṇḍī, yolope – daṇḍī. Pakkhe –</paragraph>
    <paragraph>Agho rassamekavacanayosvapi ca.</paragraph>
    <paragraph>Ekavacanayosu jhalapā rassaṃ yanti.</paragraph>
    <paragraph>Jhato katarassātveva.</paragraph>
    <paragraph>Yonaṃ no.</paragraph>
    <paragraph>Katassā jhato yonaṃ nottaṃ hoti. Daṇḍino.</paragraph>
    <paragraph nr="87"> ‘‘Jhalapā rassa’’nti ge pare jhalapānaṃ rasso. Hedaṇḍi. Daṇḍī, daṇḍino.</paragraph>
    <paragraph nr="88"> Vā  aṃitveva.</paragraph>
    <paragraph>‘‘Naṃ jhato katarassā’’ti aṃiccassa naṃ vā. Daṇḍinaṃ, daṇḍiṃ. Daṇḍī, daṇḍino.</paragraph>
    <paragraph nr="89"> Daṇḍinā. Daṇḍībhi, daṇḍīhi.</paragraph>
    <paragraph nr="90"> Daṇḍino, daṇḍissa. Daṇḍīnaṃ.</paragraph>
    <paragraph nr="91"> Jhato katarassātveva.</paragraph>
    <paragraph>‘‘Sminnī’’ti smino ni. Daṇḍini. Daṇḍīsu.</paragraph>
    <paragraph nr="92"> Bhikkhu, silopo.</paragraph>
    <paragraph>Vā yonaṃtveva.</paragraph>
    <paragraph>‘‘Lato vo kāro ce’’ti lato yonaṃ vottaṃ vā.</paragraph>
    <paragraph>Attaṃ akatarassotveva.</paragraph>
    <paragraph>Vevosu lo ca.</paragraph>
    <paragraph>Vevosu akatarasso lo attaṃ yāti. Bhikkhavo, pakkhe – yolopa dīghā. Bhikkhū.</paragraph>
    <paragraph nr="93"> He-bhikkhu.</paragraph>
    <paragraph>‘‘Akatarassā lato yvālapanassa vevo’’ti ālapane yossa vevokārā, attaṃ. Bhikkhave, bhikkhavo, bhikkhū.</paragraph>
    <paragraph nr="94"> Bhikkhuṃ. Bhikkhavo, bhikkhū. Sesaṃ aggīva.</paragraph>
    <paragraph nr="95"> Evaṃ jantu. Jantū, jantavo.</paragraph>
    <paragraph>‘‘Lato  vokāro ce’’tīha kāraggahaṇena yonaṃ nottaṃ, cakārena kvaci vononamabhāvova viseso. Jantuno, jantuyo.</paragraph>
    <paragraph nr="96"> Satthu, si.</paragraph>
    <paragraph>‘‘Satthupitādīnamā sismiṃ silopo ce’’ti satthādyantassa ā, silopo ca. Satthā.</paragraph>
    <paragraph>Satthupitādīnantyadhikāro.</paragraph>
    <paragraph>Aññesvārattaṃ.</paragraph>
    <paragraph>Sitoññesu satthādyantassa āro hoti.</paragraph>
    <paragraph>Tato yonamo tu.</paragraph>
    <paragraph>Tato ārato yonaṃ o hoti. Satthāro.</paragraph>
    <paragraph nr="97"> He-sattha, satthā. Satthāro.</paragraph>
    <paragraph nr="98"> Satthāraṃ. Satthāre, satthāro.</paragraph>
    <paragraph nr="99"> ‘‘Nā ā’’ti ārato nāssa ā. Satthārā. Satthārebhi, satthārehi.</paragraph>
    <paragraph nr="100">U sasmiṃ salopo ca.</paragraph>
    <paragraph>Se  satthādyantassa u hoti salopo ca vā. Satthu, satthuno, satthussa.</paragraph>
    <paragraph>‘‘Vā namhī’’ti namhi āro vā. Satthārānaṃ.</paragraph>
    <paragraph>‘‘Satthunāttañce’’ti namhi satthādyantassa attaṃ vā. Dīghesatthānaṃ.</paragraph>
    <paragraph nr="101"> ‘‘Tato smimī’’ti ārato smino i. ‘‘Āro rassamīkāre’’ti imhi ārassa rasso. Satthari. Satthāresu. Evaṃ nattādi.</paragraph>
    <paragraph nr="102"> Pitā  sattheva. ‘‘Pitādīnamasimhī’’ti sitoññesu ārassa rassova viseso. Pitaro.</paragraph>
    <paragraph>Namhi – pitūnantipi hoti. Evaṃ bhātuppabhutayo.</paragraph>
    <paragraph nr="103"> Abhibhū. Rasse-abhibhuvo. Yolopeabhibhū. Sesaṃ bhikkhūva, rassova viseso.</paragraph>
    <paragraph nr="104"> Evaṃ  sabbaññū. Pubbeva yonaṃ nokāro ca. Sabbaññuno, sabbaññū.</paragraph>
    <paragraph nr="105"> Go.</paragraph>
    <paragraph>Gāvaitveva.</paragraph>
    <paragraph>‘‘Yosu ce’’ti gosaddokārassa āvo, ‘‘tato yonamo tu’’tīha tusaddena yonaṃ o. Gāvo. Tathālapane.</paragraph>
    <paragraph nr="106">Avamhi ca.</paragraph>
    <paragraph>Amhi pare gosaddokārassa āvaavā honti, casaddena hinaṃvajjitesu sesesupi.</paragraph>
    <paragraph nr="107"> ‘‘Āvassu vā’’ti amhi āvantassa uttaṃ vā, gāhvaṃ, gāvaṃ, gavaṃ. Yo-gāvo. Gāvena, gavena. Gobhi, gohi.</paragraph>
    <paragraph nr="108"> ‘‘Gāva se’’ti se ossa āvo. Gāvassa, gavassa. ‘‘Tato na’’mādo cakārena naṃiccassa aṃ, ossa avo ca. Gavaṃ.</paragraph>
    <paragraph nr="109"> ‘‘Suhināsu  ce’’tīha cakārena gossa gu ca. Dvitte-gunnaṃ, gonaṃ. Gāvā, gavā, gāvamhā, gavamhā, gāvasmā, gavasmā. Gobhi, gohi.</paragraph>
    <paragraph nr="110"> Gāve, gave, gāvamhi, gavamhi, gāvasmiṃ, gavasmiṃ. Gāvesu, gavesu, gosu.</paragraph>
    <centered>Pulliṅgā.</centered>
    <title>Itthiliṅga</title>
    <paragraph nr="111"> Kaññā . Silopo.</paragraph>
    <paragraph>‘‘Ā gho’’ti itthiyaṃ ākārassa ghasaññā. Yo lope – kaññā. Pakkhe – kaññāyo.</paragraph>
    <paragraph nr="112"> ‘‘Ghate ce’’ti gassa e. He-kaññe. Kaññā, kaññāyo.</paragraph>
    <paragraph nr="113"> Kaññaṃ. Kaññā, kaññāyo.</paragraph>
    <paragraph nr="114"> Āya ekavacanassetveva.</paragraph>
    <paragraph>‘‘Ghato nādīna’’nti nādekavacanānamāyo. Kaññāya. Kaññābhi, kaññāhi.</paragraph>
    <paragraph nr="115"> Kaññāya. Kaññānaṃ.</paragraph>
    <paragraph nr="116">Ghapato smiṃ yaṃ vā.</paragraph>
    <paragraph>Ghapehi smino yaṃ vā hoti. Kaññāyaṃ, kaññāya. Kaññāsu.</paragraph>
    <paragraph nr="117"> Ratti , silopo.</paragraph>
    <paragraph>‘‘Te itthikhyā po’’ti itthiyamivaṇṇuvaṇṇānaṃ pasaññā. Yolopadīghā. Rattī. Pakkhe – rattiyo. Tathālapane.</paragraph>
    <paragraph nr="118"> Rattiṃ, rattī. Rattiyo.</paragraph>
    <paragraph nr="119"> Ekavacanassa nādīnantveva.</paragraph>
    <paragraph>‘‘Pato yā’’ti nādekavacanānaṃ yā. Rattiyā. Rattībhi, rattīhi.</paragraph>
    <paragraph nr="120"> Rattiyā. Rattīnaṃ.</paragraph>
    <paragraph nr="121"> Rattiyaṃ, rattiyā. Rattīsu.</paragraph>
    <paragraph nr="122"> Nadī . Sesaṃ rattīva. Aghattā rassova viseso.</paragraph>
    <paragraph nr="123"> Yāgu rattīva.</paragraph>
    <paragraph nr="124"> Mātu, dhītu, duhitvādayo piteva.</paragraph>
    <paragraph nr="125"> Jambū nadīva.</paragraph>
    <paragraph>Kaññaiti ṭhite –</paragraph>
    <paragraph>Itthiyamato āpaccayo.</paragraph>
    <paragraph>Itthiyaṃ vattamānā akārantato āpaccayo hoti. Saralopapakalyādi. Kaññā.</paragraph>
    <paragraph>‘‘Dhātuppaccayavibhatti vajjitamatthavaṃ liṅga’’nti vacanato paccayantassāliṅgattā taddhitādisutte cakārena nāmamiva kate – syādi. Evaṃ īinīsu.</paragraph>
    <paragraph>Evaṃ ajā, eḷakā, kokilā, assā, mūsikā, balākā, mandā, jarāiccādi.</paragraph>
    <paragraph nr="126"> Itthiyantyadhikāro.</paragraph>
    <paragraph>Nadādito vā ī.</paragraph>
    <paragraph>Itthiyaṃ  nadādito vā anadādito vā ī hoti. Nadī, nagarī, kumārī, brāhmaṇī, taruṇī, kukkuṭī, itthī iccādi.</paragraph>
    <paragraph>‘‘Mātulādīnamānattamīkāre’’ti  īmhi mātulādyantassa āno. Mātulānītyādi.</paragraph>
    <paragraph>Anadādito vā ī. Sakhī, hatthī.</paragraph>
    <paragraph>Bhavato bhoto.</paragraph>
    <paragraph>Īmhi bhavantassa bhoto hoti. Bhotī.</paragraph>
    <paragraph nr="127"> ‘‘Ṇa  va ṇikaṇeyya ṇantūhī’’ti ī. Mānavī, nāvikī, venateyyī, gotamī.</paragraph>
    <paragraph nr="128"> ‘‘Ntussa tamīkāre’’ti ntussa to vā. Guṇavatī, guṇavantī. Dhitimatī, dhitimantī.</paragraph>
    <paragraph>Ntassa ntubyapadeso. Mahatī, mahantī.</paragraph>
    <paragraph nr="129">Patibhikkhurājīkārantehi inī.</paragraph>
    <paragraph>Patyādīhi  īkārantehi ca itthiyaṃ inī hoti.</paragraph>
    <paragraph>‘‘Patissinīmhī’’ti patyantassa atte saralopādo tukārena lopābhāvo. ‘‘Vā paro asarūpā’’ti ilopo, dīgho ca. Gahapatānī, bhikkhunī, rājinī, medhāvinī, tapassinī, dhammacāriṇī, bhayadassāvinī, bhuttāvinītyādi.</paragraph>
    <centered>Itthiliṅgā.</centered>
    <title>Napuṃsakaliṅga</title>
    <paragraph nr="130"> Citta , si.</paragraph>
    <paragraph>Napuṃsakehi ato niccanteva.</paragraph>
    <paragraph>Siṃ.</paragraph>
    <paragraph>Akāranteti napuṃsakehi sissa nicaṃ aṃ hoti. Cittaṃ.</paragraph>
    <paragraph>Yonaṃ ni napuṃsakehitveva.</paragraph>
    <paragraph>Ato niccaṃ.</paragraph>
    <paragraph>Akārantehi na puṃsakehi yonaṃ niccaṃ ni hoti, nissa ā. Cittā. Pakkhe – yosvādinā dīghe – cittāni.</paragraph>
    <paragraph nr="131"> Galope – he – citta. Cittā, cittāni.</paragraph>
    <paragraph nr="132"> Cittaṃ . Nissa e – citte, cittāni. Sesaṃ buddhova.</paragraph>
    <paragraph nr="133"> Mana, si, manaṃ.</paragraph>
    <paragraph>Nā vātveva.</paragraph>
    <paragraph nr="134">Manogaṇādito sminnānamiā.</paragraph>
    <paragraph>Manādito sminnānaṃ iā vā honti.</paragraph>
    <paragraph>Sa sare vāgamo.</paragraph>
    <paragraph>Vibhatyādese sare pare manādito sāgamo vā hoti. Manasā.</paragraph>
    <paragraph nr="135">Sassa co</paragraph>
    <paragraph>Manādito sassa o hoti, casaddena smāssa ā ca. Manaso, manasā.</paragraph>
    <paragraph nr="136"> Manasi . Sesaṃ cittaṃva.</paragraph>
    <hangnum nr="137"/>
    <gatha type="1"> Manaṃ siraṃ uraṃ tejaṃ, rajaṃ ojaṃ vayaṃ payaṃ;</gatha>
    <gatha type="last">Yasaṃ tapaṃ vacaṃ cetaṃ, evamādi manogaṇo.</gatha>
    <paragraph nr="138"> Guṇavantu , si.</paragraph>
    <paragraph>‘‘Aṃ napuṃsake’’ti simhi savibhattissa ntussa aṃ. Guṇavaṃ. Ntussa tte – guṇavantāni.</paragraph>
    <paragraph nr="139"> Yotoññaṃ pumeva. Evaṃ gacchaṃ.</paragraph>
    <paragraph nr="140"> Aṭṭhi.</paragraph>
    <paragraph>Vātveva.</paragraph>
    <paragraph>‘‘Yonanni napuṃsakehī’’ti yonaṃ ni vā. Aṭṭīni. Jhattā yolope – aṭṭhī. Tathālapane.</paragraph>
    <paragraph nr="141"> Aṭṭhiṃ, aṭṭhīni, aṭṭhī. Sesaṃ aggīva.</paragraph>
    <paragraph nr="142"> Daṇḍī, si.</paragraph>
    <paragraph>Aghattā rasso, daṇḍi. Yotoññaṃ pumeva.</paragraph>
    <paragraph nr="143"> Āyu aṭṭhīva.</paragraph>
    <centered>Napuṃsakaliṅgā.</centered>
    <title>Pumitthiliṅga</title>
    <paragraph nr="144"> Pumitthiliṅgā  – ghaṭa, kaṭa, yaṭṭhi, muṭṭhi, sindhu, reṇuppabhutayo dvipada catuppada jātivācino ca.</paragraph>
    <paragraph>Yathā – ghaṭo, īpaccaye-ghaṭī. Eso yaṭṭhi, esā yaṭṭhiccādi.</paragraph>
    <paragraph>Dvipadajātivācino yathā – khattiyo. Āpaccaye- khattiyā, samaṇo, īmhi-samaṇīiccādi.</paragraph>
    <paragraph>Catuppadajātivācino yathā – gajo, ā-gajā, byaggho, īmhi - byagghīiccādi.</paragraph>
    <title>Pumanapuṃsakaliṅga</title>
    <paragraph nr="145"> Pumanapuṃsakaliṅgā  – dhamma, kamma, brahma, kusuma saṅgama, paduma, assama, vihāra, sarīra, suvaṇṇa, vaṇṇa, kahāpaṇa, bhavana, bhuvana, yobbana, bhusana, āsana, sayana, odana, ākāsa, upavāsa, māsa, divasa, rasa, thala, phala, raṭṭha ambu, madhvādayo.</paragraph>
    <title>Itthinapuṃsakaliṅga</title>
    <paragraph nr="146"> Itthinapuṃsakaliṅgā – nagara, accippamukhā.</paragraph>
    <title>Sabbaliṅga</title>
    <paragraph nr="147"> Sabbaliṅgā  – taṭa puṭa patta maṇḍala kalasā dayo, nāmīkatā, sabbanāmāni ca. Yathā – taṭo, īmhi – taṭī, taṭamiccādi.</paragraph>
    <paragraph>Nāmīkatā yathā – devadatto, ā – devadattā devadattamiccādi.</paragraph>
    <title>Sabbanāma</title>
    <paragraph nr="148"> Sabba , katara, katama, ubhaya, itara, añña, aññatara, aññatama, pubba, para, apara, dakkhiṇa, uttara, eka, ya, ta, eta, ima, amu, kiṃ, tumha, amha-iti sabbanāmāni.</paragraph>
    <paragraph>Sabbo buddhova. Ayaṃ viseso.</paragraph>
    <paragraph>Yotveva.</paragraph>
    <paragraph>Sabbanāmakārate paṭhamo.</paragraph>
    <paragraph>Sabbādīnamakārato  paro paṭhamo yo ettaṃ yāti sabbe.</paragraph>
    <paragraph>‘‘Tayo neva ca sabbanāmehī’’ti nisedhā sasmāsminnaṃ āya ā e na honti. Sabbassa.</paragraph>
    <paragraph>Sabbato naṃ saṃsānaṃ.</paragraph>
    <paragraph>Sabbādito naṃiccassa saṃsānaṃ honti.</paragraph>
    <paragraph>Akāro eitveva.</paragraph>
    <paragraph>Sabbanāmānaṃ namhi ca.</paragraph>
    <paragraph>Namhi sabbādīnamakārassa e hoti. Sabbesaṃ, sabbesānaṃ.</paragraph>
    <paragraph nr="149"> Itthiyaṃ  ā, sabbā kaññāva. Ayaṃ viseso. Vātveva.</paragraph>
    <paragraph>Ghapato smiṃsānaṃ saṃsā.</paragraph>
    <paragraph>Ghapasaññāto sabbādito smiṃsānaṃ saṃsā vā honti.</paragraph>
    <paragraph>‘‘Saṃsāsvekavacanesu ce’’ti sāgamo.</paragraph>
    <paragraph>Gho rassaṃ.</paragraph>
    <paragraph>Ekavacanasaṃsāsu gho rassaṃ yāti. Sabbassā, sabbāya. Sabbāsaṃ, sabbāsānaṃ. Sabbassaṃ, sabbāyaṃ. Sabbāsu.</paragraph>
    <paragraph>Netāhi smimāyayā.</paragraph>
    <paragraph>Ghapaññāhi sabbādīhi smino āya yā na honti.</paragraph>
    <paragraph nr="150"> Napuṃsake  – sabbaṃ. Sabbāni. Evaṃ dutiyā.</paragraph>
    <paragraph>Sabbādayo napuṃsake tatiyādīsu sakasakapumasamā. Evaṃ ya - saddantā.</paragraph>
    <paragraph nr="151"> Pubbaparāparehi tu smino ‘‘yadanupapannā nipātanā sijjhantī’’ti anitthiyaṃ e vā. Pubbe, pubbasmiṃiccādi.</paragraph>
    <paragraph>Ekasaddo saṅkhyātulyaññāsahāyattho. Yadā saṅkhyattho, tadekavacano, aññattha sabbavacano ca.</paragraph>
    <paragraph>Yādīnamālapanaṃ natthi.</paragraph>
    <paragraph nr="152"> Ta, si.</paragraph>
    <paragraph>Simhi saṃ anapuṃsakassetveva.</paragraph>
    <paragraph>Etatesaṃ to.</paragraph>
    <paragraph>Simhi anapuṃsakānaṃ etataiccetesaṃ takārassa sa hoti. So.</paragraph>
    <paragraph>Tassa vā nattaṃ sabbattha.</paragraph>
    <paragraph>Tiliṅgesu  sabbādīnaṃ takārassa no vā hoti. Ne, te. Sesaṃ sabbasamaṃ, nattaṃva viseso.</paragraph>
    <paragraph nr="153"> Itthiyaṃ – sā, nā, nāyo, tā, tāyoiccādi.</paragraph>
    <paragraph>Vātveva.</paragraph>
    <paragraph>Tato sassa ssāya.</paragraph>
    <paragraph>Tāetāimāhi sassa ssāyo vā hoti.</paragraph>
    <paragraph>Saṃsāsvekavacanesu iitveva.</paragraph>
    <paragraph>Tassā vā.</paragraph>
    <paragraph>Ekavacanasaṃsāsu tāsaddassa ā ittaṃ vā yāti. Tissāya, tissā, tassā, tāya. Tāsaṃ, tāsānaṃ. Tissaṃ, tassaṃ, tāyaṃ. Tāsu.</paragraph>
    <paragraph nr="154"> Napuṃsake  – taṃiccādi.</paragraph>
    <paragraph nr="155"> Eso. Sesaṃ sabbasamaṃ.</paragraph>
    <paragraph nr="156"> Itthiyaṃ – esā.</paragraph>
    <paragraph>Saṃsāsvekavacanesvetveva.</paragraph>
    <paragraph>Etimāsami.</paragraph>
    <paragraph>Ekavacanasaṃsāsu etāimānamantassa i hoti. Etissāya, etisā, etāya. Etāsaṃ, etāsānaṃ. Etissaṃ, etassaṃ, etāyaṃ. Etāsu. Sesaṃ sabbāva.</paragraph>
    <paragraph nr="157"> Napuṃsake – etaṃ iccādi.</paragraph>
    <paragraph nr="158"> Ima, si.</paragraph>
    <paragraph>‘‘Anapuṃsakassāyaṃ simhī’’ti imassa ayaṃ. Silopo. Ayaṃ, ime. Imaṃ, ime.</paragraph>
    <paragraph>‘‘Animi nāmhi ce’’ti imassa ano, imi ca. Anena, iminā.</paragraph>
    <paragraph>‘‘Sabbassimasse vā’’ti sunaṃhisu evā. Ehi, imehi. Vā smāsasmiṃsaṃsāsvattantveva.</paragraph>
    <paragraph>Imasaddassa ca.</paragraph>
    <paragraph>Sasmāsmiṃsaṃsāsu  imassa attaṃ vā hoti. Assa, imassa. Esaṃ, esānaṃ, imesaṃ, imesānaṃ. Asmā, imamhā, imasmā. Ehi, imehi. Asmiṃ, imamhi, imasmiṃ. Esu, imesu.</paragraph>
    <paragraph>Attapakkhe – ‘‘na timehi katākārehī’’ti smāsminnaṃ mhāmhi na sijjhante.</paragraph>
    <paragraph nr="159"> Itthiyaṃ – ayaṃ. Sesaṃ etāva, saṃsāsvattaṃva viseso.</paragraph>
    <paragraph nr="160"> Napuṃsake – savibhattissa vātveva.</paragraph>
    <paragraph>‘‘Imassidamaṃsisu napuṃsake’’ti imassa idaṃ vā. Idaṃ, imaṃ ime, imāni. Evaṃ dutiyā.</paragraph>
    <paragraph nr="161"> Amu , si.</paragraph>
    <paragraph>Vā anapuṃsakassa simhitveva.</paragraph>
    <paragraph>‘‘Amussa mo saṃ’’ti massa so vā, silopo. Asu.</paragraph>
    <paragraph>‘‘Sabbato ko’’ti sabbanāmato kāgamo. ‘‘So’’ti o, amuko, pakkhe – amu. Amū, amuyo.</paragraph>
    <paragraph>Pubbeva  yonaṃ vokāro na. Amuṃ. Amū, amuyo. Sesaṃ bhikkhūva sabbādikāriyāññatra.</paragraph>
    <paragraph nr="162"> Itthiyaṃ – asu. Sesaṃ yāgusamaṃ. Visesoyaṃ – amussā, amuyā. Amūsaṃ, amūsānaṃ. Amussaṃ, amuyaṃ. Amūsu.</paragraph>
    <paragraph nr="163"> Napuṃsake – savibhattissa aṃsisu napuṃsaketveva.</paragraph>
    <paragraph>‘‘Amussāduṃ’’ti aduṃ. Aduṃ. Amū, amūni. Evaṃ dutiyā.</paragraph>
    <paragraph nr="164"> ‘‘Sesesu ce’’ti sabbattha kissa ko. Ko, kā, kaṃ iccādi. Liṅgattaye sabbasamo.</paragraph>
    <paragraph nr="165"> Tumha , si, amha, si.</paragraph>
    <paragraph>Savibhattissa tumhamhānantyadhikāro.</paragraph>
    <paragraph>Tvamahaṃ simhi ca.</paragraph>
    <paragraph>Simhi savibhattīnaṃ tumhamhānaṃ tvaṃ ahaṃ honti. Casaddena tumhassa tuvaṃ ca. Tvaṃ, tuvaṃ, ahaṃ. Yo – tumhe.</paragraph>
    <paragraph>‘‘Mayaṃ yomhi paṭhame’’ti amhassa mayaṃ hoti. Mayaṃ.</paragraph>
    <paragraph nr="166"> ‘‘Taṃmamamhī’’ti amhi taṃ maṃ honti.</paragraph>
    <paragraph>‘‘Tavaṃ mamañca navā’’ti amhi tavaṃ mamañca navā.</paragraph>
    <paragraph>‘‘Tumhassa tuvaṃ tvamamhī’’ti tumhassa tuvaṃ, tvañca. Taṃ, tavaṃ, tuvaṃ, tvaṃ, maṃ, mamaṃ.</paragraph>
    <paragraph>Ākantveva.</paragraph>
    <paragraph>‘‘Vā yoppaṭhamo’’ti dutiyāyossa ākaṃ vā. Tumhākaṃ, tumhe. Amhākaṃ, amhe.</paragraph>
    <paragraph nr="167"> ‘‘Nāmhi tayā mayā’’ti nāmhi tayā mayā honti. ‘‘Tayātayīnaṃ takāro tvattaṃvā’’ti tassa tvo vā. Tvayā, tayā, mayā. Tumhehi, amhehi.</paragraph>
    <paragraph nr="168"> ‘‘Tava  mama se’’ti se tava mama honti.</paragraph>
    <paragraph>‘‘Tuyhaṃ mayhaṃ ce’’ti se tuyhaṃ mayhañca.</paragraph>
    <paragraph>‘‘Sassaṃ’’ti sassa aṃ vā.</paragraph>
    <paragraph>‘‘Amhassa mamaṃ savibhattissa se’’ti se amhassa mamaṃ ca. Tava, tuyhaṃ, tumhaṃ, mama, mayhaṃ, amhaṃ, mamaṃ.</paragraph>
    <paragraph>‘‘Tumhamhehi namākaṃ’’ti naṃvacanassa ākaṃ. Tumhākaṃ, amhākaṃ. Smānāva.</paragraph>
    <paragraph nr="169"> ‘‘Tumhāmhānaṃ tayi mayī’’ti smimhi tayi mayi honti. Tve kate - tvayi, tayi, mayi, tumhesu, amhesu. Liṅgattaye samaṃ.</paragraph>
    <paragraph nr="170"> Navātveva.</paragraph>
    <paragraph>Padato dutiyā catutthī chaṭṭhīsu vono.</paragraph>
    <paragraph>Atthajjotakā vaṇṇā padaṃ, dutiyā catutthī chaṭṭhī bahuvacanesu paresu padasmā paresaṃ savibhattīnaṃ tumhāmhānaṃ vonokārā navā honti.</paragraph>
    <paragraph>Rakkhatu  vo, passatu no, dadāti vo, dadāhi no, saddhā vo, satthā no.</paragraph>
    <paragraph>Navāti kiṃ, eso amhākaṃ satthā.</paragraph>
    <paragraph nr="171"> Padatotyadhikāro.</paragraph>
    <paragraph>‘‘Temekavacanesu ce’’ti catutthīchaṭṭhekavacanesu te me honti. Dadāmi te, dadāhi me, idaṃ te, ayaṃ me.</paragraph>
    <paragraph>‘‘Naamhī’’ti  amhi nisedho. Passetha taṃ, ajini maṃ.</paragraph>
    <paragraph>‘‘Vā tatiye ce’’ti tatiyekavacane te me vā honti. Kataṃ te tayā vā. Kataṃ me mayā vā.</paragraph>
    <paragraph>‘‘Bahuvacanesu vono’’ti tatiyābahuvacanesu vo no honti. Bahuvacane paṭhame yomhi ca. Kataṃ vo, kataṃ no, gāmaṃ vo gaccheyyātha, gāmaṃ no gaccheyyāma.</paragraph>
    <title>Saṅkhyā</title>
    <paragraph nr="172"> Saṅkhyā vuccate.</paragraph>
    <paragraph>Ekasaddo sabbanāmesu vutto.</paragraph>
    <paragraph nr="173"> Dvādayo  aṭṭhārasantā bahuvacanantā.</paragraph>
    <paragraph>Savibhattissa, itthipumanapuṃsakasaṅkhyanti cādhikāro.</paragraph>
    <paragraph>‘‘Yosu dvinnaṃ dve ce’’ti dvissa dve hoti. Dve, dve, dvībhi, dvīhi.</paragraph>
    <paragraph>No ca dvādito namhi.</paragraph>
    <paragraph>Namhi dvādito nakārāgamo hoti. Dvinnaṃ, dvīsu, liṅgattaye samaṃ.</paragraph>
    <paragraph nr="174">Ticatunnaṃ tisso catasso tayo cattāro tīṇi cattāri.</paragraph>
    <paragraph>Yosu itthipumanapuṃsakesu savibhattīnaṃ ticatunnaṃ tisso catasso ādayo honti. Tayo, tayo, tībhi, tīhi, tinnaṃ.</paragraph>
    <paragraph>‘‘Iṇṇamiṇṇannaṃ tīhi saṅkhyāhī’’ti tisaddato naṃiccassa iṇṇaṃ iṇṇannaṃ ca. Tiṇṇaṃ, tiṇṇannaṃ, tīsu.</paragraph>
    <paragraph nr="175"> Itthiyaṃ-tisso , tisso, tībhi, tīhi.</paragraph>
    <paragraph>‘‘No cā’’do cakārena namhi ssaṃāgamo, vaggantetissanaṃ, tīsu.</paragraph>
    <paragraph nr="176"> Napuṃsake-tīṇi, tīṇi, tīhi.</paragraph>
    <paragraph nr="177"> Cattāro.</paragraph>
    <paragraph>‘‘Osare ce’’tīha cakārena yosu ussa uro. ‘‘Tato yonamotū’’tīha tukārena yonaṃ o. Caturo. Evaṃ dutiyā. Catūhi, catunnaṃ, catūsu.</paragraph>
    <paragraph nr="178"> Itthiyaṃ , catasso, catasso, catūhi. Pubbeva ssaṃāgamo. Yadādinā ussa attaṃ. Catassannaṃ, catūsu.</paragraph>
    <paragraph nr="179"> Napuṃsake, cattāri, cattāri.</paragraph>
    <paragraph nr="180"> ‘‘Pañcādīna makāro’’ti yosu savibhattissa pañcādyantassa attaṃ. Pañca, pañca.</paragraph>
    <paragraph>‘‘Pañcādīna mattaṃ’’ti sunaṃhisu pañcādyantassa attaṃ. Edīghānamapavādoyaṃ. Pañcahi, pañcannaṃ, pañcasu. Liṅgattaye samaṃ.</paragraph>
    <paragraph nr="181"> Evaṃ cha satta aṭṭha nava dasādayo aṭṭhārasantā.</paragraph>
    <paragraph nr="182"> Vīsatyādayo  ānavutiyā itthiliṅgā ekavacanantā, vīsati rattīva. Evaṃ tiṃsati.</paragraph>
    <paragraph>Cattālīsaṃ paññāsaṃ saddehi parāsaṃ sabbāsaṃ vibhattīnaṃ ‘‘sabbāsamā’’dotīha ādisaddena lopo, saṭṭhi vīsatī va. Evaṃ sattati asīti navuti.</paragraph>
    <paragraph>Sataṃ napuṃsakamekavacanantaṃ. Evaṃ sahassādi.</paragraph>
    <paragraph>Koṭi vīsatīva.</paragraph>
    <paragraph nr="183"> Rāsibhede  tu sabbattha bahuvacanampi. Yathā-dvevīsatiyo buddhadantā. Tisso vīsatiyo dinaghaṭikā. Evamaññatra.</paragraph>
    <paragraph>Eseso etantippasiddhi, lokassa hoti yatthatthesu.</paragraph>
    <paragraph>Thīpumanapuṃsakānityuccante, tānimāni lokenātthā.</paragraph>
    <title>Aliṅga</title>
    <paragraph nr="184"> Aliṅgā vuccante.</paragraph>
    <paragraph>Kvaci to pañcamyatthe.</paragraph>
    <paragraph>Liṅgato pañcamyatthe kvaci toppaccayo hoti.</paragraph>
    <paragraph>‘‘Tvādayo vibhattisaññāyo’’ti toppabhutidānyantānaṃ vibhattisaññā. Tasmā tadantānampi vibhatyantattā padattaṃ siddhanti na puna vibhatti. Corasmā corato. Evaṃ pitito, ettha ‘‘pitādīna masimhi’’ tyatrāsimhiggahaṇena tomhi pitādīnaṃ ussa i.</paragraph>
    <paragraph>Imassi thandānihatodhesu ca.</paragraph>
    <paragraph>Thaṃādīsu paresu imassa i hoti. Ito.</paragraph>
    <paragraph>‘‘Sabbassetassākāro vā’’ti tothesvetassa attaṃ vā, ato, etto. Pakkhe- ‘‘saralopā’’dinā akāralopo.</paragraph>
    <paragraph>‘‘Tratothesu  ce’’ti kissa ku. Kuto.</paragraph>
    <paragraph>‘‘Kvaci to’’ti suttadvidhākaraṇena sattamyatthe ca to hoti, ādismiṃ, ādito.</paragraph>
    <paragraph nr="185"> ‘‘Tratha  sattamiyā sabbanāmehī’’ti sattamyatthe trathappaccayā honti. Sabbasmiṃ, sabbatra, sabbattha, dvittaṃ. Evaṃ atra, attha. Ettha ‘‘tre nicca’’nti pubbe etassa a. Kutra, kuttha.</paragraph>
    <paragraph>‘‘Sesesu ce’’ti kādese-kattha.</paragraph>
    <paragraph nr="186"> ‘‘Kismā vo ce’’ti vappaccayo. ‘‘Kissa ka vece’’ti ko, kakārākāralopo. Kva.</paragraph>
    <paragraph nr="187"> ‘‘Hiṃ haṃ hiñcana’’nti kasmā hiṃ ādipaccayā. ‘‘Ku hiṃ haṃsu ce’’ti kissa ku. Cakārena hiñcanaṃ dācanaṃsu ca. Kuhiṃ, kuhaṃ, kuhiñcanaṃ.</paragraph>
    <paragraph nr="188"> ‘‘Tamhā ce’’ti hiṃhaṃ. Tahiṃ, tahaṃ.</paragraph>
    <paragraph nr="189"> ‘‘Yato hiṃ’’ti hiṃ. Yahiṃ.</paragraph>
    <paragraph nr="190"> ‘‘Imasmā  hadhā ce’’ti hadhā. Iha, idha.</paragraph>
    <paragraph nr="191"> ‘‘Sabbato dhī’’ti dhi. Sabbadhi.</paragraph>
    <paragraph nr="192"> Kāletyadhikāro.</paragraph>
    <paragraph>‘‘Kiṃsabbaññekayakuhi dādācana’’nti kiṃ ādito dā, dācanaṃ ca. Kasmiṃ kāle kadā, kudācanaṃ.</paragraph>
    <paragraph>‘‘Sabbassa so dāmhi vā’’ti sabbassa so vā. Sadā, sabbadā.</paragraph>
    <paragraph nr="193"> ‘‘Tamhā dāni ce’’ti dāni, dā ca. Tadāni, tadā.</paragraph>
    <paragraph nr="194"> Yadādinā imasaddā, samānāparehi ca yathāsaṅkhyaṃ jja jjuppaccayā, ima, samānānaṃ a, sā ca. Ajja, sajju, aparajju.</paragraph>
    <paragraph nr="195"> ‘‘Imasmā  rahidhunādāni ce’’ti rahyādippaccayā. ‘‘Eta rahimhī’’ti imassa eto. Etarahi.</paragraph>
    <paragraph>‘‘A dhunāmhi ce’’ti imassa a. Adhunā, idāni.</paragraph>
    <paragraph nr="196"> Lopaṃ itveva.</paragraph>
    <paragraph>Sabbāsamāvusopasagganipātādīhi ca.</paragraph>
    <paragraph>Etehi parā sabbā vibhattī lupyante. Tvaṃ āvuso, tumhe āvuso.</paragraph>
    <title>Upasagganipāta</title>
    <paragraph nr="197"> Upasagganipātā vuccante.</paragraph>
    <paragraph>Pa  parā ni nī u du saṃ vi ava anu pari adhi abhi pati su ā ati api apa upa ete vīsatyupasaggā.</paragraph>
    <paragraph>Ca na va vā mā hi dhi ci ku tu nu ce re he sve ve vo kho no to yaṃ naṃ taṃ kiṃ handa kira eva kīva yāva tāva vata vatha atha aṅga iṅgha taggha āma nāma nūna puna pana āha saha sakkā labbhā heṭṭhā ārā dūrā divā navā vinā nānā addhā mudhā micchā pacchā āvi sakkhi sacci sacchi bahi yadi iti kinti atthi sotthi khalu nanu kimu assu yagghe sace have suve are pure namo tiro adho atho aho raho hīyo bhīyo anto pāto sudaṃ kallaṃ evaṃ dhuvaṃ alaṃ halaṃ sayaṃ sāyaṃ samaṃ sāmaṃ kāmaṃ pāraṃ oraṃ ciraṃ huraṃ ahaṃ sahaṃ uccaṃ nīcaṃ sakiṃ saddhiṃ, athavā antarā ārakā bāhirā bahiddhā yāvatā tāvatā samantā sāmantā āmantā sammukhā carahi tarahi sampati āyati upari yāvade tāvade tiriyaṃ sanikaṃ sasakkaṃ ettāvatā parammukhā kittāvatā etarahi aññadatthu seyyathidaṃ appevanāma bhīyosomattāya iccādayo nipātā.</paragraph>
    <paragraph nr="198"> Sadisā  ye tiliṅgesu, sabbāsu ca vibhattīsu.</paragraph>
    <paragraph>Vacanesu ca sabbesu, te nipātāti kittitā.</paragraph>
    <paragraph>Yathā  – uccaṃ rukkho, latā, gharaṃ vā, uccaṃ rukkho. He rukkha, rukkhaṃ, rukkhena, rukkhassa, rukkhasmā, rukkhe vā iccādi. Uccaṃ rukkho, rukkhā vā iccādi. Evaṃ latā, gharāni.</paragraph>
    <hangnum nr="199"/>
    <gatha type="1"> Ubhayesu vibhatyatta -</gatha>
    <gatha type="2">Kriyadesa samaya disāguṇatthehi;</gatha>
    <gatha type="3">Sabbāpi yathāyogaṃ,</gatha>
    <gatha type="last">Vibhattiyoññehi tuppaṭhamā.</gatha>
    <paragraph>Taṃ yathā – adhiantosaddehi sattamī. Sayaṃsaddā tatiyā, chaṭṭhī ca. Namosaddā paṭhamā, dutiyā ca. Pāraṃsaddā sattamī. Divāsaddā paṭhamā, dutiyā, sattamī ca. Heṭṭhāsaddā sattamī. Uccaṃsaddā sabbāpi. Pasaddā ca casaddā ca paṭhamā, hesaddā ālapane paṭhamā. Tathāññehipi.</paragraph>
    <paragraph nr="200"> Upasaggā  sabbepi saddantarena saha payujjante. Nipātā tu keci visumpi. Yathā – pahāro, paharati, sā ca so ca bhāsati vā karoti vā, sotthityādi.</paragraph>
    <paragraph nr="201"> Ekekaliṅgaṃ  dviliṅgaṃ, tiliṅgaṃ cāpyaliṅgikaṃ.</paragraph>
    <paragraph>Catudheti nāmaṃ nāmaṃ, namatyatthanti kittitaṃ.</paragraph>
    <paragraph>Nāmikaṃ.</paragraph>
  </text>
</tree>
