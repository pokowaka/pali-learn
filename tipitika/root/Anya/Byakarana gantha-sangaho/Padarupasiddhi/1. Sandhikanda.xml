<?xml version='1.0' encoding='UTF-8'?>
<tree text="1. Sandhika&#x1E47;&#x1E0D;a" target="text">
  <text>
    <centered> Namo tassa bhagavato arahato sammāsambuddhassa</centered>
    <subsubhead>Ganthārambha</subsubhead>
    <paragraph>[Ka]</paragraph>
    <gatha type="1">Visuddhasaddhammasahassadīdhitiṃ ,</gatha>
    <gatha type="2">Subuddhasambodhiyugandharoditaṃ;</gatha>
    <gatha type="3">Tibuddhakhettekadivākaraṃ jinaṃ,</gatha>
    <gatha type="last">Sadhammasaṅghaṃ sirasā’bhivandiya.</gatha>
    <paragraph>[Kha]</paragraph>
    <gatha type="1">Kaccāyanañcācariyaṃ namitvā,</gatha>
    <gatha type="2">Nissāya kaccāyanavaṇṇanādiṃ;</gatha>
    <gatha type="3">Bālappabodhatthamujuṃ karissaṃ,</gatha>
    <gatha type="last">Byattaṃ sukaṇḍaṃ padarūpasiddhiṃ.</gatha>
    <paragraph>Tattha jinasāsanādhigamassa akkharakosallamūlakattā taṃ sampādetabbanti dassetuṃ abhidheyyappayojanavākyamidamuccate.</paragraph>
    <paragraph nr="1">Attho akkharasaññāto.</paragraph>
    <paragraph>Yo koci lokiyalokuttarādibhedo vacanattho, so sabbo akkhareheva saññāyate. Sithiladhanitādiakkharavipattiyañhi atthassa dunnayatā hoti, tasmā  akkharakosallaṃ bahūpakāraṃ buddhavacanesu, ettha padānipi akkharasannipātarūpattā akkharesveva saṅgayhanti.</paragraph>
    <gatha type="1">Tasmā akkharakosallaṃ, sampādeyya hitatthiko;</gatha>
    <gatha type="last">Upaṭṭhahaṃ garuṃ sammā, uṭṭhānādīhi pañcahi.</gatha>
    <subhead>Saññāvidhāna</subhead>
    <paragraph>Tatthādo tāva saddalakkhaṇe vohāraviññāpanatthaṃ saññāvidhānamārabhīyate.</paragraph>
    <paragraph nr="2">Akkharāpādayo ekacattālīsaṃ.</paragraph>
    <paragraph>Akkharā api ādayo ekacattālīsaṃ, te ca kho jinavacanānurūpā akārādayo niggahītantā ekacattālīsamattā vaṇṇā paccekaṃ akkharā nāma honti. Taṃ yathā – ā i ī u ū e o, ka kha ga gha ṅa, ca cha ja jha ña, ṭa ṭha ḍa ḍha ṇa, ta tha da dha na, pa pha ba bha ma, ya ra lava sa ha ḷa aṃ-iti akkharā.</paragraph>
    <paragraph>Nakkharantīti akkharā, a ādi yesaṃ te ādayo. Akārādīnamanukkamo panesa ṭhānādikkamasannissito, tathā hi ṭhānakaraṇappayatanehi vaṇṇā jāyante, tattha cha ṭhānāni kaṇṭhatālumuddhadantaoṭṭhanāsikāvasena.</paragraph>
    <paragraph>Tattha – avaṇṇa kavagga hakārā kaṇṭhajā.</paragraph>
    <paragraph>Ivaṇṇa cavagga yakārā tālujā. Ṭavagga rakāra ḷakārā muddhajā. Tavagga lakāra sakārā dantajā. Uvaṇṇa pavaggā oṭṭhajā. Ekāro kaṇṭhatālujo. Okāro kaṇṭhoṭṭhajo.</paragraph>
    <paragraph>Vakāro dantoṭṭhajo.</paragraph>
    <paragraph>Niggahītaṃ nāsikaṭṭhānajaṃ.</paragraph>
    <paragraph>Ṅa ña ṇa na mā sakaṭṭhānajā, nāsikaṭṭhānajā cāti.</paragraph>
    <gatha type="1">Hakāraṃ pañcameheva, antaṭṭhāhi ca saṃyutaṃ;</gatha>
    <gatha type="last">Orasanti vadantettha, kaṇṭhajaṃ tadasaṃyutaṃ.</gatha>
    <paragraph>Karaṇaṃ jivhāmajjhaṃ tālujānaṃ, jivhopaggaṃ muddhajānaṃ, jivhāggaṃ dantajānaṃ, sesā sakaṭṭhānakaraṇā.</paragraph>
    <paragraph>Payatanaṃ saṃvutādikaraṇaviseso. Saṃvutattamakārassa, vivaṭattaṃ sesasarānaṃ sakārahakārānañca, phuṭṭhaṃ vaggānaṃ, īsaṃphuṭṭhaṃ yaralavānanti.</paragraph>
    <paragraph>Evaṃ ṭhānakaraṇappayatanasutikālabhinnesu akkharesu sarā nissayā, itare nissitā. Tattha –</paragraph>
    <gatha type="1">Nissayādo sarā vuttā, byañjanā nissitā tato;</gatha>
    <gatha type="last">Vaggekajā bahuttādo, tato ṭhānalahukkamā.</gatha>
    <paragraph>Vuttañca –</paragraph>
    <gatha type="1">‘‘Pañcannaṃ pana ṭhānānaṃ, paṭipāṭivasāpi ca;</gatha>
    <gatha type="last">Nissayādippabhedehi, vutto tesamanukkamo’’ti.</gatha>
    <paragraph>Ekenādhikā cattālīsaṃ ekacattālīsaṃ, etena gaṇanaparicchedena –</paragraph>
    <gatha type="1">Adhikakkharavantāni, ekatālīsato ito;</gatha>
    <gatha type="last">Na buddhavacanānīti, dīpetācariyāsabho.</gatha>
    <paragraph>Apiggahaṇaṃ heṭṭhā vuttānaṃ apekkhākaraṇatthaṃ.</paragraph>
    <paragraph nr="3">Tatthodantāsarā aṭṭha.</paragraph>
    <paragraph>Tattha tesu akkharesu akārādīsu okārantā aṭṭha akkharā sarā nāma honti. Taṃ yathā – a ā i ī u ū e o-iti sarā.</paragraph>
    <paragraph>O anto yesaṃ te odantā, dakāro sandhijo, saranti gacchantīti sarā, byañjane sārentītipi sarā.</paragraph>
    <paragraph>‘‘Tatthā’’ti vattate.</paragraph>
    <paragraph nr="4">Lahumattā tayo rassā.</paragraph>
    <paragraph>Tattha aṭṭhasu saresu lahumattā tayo sarā rassā nāma honti. Taṃ yathā – a i u-iti rassā.</paragraph>
    <paragraph>Lahukā mattā pamāṇaṃ yesaṃ te lahumattā, mattāsaddo cettha accharāsaṅghātaakkhinimīlanasaṅkhātaṃ kālaṃ vadati, tāya mattāya ekamattā rassā, dvimattā dīghā, aḍḍhamattā byañjanā. Lahuggahaṇañcettha chandasi diyaḍḍhamattassāpi gahaṇatthaṃ. Rassakālayogato rassā, rassakālavanto vā rassā.</paragraph>
    <paragraph>Sararassaggahaṇāni ca vattante.</paragraph>
    <paragraph nr="5">Aññe dīghā.</paragraph>
    <paragraph>Tattha aṭṭhasu saresu rassehi aññe dvimattā pañca sarā dīghā nāma honti. Taṃ yathā – ā ī ū e o-iti dīghā.</paragraph>
    <paragraph>Aññaggahaṇaṃ diyaḍḍhamattikānampi saṅgahaṇatthaṃ. Dīghakāle niyuttā, tabbanto vā dīghā. Kvaci saṃyogapubbā ekārokārā rassā iva vuccante. Yathā – ettha, seyyo, oṭṭho, sotthi. Kvacīti kiṃ? Maṃ ce tvaṃ nikhaṇaṃ vane. Putto tyāhaṃ mahārāja.</paragraph>
    <paragraph nr="6">Dumhigaru.</paragraph>
    <paragraph>Dvinnaṃ samūho du, tasmiṃ dumhi. Saṃyogabhūte akkhare pare yo pubbo rassakkharo, so garusañño hoti. Yathā – datvā, hitvā, bhutvā.</paragraph>
    <paragraph>‘‘Garū’’ti vattate.</paragraph>
    <paragraph nr="7">Dīgho ca.</paragraph>
    <paragraph>Dīgho ca saro garusañño hoti. Yathā – nāvā, nadī, vadhū, dve, tayo. Garukato añño ‘‘lahuko’’ti veditabbo.</paragraph>
    <paragraph nr="8">Sesā byañjanā.</paragraph>
    <paragraph>Ṭhapetvā aṭṭha sare sesā aḍḍhamattā akkharā kakārādayo niggahītantā tettiṃsa byañjanā nāma honti. Vuttehi aññe sesā. Byañjīyati etehi atthoti byañjanā. Taṃ yathā – ka kha ga gha ṅa, ca cha ja jha ña, ṭa ṭha ḍa ḍha ṇa, ta tha da dha na, pa pha ba bha ma, ya ra lava sa ha ḷa aṃ-iti byañjanā. Kakārādīsvakāro uccāraṇattho.</paragraph>
    <paragraph>‘‘Byañjanā’’ti vattate.</paragraph>
    <paragraph nr="9">Vaggā pañcapañcaso mantā.</paragraph>
    <paragraph>Tesaṃ kho byañjanānaṃ kakārādayo makārantā pañcavīsati byañjanā pañcapañcavibhāgena vaggā nāma honti. Taṃ yathā – ka kha ga gha ṅa, ca cha ja jha ña, ṭa ṭha ḍa ḍha ṇa, ta tha da dha na, pa pha ba bha ma-iti vaggā.</paragraph>
    <paragraph>Te pana paṭhamakkharavasena kavaggacavaggādivohāraṃ gatā, vaggoti samūho, tattha pañcapañcavibhāgenāti vā pañca pañca etesamatthīti  vā pañcapañcaso, mo anto yesaṃ te mantā.</paragraph>
    <paragraph nr="10">Aṃiti niggahītaṃ.</paragraph>
    <paragraph>Akāro uccāraṇattho, itisaddo panānantaravuttanidassanattho, aṃiti yaṃ akārato paraṃ vuttaṃ bindu, taṃ niggahītaṃ nāma hoti. Rassassaraṃ nissāya gayhati, karaṇaṃ niggahetvā gayhatīti vā niggahītaṃ.</paragraph>
    <gatha type="1">Karaṇaṃ niggahetvāna, mukhenāvivaṭena yaṃ;</gatha>
    <gatha type="last">Vuccate niggahītanti, vuttaṃ bindu sarānugaṃ.</gatha>
    <paragraph>Idha avuttānaṃ parasamaññānampi payojane sati gahaṇatthaṃ paribhāsamāha.</paragraph>
    <paragraph nr="11">Parasamaññā payoge.</paragraph>
    <paragraph>Yā ca pana parasmiṃ sakkataganthe, paresaṃ vā veyyākaraṇānaṃ samaññā ghosāghosalopasavaṇṇasaṃyogaliṅgādikā, tā payoge sati etthāpi yujjante.</paragraph>
    <paragraph>Parasmiṃ, paresaṃ vā samaññā parasamaññā, veyyākaraṇe, veyyākaraṇamadhītānaṃ vā samaññātyattho. Payujjanaṃ payogo, viniyogo.</paragraph>
    <paragraph>Tattha vaggānaṃ paṭhamadutiyā, sakāro ca aghosā. Vaggānaṃ tatiyacatutthapañcamā, ya ra lava ha ḷā cāti ekavīsati ghosā nāma.</paragraph>
    <paragraph>Ettha ca vaggānaṃ dutiyacatutthā dhanitātipi vuccanti, itare sithilāti. Vināso lopo. Rassassarā sakadīghehi aññamaññaṃ savaṇṇā nāma, ye sarūpātipi vuccanti. Sarānantaritāni  byañjanāni saṃyogo. Dhātuppaccayavibhattivajjitamatthavaṃ liṅgaṃ. Vibhatyantaṃ padaṃ. Iccevamādi.</paragraph>
    <centered>Iti saññāvidhānaṃ.</centered>
    <subhead>Sarasandhividhāna</subhead>
    <paragraph>Atha sarasandhi vuccate.</paragraph>
    <paragraph>Loka aggapuggalo, paññā indriyaṃ, tīṇi imāni, no hi etaṃ, bhikkhunī ovādo, mātu upaṭṭhānaṃ, sametu āyasmā, abhibhū āyatanaṃ, dhanā me atthi, sabbe eva, tayo assu dhammā, asanto ettha na dissanti itīdha sarādisaññāyaṃ sabbasandhikaraṇaṭṭhāne byañjanaviyojanatthaṃ paribhāsamāha.</paragraph>
    <paragraph nr="12">Pubbamadhoṭhitamassaraṃ sarena viyojaye.</paragraph>
    <paragraph>Sarenāti nissakke karaṇavacanaṃ, sahayoge vā, sandhitabbe sarasahitaṃ pubbabyañjanaṃ anatikkamanto adhoṭhitamassarañca katvā sarato viyojayeti sarato byañjanaṃ viyojetabbaṃ. Ettha ca assaraggahaṇasāmatthiyena ‘‘byañjana’’nti laddhaṃ.</paragraph>
    <paragraph nr="13">Sarā sare lopaṃ.</paragraph>
    <paragraph>Sarā kho sabbepi sare pare ṭhite lopaṃ papponti. Lopoti adassanaṃ anuccāraṇaṃ. Ettha sarāti kāriyīniddeso. Bahuvacanaṃ panettha ekekasmiṃ sare pare bahūnaṃ lopañāpanatthaṃ. Sareti nimittaniddeso, nimittasattamī cāyaṃ, nimittopādānasāmatthiyato vaṇṇakālabyavadhāne sandhikāriyaṃ na hoti. Lopanti kāriyaniddeso, idaṃ pana suttaṃ  upari paralopavidhānato pubbalopavidhānanti daṭṭhabbaṃ, evaṃ sabbattha sattamīniddese pubbasseva vidhi, na parassa vidhānanti veditabbaṃ.</paragraph>
    <paragraph>‘‘Assaraṃ, adhoṭhita’’nti ca vattate, siliṭṭhakathane paribhāsamāha.</paragraph>
    <paragraph nr="14">Naye paraṃ yutte.</paragraph>
    <paragraph>Sararahitaṃ kho byañjanaṃ adhoṭhitaṃ parakkharaṃ naye yutte ṭhāneti paranayanaṃ kātabbaṃ. Ettha yuttaggahaṇaṃ niggahītanisedhanatthaṃ, tena ‘‘akkocchi maṃ avadhi ma’’ntiādīsu paranayanasandeho na hoti.</paragraph>
    <paragraph>Lokaggapuggalo, paññindriyaṃ, tīṇimāni, nohetaṃ, bhikkhunovādo, mātupaṭṭhānaṃ, sametāyasmā, abhibhāyatanaṃ, dhanā matthi, sabbeva, tayassu dhammā, asantettha na dissanti.</paragraph>
    <paragraph>Yassa idāni, saññā iti, chāyā iva, kathā eva kā, iti api, assamaṇī asi, cakkhu indriyaṃ, akataññū asi, ākāse iva, te api, vande ahaṃ, so ahaṃ, cattāro ime, vasalo iti, moggallāno āsi bījako, pāto evātīdha pubbalope sampatte ‘‘sare’’ti adhikāro, idha pana ‘‘atthavasā vibhattivipariṇāmo’’ti katvā ‘‘saro, saramhā, lopa’’nti ca vattamāne –</paragraph>
    <paragraph nr="15">Vā paro asarūpā.</paragraph>
    <paragraph>Asamānarūpamhā saramhā paro saro lopaṃ pappoti vā. Samānaṃ rūpaṃ assāti sarūpo, na sarūpo asarūpo, asavaṇṇo . Yasmā pana mariyādāyaṃ, abhividhimhi ca vattamāno āupasaggo viya vāsaddo dvidhā vattate, katthaci vikappe, katthaci yathāvavatthitarūpapariggahe, idha pana pacchime, tato niccamaniccamasantañca vidhimettha vāsaddo dīpeti. ‘‘Naye paraṃ yutte’’ti paraṃ netabbaṃ.</paragraph>
    <paragraph>Yassadāni yassa idāni, saññāti saññā iti, chāyāva chāyā iva, kathāva kā kathā eva kā, itīpi iti api, assamaṇīsi assamaṇī asi. Cakkhundriya miti niccaṃ. Akataññūsi akataññū asi, ākāseva ākāse iva, tepi te api, vandehaṃ vande ahaṃ, sohaṃ so ahaṃ, cattārome cattāro ime, vasaloti vasalo iti, moggallānosi bījako moggallāno āsi bījako, pātova pāto eva.</paragraph>
    <paragraph>Idha na bhavati – pañcindriyāni, saddhindriyaṃ, sattuttamo, ekūnavīsati, yassete, sugatovādo, diṭṭhāsavo, diṭṭhogho, cakkhāyatanaṃ, taṃ kutettha labbhā iccādi.</paragraph>
    <paragraph>Bhavati ca vavatthitavibhāsāya.</paragraph>
    <gatha type="1">Avaṇṇato sarodānī-tīvevādiṃ vinā paro;</gatha>
    <gatha type="last">Na luppataññato dīgho, āsevādivivajjito.</gatha>
    <paragraph>Bandhussa iva, upa ikkhati, upa ito, ava icca, jina īritaṃ, na upeti, canda udayo, yathā udake itīdha pubbāvaṇṇassarānaṃ  lope kate ‘‘paro, asarūpe’’ti ca vattate, tathā ‘‘ivaṇṇo yaṃ navā’’ti ito ivaṇṇaggahaṇañca, ‘‘vamodudantāna’’nti ito uggahaṇañca sīhagatiyā idhānuvattetabbaṃ.</paragraph>
    <paragraph nr="16">Kvacāsavaṇṇaṃ lutte.</paragraph>
    <paragraph>Ivaṇṇabhūto, ukārabhūto ca paro saro asarūpe pubbassare lutte kvaci asavaṇṇaṃ pappoti. Natthi savaṇṇā etesanti asavaṇṇā, ekārokārā, tattha ṭhānāsannavasena ivaṇṇukārānamekārokārā honti.</paragraph>
    <paragraph>Bandhusseva, upekkhati, upeto, avecca, jineritaṃ, nopeti, candodayo, yathodake. Kvacīti kiṃ? Tatrime, yassindriyāni, mahiddhiko, sabbītiyo, tenupasaṅkami, lokuttaro. Lutteti kiṃ? Cha ime dhammā, yathā idaṃ, kusalassa upasampadā. Asarūpeti kiṃ? Cattārimāni, mātupaṭṭhānaṃ.</paragraph>
    <paragraph>Ettha ca satipi heṭṭhā vāggahaṇe kvacikaraṇato avaṇṇe eva lutte idha vuttavidhi hotīti daṭṭhabbaṃ. Tato idha na bhavati – diṭṭhupādānaṃ, pañcahupāli, mudindriyaṃ, yo missaroti.</paragraph>
    <paragraph>Tatra ayaṃ, buddha anussati, sa atthikā, paññavā assa, tadā ahaṃ, yāni idha bhūtāni, gacchāmi iti, ati ito, kikī iva, bahu upakāraṃ, madhu udakaṃ, su upadhāritaṃ, yopi ayaṃ , idāni ahaṃ, sace ayaṃ, appassuto ayaṃ, itara itarena, saddhā idha vittaṃ, kamma upanissayo, tathā upamaṃ, ratti uparato, vi upasamo iccatra pubbassarānaṃ lope kate –</paragraph>
    <paragraph>‘‘Kvacī’’ti adhikāro, ‘‘paro, lutte’’ti ca vattate.</paragraph>
    <paragraph nr="17">Dīghaṃ.</paragraph>
    <paragraph>Saro kho paro pubbassare lutte kvaci dīghabhāvaṃ pappotīti ṭhānāsannavasena rassassarānaṃ savaṇṇadīgho.</paragraph>
    <paragraph>Tatrāyaṃ, buddhānussati, sātthikā, paññavāssa, tadāhaṃ, yānīdha bhūtāni, gacchāmīti, atīto, kikīva, bahūpakāraṃ, madhūdakaṃ, sūpadhāritaṃ, yopāyaṃ, idānāhaṃ, sacāyaṃ, appassutāyaṃ, itarītarena, saddhīdha vittaṃ, kammūpanissayo, tathūpamaṃ, rattūparato, vūpasamo.</paragraph>
    <paragraph>Kvacīti kiṃ? Aciraṃ vata’yaṃ kāyo, kimpimāya, tīṇimāni, pañcasupādānakkhandhesu, tassattho, pañcaṅgiko, munindo, satindriyaṃ, lahuṭṭhānaṃ, gacchāmahaṃ, tatridaṃ, pañcahupāli, natthaññaṃ. Lutteti kiṃ? Yathā ayaṃ, nimi iva rājā, kikī iva, su upadhāritaṃ.</paragraph>
    <paragraph>Lokassa  iti, deva iti, vi ati patanti, vi ati nāmenti, saṅghāṭi api, jīvitahetu api, vijju iva, kiṃsu idha vittaṃ, sādhu iti itīdha parassarānaṃ lope kate –</paragraph>
    <paragraph>‘‘Lutte, dīgha’’nti ca vattate.</paragraph>
    <paragraph nr="18">Pubbo ca.</paragraph>
    <paragraph>Pubbo saro parassare lutte kvacidīghaṃ pappoti. Caggahaṇaṃ luttadīghaggahaṇānukaḍḍhanatthaṃ, taṃ ‘‘cānukaḍḍhitamuttaratra nānuvattate’’ti ñāpanatthaṃ.</paragraph>
    <paragraph>Lokassāti, devāti, vītipatanti, vītināmenti, saṅghāṭīpi, jīvitahetūpi, vijjūva, kiṃsūdha vittaṃ, sādhūti.</paragraph>
    <paragraph>Kvacīti kiṃ? Yassadāni, itissa, idānipi, tesupi, cakkhundriyaṃ, kinnumāva.</paragraph>
    <paragraph>Adhigato kho me ayaṃ dhammo, putto te ahaṃ, te assa pahīnā, pabbate ahaṃ, ye assa itīdha pubbalope sampatte –</paragraph>
    <paragraph nr="19">Yamedantassādeso.</paragraph>
    <paragraph>Ekārassa padantabhūtassa ṭhāne sare pare kvaci yakārādeso hoti. Akāremeteyesaddādissevāyaṃ vidhi, yanti yaṃ rūpaṃ, e eva anto edanto, ādesiṭṭhāne ādissatīti ādeso. ‘‘Byañjane’’ti adhikicca ‘‘dīgha’’nti dīgho.</paragraph>
    <paragraph>Adhigato  kho myāyaṃ dhammo, putto tyāhaṃ, tyāssa pahīnā, pabbatyāhaṃ, yyāssa.</paragraph>
    <paragraph>Kvacīti kiṃ? Te nāgatā, puttā matthi. Antaggahaṇaṃ kiṃ? Dhammacakkaṃ pavattento, damento cittaṃ.</paragraph>
    <paragraph>Yāvatako assa kāyo, tāvatako assa byāmo, ko attho, atha kho assa, ahaṃ kho ajja, yo ayaṃ, so assa, so eva, yato adhikaraṇaṃ, anu addhamāsaṃ, anu eti, su āgataṃ, su ākāro, du ākāro, cakkhu āpāthaṃ, bahu ābādho, pātu akāsi, na tu evātīdha –</paragraph>
    <paragraph nr="20">Vamodudantānaṃ.</paragraph>
    <paragraph>Okārukārānaṃ antabhūtānaṃ sare pare kvaci vakārādeso hoti. Ka kha ya tasaddādiokārassedaṃ gahaṇaṃ.</paragraph>
    <paragraph>Yāvatakvassa kāyo, tāvatakvassa byāmo, kvattho, atha khvassa, ahaṃ khvajja, yvāyaṃ, svassa, sveva, yatvādhikaraṇaṃ, anvaddhamāsaṃ, anvebhi, svāgataṃ, svākāro, dvākāro, cakkhvāpāthaṃ, bahvābādho, pātvākāsi, na tveva.</paragraph>
    <paragraph>Kvacīti kiṃ? Ko attho, atha kho aññatarā, yohaṃ, sohaṃ, cattārome, sāgataṃ, sādhāvuso, hotūti. Antaggahaṇaṃ kiṃ? Savanīyaṃ, viravanti.</paragraph>
    <paragraph>Paṭisanthāravutti  assa, sabbā vitti anubhuyyate, vi añjanaṃ, vi ākato, nadī āsanno itīdha maṇḍūkagatiyā ‘‘asarūpe’’ti vattate.</paragraph>
    <paragraph nr="21">Ivaṇṇo yaṃ navā.</paragraph>
    <paragraph>Pubbo ivaṇṇo asarūpe sare pare yakāraṃ pappoti navā. I eva vaṇṇo ivaṇṇo, navāsaddo kvacisaddapariyāyo.</paragraph>
    <paragraph>Paṭisanthāravutyassa, sabbā vityānubhuyyate, byañjanaṃ, byākato, nadyāsanno.</paragraph>
    <paragraph>Navāti kiṃ? Pañcahaṅgehi, tāni attani, gacchāmahaṃ, muttacāgī anuddhato. Asarūpeti kiṃ? Itihidaṃ, aggīva, atthīti.</paragraph>
    <paragraph>Ati antaṃ, ati odātā, pati ayo, pati āharati, pati eti, iti assa, iti etaṃ, itiādi itīdha ‘‘ivaṇṇo yaṃ navā’’ti yakārādese sampatte –</paragraph>
    <paragraph nr="22">Sabbo canti.</paragraph>
    <paragraph>Atipatiitīnaṃ tisaddassedaṃ gahaṇaṃ.</paragraph>
    <paragraph>Sabbo tiicceso saddo sare pare kvaci cakāraṃ pappoti. Tīti niddesato akatayakārassevāyaṃ vidhi, itarathā kvaciggahaṇassa ca ‘‘atissa cantassā’’tisuttassa ca niratthakatā siyā. ‘‘Paradvebhāvo ṭhāne’’ti dvittaṃ.</paragraph>
    <paragraph>Accantaṃ , accodātā, paccayo, paccāharati, pacceti, iccassa, iccetaṃ, iccādi.</paragraph>
    <paragraph>Kvacīti kiṃ? Itissa, iti ākaṅkhamānena.</paragraph>
    <paragraph>‘‘Te na vāivaṇṇe’’ti ito ‘‘na ivaṇṇe’’ti ca vattate.</paragraph>
    <paragraph nr="23">Atissa cantassa.</paragraph>
    <paragraph>Atiiccetassa antabhūtassa tisaddassa ivaṇṇe pare ‘‘sabbo caṃ tī’’ti vuttarūpaṃ na hoti. Atissāti atiupasaggānukaraṇametaṃ. Tenevettha vibhattilopābhāvo. Ettha ca antasaddo saddavidhinisedhappakaraṇato atisaddantabhūtaṃ tisaddameva vadati, na ivaṇṇanti daṭṭhabbaṃ, itarathā idaṃ suttameva niratthakaṃ siyā.</paragraph>
    <gatha type="1">‘‘Ivaṇṇo yaṃ navā’’tīdha, asarūpādhikārato;</gatha>
    <gatha type="last">Ivaṇṇassa sarūpasmiṃ, yādeso ca na sambhave.</gatha>
    <paragraph>Cakāro anuttasamuccayattho, tena itipatīnamantassa ca na hoti. Ati isigaṇo atīsigaṇo, evaṃ atīto, atīritaṃ, itīti, itīdaṃ, patīto.</paragraph>
    <paragraph>Abhi akkhānaṃ, abhi uggato, abhi okāso itīdha yakāre sampatte –</paragraph>
    <paragraph>‘‘Sare’’ti vattate.</paragraph>
    <paragraph nr="24">Abbho abhi.</paragraph>
    <paragraph>Abhiiccetassa sabbassa sare pare abbhādeso hoti.</paragraph>
    <gatha type="1">‘‘Abhī’’ti paṭhamantassa, vuttiyaṃ chaṭṭhiyojanaṃ;</gatha>
    <gatha type="last">Ādesāpekkhato vuttaṃ, ‘‘aṃmo’’tiādike viya.</gatha>
    <paragraph>Pubbassaralopo , abbhakkhānaṃ, abbhuggato, abbhokāso.</paragraph>
    <paragraph>Adhi agamā, adhi upagato, adhi ogāhetvā itīdha</paragraph>
    <paragraph nr="25">Ajjho adhi.</paragraph>
    <paragraph>Adhiiccetassa sabbassa sare pare ajjhādeso hoti. Ajjhagamā, ajjhupagato, ajjhogāhetvā.</paragraph>
    <paragraph>Abhi icchitaṃ, adhi īritaṃ itīdha</paragraph>
    <paragraph>‘‘Abbho abhi, ajjho adhī’’ti ca vattate.</paragraph>
    <paragraph nr="26">Te na vā ivaṇṇe.</paragraph>
    <paragraph>Te ca kho abhiadhiiccete upasaggā ivaṇṇe pare abbho ajjhoiti vuttarūpā na honti vā. Saralopaparanayanāni. Abhicchitaṃ, adhīritaṃ. Vāti kiṃ? Abbhīritaṃ, ajjhiṇamutto, ajjhiṭṭho.</paragraph>
    <paragraph>Ekamidha ahantīdha</paragraph>
    <paragraph nr="27">Do dhassa ca.</paragraph>
    <paragraph>Dhaiccetassa sare pare kvaci dakāro hoti. Ekasaddato parassa idhassa dhakārassevāyaṃ, saralopadīghā. Ekamidāhaṃ. Kvacīti kiṃ? Idheva.</paragraph>
    <paragraph>Casaddena kvaci sādhussa dhassa hakāro, yathā – sāhu dassanaṃ.</paragraph>
    <paragraph>Yathā eva tathā evātīdha</paragraph>
    <paragraph>‘‘Navā’’ti vattate, ‘‘saramhā’’ti ca.</paragraph>
    <paragraph nr="28">Evādissari pubbo ca rasso.</paragraph>
    <paragraph>Yathātathādvayaparassedaṃ gahaṇaṃ. Dīghasaramhā parassa evasaddādibhūtassa ekārassa rikāro hoti, pubbo ca saro rasso hoti navā. Yathariva, tathariva. Navāti kiṃ? Yatheva, tatheva.</paragraph>
    <paragraph>Ti antaṃ,ti addhaṃ, aggi agāre, sattamī atthe, pañcamī antaṃ, du aṅgikaṃ, bhikkhu āsane, puthu āsane, sayambhū āsane itīdha yavādesesu sampattesu –</paragraph>
    <paragraph>‘‘Saññā’’ti vattate.</paragraph>
    <paragraph nr="29">Ivaṇṇuvaṇṇā jhalā.</paragraph>
    <paragraph>Ivaṇṇauvaṇṇaiccete yathākkamaṃ jhalasaññā honti. Vaṇṇaggahaṇaṃ savaṇṇaggahaṇatthaṃ.</paragraph>
    <gatha type="1">Jhalasaññā pasaññāva, na liṅgantaṃva nissitā;</gatha>
    <gatha type="last">Ākhyāte liṅgamajjhe ca, dviliṅgante ca dassanā.</gatha>
    <paragraph nr="30">Jhalānamiyuvā sare vā.</paragraph>
    <paragraph>Jhalaiccetesaṃ iyauvaiccete ādesā honti vā sare pare, saralopo.</paragraph>
    <paragraph>Tiyantaṃ, tiyaddhaṃ, aggiyāgāre, sattamiyatthe, pañcamiyantaṃ, duvaṅgikaṃ, bhikkhuvāsane, puthuvāsane, sayambhuvāsane. Vāti kiṃ? Agyāgāre, sattamīatthe, bhikkhuāsane nisīdati.</paragraph>
    <paragraph>Go ajinaṃ, go eḷakaṃ itīdha</paragraph>
    <paragraph>‘‘Go, avo, samāse’’ti ca vattate.</paragraph>
    <paragraph nr="31">Osare ca.</paragraph>
    <paragraph>Goiccetassa okārassa sare pare avādeso hoti samāse. Gavājinaṃ, gaveḷakaṃ. Casaddaggahaṇena uvaṇṇassa uvaavādesā. Yathā – bhuvi, pasavo.</paragraph>
    <paragraph>Putha evātīdha</paragraph>
    <paragraph nr="32">Go sare puthassāgamo kvaci.</paragraph>
    <paragraph>Puthaiccetassa nipātassa ante kvaci gakārāgamo hoti sare pare. Āgacchatīti āgamo, asantuppatti āgamo. Ettha ca ‘‘sare’’ti nimittāsannavasena puthassa anteti labbhati. Puthageva, putha eva.</paragraph>
    <paragraph>Pā evātīdha</paragraph>
    <paragraph>‘‘Sare, go, āgamo, kvacī’’ti ca vattate.</paragraph>
    <paragraph nr="33">Pāssa canto rasso.</paragraph>
    <paragraph>Pāiccetassa ante sare pare kvaci gakārāgamo hoti, pāssa anto ca saro rasso hoti. Pageva vutyassa, pā eva.</paragraph>
    <paragraph>‘‘Vā, sare’’ti ca vattate.</paragraph>
    <paragraph nr="34">Yava ma da na ta ra lā cāgamā.</paragraph>
    <paragraph>Sare pare yakārādayo aṭṭha āgamā honti vā. Casaddena gakārāgamo ca, vavatthitavibhāsatthoyaṃ vāsaddo.</paragraph>
    <paragraph>Tattha yakārāgamo yathādibho ikārekārādīsu. Yathā idaṃ yathayidaṃ, byañjaneti adhikicca ‘‘rassa’’nti rassattaṃ, yathā idaṃ vā, yathā eva, yathāyeva, yatheva, evaṃ māyidaṃ, māyevaṃ, taṃyidaṃ, taṃyeva, nayidaṃ, nayimassa, nayimāni, navayime dhammā, buddhānaṃyeva, santiyeva, bodhiyāyeva, satiyeva, pathavīyeva, dhātuyeva, tesuyeva, soyeva, pāṭiyekkaṃ.</paragraph>
    <paragraph>Tathā sare vipariyādito ca. Vi añjanā viyañjanā, byañjanā vā, evaṃ viyākāsi, byākāsi. Pariantaṃ pariyantaṃ, evaṃ pariyādānaṃ, pariyuṭṭhānaṃ, pariyesati, pariyosānamiti niccaṃ. Ni āyogo niyāyogo. Idha na bhavati, parikkhato, upaparikkhati.</paragraph>
    <paragraph>Vakāro tisaddādito avaṇṇukāresu. Ti aṅgulaṃ tivaṅgulaṃ, evaṃ tivaṅgikaṃ, bhūvādayo, migī bhantā vudikkhati, pavuccati, pāguññavujutā.</paragraph>
    <paragraph>Makāro lahuppabhutito sare chandānurakkhaṇādimhi. Lahu essati lahumessati, evaṃ garumessati, idhamāhu, kena te idha mijjhati, bhadro kasāmiva, ākāse mabhipūjayi, ekamekassa, yena midhekacce, āsatimeva.</paragraph>
    <paragraph>Dakārouupasagga saki kenaci kiñci kismiñci koci sammā yāva tāva puna ya te’tattasādīhi. Uupasaggato niccaṃ, u aggo udaggo, evaṃ udayo, udapādi, udāhaṭaṃ, udito, udīritaṃ, udeti.</paragraph>
    <paragraph>Nipātato ca, saki eva sakideva, evaṃ sakadāgāmi, mahāvuttisuttena ikārassa akāro. Tathā kenacideva, kiñcideva, kismiñcideva, kocideva, sammā attho sammadattho, rassattaṃ. Evaṃ sammadakkhāto, sammadaññā vimuttānaṃ, sammadeva, yāvadatthaṃ, yāvadeva, tāvadeva, punadeva.</paragraph>
    <paragraph>Nāmato, yadatthaṃ, tadatthaṃ, yadantarā, tadantarā, tadaṅgavimutti, etadatthaṃ, attadatthaṃ, sadatthapasuto siyā. Yatetattasehi samāseyeva.</paragraph>
    <paragraph>Ādisaddena aññadatthaṃ, manasādaññā vimuttānaṃ, bahudeva rattiṃ, ahudeva bhayaṃ.</paragraph>
    <paragraph>Vāti kiṃ? Kenaci atthakāmena, sammā aññāya, yāvāhaṃ, tāvāhaṃ, punāparaṃ, attatthaṃ.</paragraph>
    <paragraph>Nakāro āyatādimhi. Ito āyati ito nāyati, ciraṃ nāyati.</paragraph>
    <paragraph>Takāro yasmā tasmā ajjādito ihaggādimhi. Yasmātiha, tasmātiha, ajjatagge.</paragraph>
    <paragraph>Rakāro ni dupātu puna dhī pāta caturādito. Ni antaraṃ nirantaraṃ, evaṃ nirālayo, nirindhano, nirīhakaṃ, niruttaro, nirojaṃ. Du atikkamo duratikkamo, durāgataṃ, duruttaṃ. Pāturahosi, pāturahesuṃ. Punarāgaccheyya, punaruttaṃ, punareva, punareti. Dhiratthu. Pātarāso.</paragraph>
    <paragraph>Catusaddādito, caturaṅgikaṃ, caturārakkhā, caturiddhipādapaṭilābho, caturoghanittharaṇatthaṃ. Bhatturatthe, vuttiresā, pathavīdhāturevesā.</paragraph>
    <paragraph>Tathā sarato ivevesu chandānurakkhaṇe. Nakkhattarājāriva tārakānaṃ, vijjurivabbhakūṭe, āraggeriva sāsapo, sāsaporiva āragge, usabhoriva, sabbhireva samāsetha.</paragraph>
    <paragraph>Vāti kiṃ? Dvādhiṭṭhitaṃ, pātvākāsi, punapi.</paragraph>
    <paragraph>Lakāro chasaṅkhyāhi. Laḷānamaviseso. Cha abhiññā chaḷabhiññā, chaḷaṅgaṃ, chaḷāsīti, chaḷaṃsā, saḷāyatanaṃ.</paragraph>
    <paragraph>Vāti kiṃ? Cha abhiññā.</paragraph>
    <centered>Iti sarasandhividhānaṃ niṭṭhitaṃ.</centered>
    <subhead>Itthiliṅga</subhead>
    <paragraph>Atha  itthiliṅgāni vuccante.</paragraph>
    <paragraph>Akāranto itthiliṅgasaddo appasiddho.</paragraph>
    <paragraph>Ākāranto itthiliṅgo kaññāsaddo. ‘‘Kañña’’iti ṭhite –</paragraph>
    <paragraph nr="176">Itthiyamato āppaccayo.</paragraph>
    <paragraph>Itthiyaṃ vattamānā akārantato liṅgamhā paro āppaccayo hoti.</paragraph>
    <gatha type="1">Pakatyatthajotakā itthi-ppaccayā syādayo viya;</gatha>
    <gatha type="last">Ṇādayo paccayatthassa, sakatthassāpi vācakā.</gatha>
    <paragraph>‘‘Saralopo’’tiādinā pubbassare lutte, paranayane ca kate ‘‘dhātuppaccayavibhattivajjitamatthavaṃ liṅga’’nti vuttattāva paccayantassāpi aliṅgattā vibhattuppattiyamasampattāyaṃ ‘‘taddhitasamāsakitakā nāmaṃ vā’tavetunādīsu cā’’ti ettha vaggahaṇena itthippaccayantassāpi nāmabyapadeso. Pure viya syādyuppatti, ‘‘sesato lopaṃ gasipī’’ti silopo. Sā kaññā.</paragraph>
    <paragraph>Bahuvacane ‘‘ālapane si gasañño’’ti ito ‘‘sañño’’, ‘‘te itthikhyā po’’ti ito ‘‘itthikhyā’’ti ca vattate.</paragraph>
    <paragraph nr="177">Ā gho.</paragraph>
    <paragraph>Liṅgassanto ākāro yadā itthikhyo, tadā ghasañño hotīti ghasaññāyaṃ ‘‘ghapato ca yonaṃ lopo’’ti  vikappena yolopo. Tā kaññā kaññāyo.</paragraph>
    <paragraph>Ālapane ‘‘sakhato gasse vā’’ti ito ‘‘gassā’’ti vattate.</paragraph>
    <paragraph nr="178">Ghate ca.</paragraph>
    <paragraph>Ghato parassa gassa ekāro hoti, saralopādi. Bhoti kaññe, bhotiyo kaññā kaññāyo.</paragraph>
    <paragraph>Aṃmhi saralopapakatibhāvā kaññaṃ, kaññā kaññāyo.</paragraph>
    <paragraph>Tatiyādīsu ‘‘āya catutthekavacanassa tū’’ti ito ‘‘āyo, ekavacanāna’’nti ca vattate.</paragraph>
    <paragraph nr="179">Ghato nādīnaṃ.</paragraph>
    <paragraph>Ghasaññato liṅgassākārā paresaṃ nādīnaṃ smiṃpariyantānaṃ ekavacanānaṃ vibhattigaṇānaṃ āyādeso hoti. Saralopaparanayanāni. Kaññāya, kaññāhi kaññābhi, kaññāya, kaññānaṃ, kaññāya, kaññāhi kaññābhi, kaññāya, kaññānaṃ.</paragraph>
    <paragraph>Smiṃmhi –</paragraph>
    <paragraph nr="180">Ghapato smiṃ yaṃ vā.</paragraph>
    <paragraph>Ghapato parassa smiṃvacanassa yaṃ hoti vā, aññatthāyādeso. Kaññāyaṃ kaññāya, kaññāsu.</paragraph>
    <paragraph>Evamaññepi –</paragraph>
    <gatha type="1">Saddhā medhā paññā vijjā, cintā mantā vīṇā taṇhā;</gatha>
    <gatha type="last">Icchā mucchā ejā māyā, mettā mattā sikkhā bhikkhā.</gatha>
    <gatha type="1">Jaṅghā  gīvā jivhā vācā,</gatha>
    <gatha type="2">Chāyā āsā gaṅgā nāvā;</gatha>
    <gatha type="3">Gāthā senā lekhā sālā,</gatha>
    <gatha type="last">Mālā velā pūjā khiḍḍā.</gatha>
    <gatha type="1">Pipāsā vedanā saññā, cetanā tasiṇā pajā;</gatha>
    <gatha type="last">Devatā vaṭṭakā godhā, balākā parisā sabhā.</gatha>
    <gatha type="1">Ūkāsephālikā laṅkā, salākā vālikā sikhā;</gatha>
    <gatha type="last">Visākhā visikhā sākhā, vacā vañjhā jaṭā ghaṭā.</gatha>
    <gatha type="1">Jeṭṭhā soṇḍā vitaṇḍā ca, karuṇā vanitā latā;</gatha>
    <gatha type="last">Kathā niddā sudhā rādhā, vāsanā siṃsapā papā.</gatha>
    <gatha type="1">Pabhā sīmā khamā jāyā,</gatha>
    <gatha type="2">Khattiyā sakkharā surā;</gatha>
    <gatha type="3">Dolā tulā silā līlā,</gatha>
    <gatha type="last">Lāle’lā mekhalā kalā.</gatha>
    <gatha type="1">Vaḷavā’lambusā mūsā, mañjūsā sulasā disā;</gatha>
    <gatha type="last">Nāsā juṇhā guhā īhā, lasikā vasudhādayo.</gatha>
    <paragraph>Ammādīnaṃ ālapaneva rūpabhedo. Ammā, ammā ammāyo.</paragraph>
    <paragraph>Gassa ‘‘ghate cā’’ti ekāre sampatte –</paragraph>
    <paragraph nr="181">Na ammādito.</paragraph>
    <paragraph>Ammā annāiccevamādito parassa gassa ālapanekavacanassa na ekārattaṃ hoti. ‘‘Ākāro vā’’ti rassattaṃ.</paragraph>
    <paragraph type="indent">Bhoti amma bhoti ammā, bhotiyo ammā ammāyo. Evaṃ annā, annā annāyo, bhoti anna bhoti annā, bhotiyo annā annāyo. Ambā , ambā ambāyo, bhoti amba bhoti ambā, bhotiyo ambā ambāyo iccādi.</paragraph>
    <centered>Ākārantaṃ.</centered>
    <gatha type="1">Ikāranto itthiliṅgo rattisaddo;</gatha>
    <gatha type="last">Tatheva syādyuppatti, silopo, ratti.</gatha>
    <paragraph>Bahuvacane ‘‘saññā, ivaṇṇuvaṇṇā’’ti ca vattate.</paragraph>
    <paragraph nr="182">Te itthikhyā po.</paragraph>
    <paragraph>Itthiyā ākhyā saññā itthikhyā, liṅgassantā te ivaṇṇuvaṇṇā yadā itthikhyā, tadā pasaññā hontīti pasaññāyaṃ ‘‘ghapato cā’’tiādinā yolopo, ‘‘yosu kata’’iccādinā dīgho. Rattī rattiyo ratyo vā, he ratti, he rattī he rattiyo.</paragraph>
    <gatha type="1">‘‘Aṃmo’’tiādinā niggahītaṃ, rattiṃ, rattī rattiyo;</gatha>
    <gatha type="last">Tatiyādīsu ‘‘ekavacanānaṃ, nādīna’’nti ca vattate.</gatha>
    <paragraph nr="183">Pato yā.</paragraph>
    <paragraph>Pasaññato ivaṇṇuvaṇṇehi paresaṃ nādīnamekavacanānaṃ vibhattigaṇānaṃ yāādeso hoti. Rattiyā, rattīhi rattībhi rattihi rattibhi, rattiyā, rattīnaṃ rattinaṃ.</paragraph>
    <paragraph>Pañcamiyaṃ –</paragraph>
    <paragraph nr="184">Amā pato smiṃsmānaṃ vā.</paragraph>
    <paragraph>Paiccetasmā paresaṃ smiṃ smāiccetesaṃ yathākkamaṃ aṃ āādesā honti vā. Vavatthitavibhāsatthoyaṃ vāsaddo , tena uvaṇṇantato na honti, ivaṇṇantatopi yathāpayogaṃ.</paragraph>
    <paragraph>‘‘Sare, yakāro’’ti ca vattate, sīhamaṇḍūkagatīhi yovacanekavacanaggahaṇañca.</paragraph>
    <paragraph nr="185">Pasaññassa ca.</paragraph>
    <paragraph>Pasaññassa ivaṇṇassa yovacanekavacanavibhattīnamādese sare pare yakāro hoti. Ettha ca yakārassevādhikārato pasaññaggahaṇena ivaṇṇova gayhati, caggahaṇaṃ ‘‘ratto’’tiādīsu nivattanatthaṃ. Ratyā rattiyā, rattīhi rattībhi rattihi rattibhi, rattiyā, rattīnaṃ rattinaṃ. Smiṃvacane amādesayakārādesā, ratyaṃ. ‘‘Ghapato smiṃ yaṃ vā’’ti yaṃādeso, rattiyaṃ.</paragraph>
    <paragraph>Aññattha ‘‘aṃ, smiṃ, vā’’ti ca vattate.</paragraph>
    <paragraph nr="186">Ādito o ca.</paragraph>
    <paragraph>Ādiiccetasmā smiṃvacanassa aṃ oādesā honti vā. Casaddena aññasmāpi ā aṃ oādesā. Ratyā rattiṃ ratto rattiyā, rattīsu rattisu.</paragraph>
    <paragraph>Evamaññānipi –</paragraph>
    <gatha type="1">Patti yutti vutti kitti, mutti titti khanti kanti;</gatha>
    <gatha type="last">Santi tanti siddhi suddhi, iddhi vuddhi buddhi bodhi.</gatha>
    <gatha type="1">Bhūmi jāti pīti sūti, nandi sandhi sāṇi koṭi;</gatha>
    <gatha type="2">Diṭṭhi vuḍḍhi tuṭṭhi yaṭṭhi, pāḷi āḷi nāḷi keḷi;</gatha>
    <gatha type="last">Sati mati gati cuti, dhiti yuvati vikati.</gatha>
    <paragraph>Rati ruci rasmi asani vasani osadhi aṅguli dhūli dundubhi doṇi aṭavi chavi ādīni ikārantanāmāni.</paragraph>
    <centered>Ikārantaṃ.</centered>
    <gatha type="1">Īkāranto  itthiliṅgo itthīsaddo;</gatha>
    <gatha type="last">‘‘Ittha’’itīdha ‘‘itthiyaṃ, paccayo’’ti ca vattate.</gatha>
    <paragraph nr="187">Nadādito vā ī.</paragraph>
    <paragraph>Nadādito vā anadādito vā itthiyaṃ vattamānā liṅgamhā īppaccayo hoti. Vāggahaṇamanadādisampiṇḍanatthaṃ, tena puthugavādito ca ī.</paragraph>
    <paragraph>Saralope ‘‘kvacāsavaṇṇaṃ lutte’’ti asavaṇṇe sampatte pakatibhāvo nāmabyapadeso, syādyuppatti. Itthī, itthī ‘‘agho rassa’’ntiādinā rassattaṃ, itthiyo. Sambodhane ‘‘jhalapā rassa’’nti rassattaṃ. Bhoti itthi, bhotiyo itthī itthiyo.</paragraph>
    <paragraph>Dutiyekavacane ‘‘ghapato smiṃ yaṃ vā’’ti ito ‘‘vā’’ti vattate.</paragraph>
    <paragraph nr="188">Aṃ yamīto pasaññato.</paragraph>
    <paragraph>Pasaññato īkārato parassa aṃvacanassa yaṃ hoti vā. Itthiyaṃ itthiṃ, itthī itthiyo, itthiyā, itthīhi itthībhi, itthiyā, itthīnaṃ, itthiyā, itthīhi itthībhi, itthiyā, itthīnaṃ, itthiyaṃ itthiyā, itthīsu.</paragraph>
    <paragraph>Evaṃ nadī, nadī. Yolopābhāve ‘‘tato yonamo tū’’ti ettha tusaddena yonamokāro ca, ‘‘pasaññassa cā’’ti īkārassa yakāro, ‘‘yavataṃ talana’’iccādinā dyassa jakāro, dvittaṃ. Najjo sandanti, nadiyo.</paragraph>
    <paragraph>Ettha  cevaṃ sijjhantānaṃ najjoādīnaṃ vuttiyaṃ ānattaggahaṇādinā nipphādanaṃ atraja sugatādīnaṃ viya nipphādanūpāyantaradassanatthanti daṭṭhabbaṃ.</paragraph>
    <paragraph>He nadi, he nadī he najjo he nadiyo, nadiyaṃ nadiṃ, nadī najjo nadiyo.</paragraph>
    <paragraph>Amādisutte ā patoti yogavibhāgena kvaci nāsānañcāttaṃ, tena na jaccā vasalo hoti, pathabyā ekarajjenāti ādi ca sijjhati, pure viya yakārajakārādesadvittāni.</paragraph>
    <paragraph type="indent">Najjā kataṃ nadiyā, nadīhi nadībhi, najjā nadiyā, nadīnaṃ, najjā nadiyā, nadīhi nadībhi, najjā nadiyā, nadīnaṃ, najjaṃ nadiyaṃ nadiyā, nadīsu.</paragraph>
    <paragraph>Aññepi –</paragraph>
    <gatha type="1">Mahī vetaraṇī vāpī, pāṭalī kadalī ghaṭī;</gatha>
    <gatha type="last">Nārī kumārī taruṇī, vāruṇī brāhmaṇī sakhī.</gatha>
    <gatha type="1">Gandhabbī kinnarī nāgī, devī yakkhī ajī migī;</gatha>
    <gatha type="last">Vānarī sūkarī sīhī, haṃsī kākī ca kukkuṭī –</gatha>
    <paragraph type="unindented">Iccādayo itthīsaddasamā.</paragraph>
    <paragraph>Tatheva mātulasaddato īppaccaye kate –</paragraph>
    <paragraph nr="189">Mātulādīnamānattamīkāre.</paragraph>
    <paragraph>Mātula ayyakavaruṇaiccevamādīnamanto ānattamāpajjate īkāre paccaye pare, antāpekkhāyaṃ chaṭṭhī, saralopādi. Mātulānī, evaṃ ayyakānī, varuṇānī, sesaṃ itthīsaddasamaṃ.</paragraph>
    <paragraph>Anadādīsu puthusaddato īppaccayo. ‘‘O sare cā’’ti ettha casaddena ukārassa avādeso. Puthavī, puthaviyo. Sasmā smiṃsu puthabyā puthaviyā, puthabyā puthaviyā, puthabyaṃ puthaviyaṃ puthaviyā iccādi.</paragraph>
    <paragraph>Gosaddato ‘‘nadādito vā ī’’ti īppaccayo. Mahāvuttinā vā ‘‘gāva se’’ti ettha gāvaiti yogavibhāgena vā okārassa āvādeso. Gāvī, gāvī gāviyo iccādi itthīsaddasamaṃ.</paragraph>
    <paragraph>‘‘Mānava’’itīdha ‘‘itthiyaṃ, vā, ī’’ti ca vattate.</paragraph>
    <paragraph nr="190">Ṇava ṇika ṇeyya ṇantuhi.</paragraph>
    <paragraph>Ṇava ṇika ṇeyya ṇantuppaccayantehi itthiyaṃ vattamānehi liṅgehi īppaccayo hoti. Vādhikāro katthaci nivattanattho, saralopādi. Mānavī, evaṃ nāvikī, venateyyī, gotamī.</paragraph>
    <paragraph>‘‘Guṇavantu ī’’itīdha ‘‘vā’’ti vattate.</paragraph>
    <paragraph nr="191">Ntussa tamīkāre.</paragraph>
    <paragraph>Sabbasseva ntuppaccayassa takāro hoti vā īkārappaccaye pare, aññattha saralopādi. Guṇavatī, guṇavatī guṇavatiyo, guṇavantī, guṇavantī guṇavantiyo iccādi itthīsaddasamaṃ.</paragraph>
    <paragraph>Evaṃ kulavatī, sīlavatī, yasavatī, rūpavatī, satimatī, gottamatī.</paragraph>
    <paragraph>Mahantasaddato ‘‘nadādito vā ī’’ti īppaccayo, ntubyapadeso vikappena takārādeso. Mahatī mahantī.</paragraph>
    <paragraph>‘‘Bhavanta ī’’itīdha ‘‘īkāre’’ti vattate.</paragraph>
    <paragraph nr="192">Bhavatobhoto.</paragraph>
    <paragraph>Sabbasseva bhavantasaddassa bhotādeso hoti īkāre itthigate pare. Sā bhotī, bhotī bhotiyo, he bhoti, he bhotī bhotiyo iccādi.</paragraph>
    <paragraph>‘‘Bhikkhu’’ itīdha ‘‘itthiya’’nti vattate ‘‘vā’’ti ca.</paragraph>
    <paragraph nr="193">Patibhikkhurājīkārantehi inī.</paragraph>
    <paragraph>Pati bhikkhu rāja iccetehi īkārantehi ca itthiyaṃ vattamānehi liṅgehi inīppaccayo hoti.</paragraph>
    <paragraph>‘‘Saralopo’mādesa’’iccādisutte tuggahaṇena kvaci pubbalopassa nisedhanato ‘‘vā paro asarūpā’’ti saralopo. Bhikkhunī, bhikkhunī bhikkhuniyo iccādi.</paragraph>
    <paragraph>Gahapatisaddato inī, ‘‘atta’’miti vattate.</paragraph>
    <paragraph nr="194">Patissinīmhi.</paragraph>
    <paragraph>Patisaddassa anto attamāpajjate inīppaccaye pare. Tatheva parasare lutte ‘‘pubbo cā’’ti dīgho, gahapatānī.</paragraph>
    <paragraph>Tatheva rājasaddato inī, saralopapakatibhāvā, rājinī. Īkārantesu daṇḍīsaddato inī, saralopādi, daṇḍinī, daṇḍinī daṇḍiniyo, evaṃ hatthinī, medhāvinī, tapassinī, piyabhāṇinī iccādi.</paragraph>
    <paragraph>‘‘Pokkharinī’’ itīdha ‘‘tesu vuddhī’’tiādinā ikāranakārānaṃ akāraṇakārādesā, pokkharaṇī, pokkharaṇī. ‘‘Tato yonamo tū’’ti sutte tuggahaṇena yonamokāro  ca, īkārassa yakāro, ‘‘yavata’’miccādisutte kāraggahaṇena ṇyassa ñakāro, dvittaṃ. Pokkharañño pokkharaṇiyo vā iccādi.</paragraph>
    <paragraph>Vādhikāro anuttasamuccayattho, tena vidū yakkhāditopi inī, paracittavidunī, saraloparassattāni, paracittavidunī paracittaviduniyo, yakkhinī yakkhiniyo, sīhinī sīhiniyo iccādi.</paragraph>
    <centered>Īkārantaṃ.</centered>
    <paragraph>Ukāranto itthiliṅgo yāgusaddo.</paragraph>
    <paragraph>Tassa rattisaddasseva rūpanayo. Amādesādiabhāvova viseso.</paragraph>
    <paragraph type="indent">Yāgu, yāgū yāguyo, he yāgu, he yāgū yāguyo, yāguṃ, yāgū yāguyo, yāguyā, yāgūhi yāgūbhi yāguhi yāgubhi, yāguyā, yāgūnaṃ yāgunaṃ, yāguyā, yāgūhi yāgūbhi yāguhi yāgubhi, yāguyā, yāgūnaṃ yāgunaṃ, yāguyaṃ yāguyā, yāgūsu yāgusu.</paragraph>
    <paragraph>Evaṃ dhātu dhenu kāsu daddu kacchu kaṇḍu rajju kareṇu piyaṅgu sassuādīni.</paragraph>
    <paragraph>Mātusaddassa bhedo. Tassa pitusaddasseva rūpanayo. ‘‘Āratta’’miti bhāvaniddesena ārādesābhāve ‘‘pato yā’’ti yādesova viseso.</paragraph>
    <paragraph type="indent">Mātā, mātaro, bhoti māta, bhoti mātā bhotiyo mātaro, mātaraṃ, mātare mātaro, mātarā mātuyā matyā, ‘‘tesu vuddhī’’tiādinā ukāralopo , rassattañca. Mātarehi mātarebhi mātūhi mātūbhi mātuhi mātubhi, mātu mātussa mātuyā, mātarānaṃ mātānaṃ mātūnaṃ mātunaṃ, mātarā mātuyā, mātarehi mātarebhi mātūhi mātūbhi, mātu mātussa mātuyā, mātarānaṃ mātānaṃ mātūnaṃ mātunaṃ, mātari, mātaresu mātūsu mātusu.</paragraph>
    <paragraph>Evaṃ dhītā, dhītaro, duhitā, duhitaro iccādi.</paragraph>
    <centered>Ukārantaṃ.</centered>
    <paragraph>Ūkāranto itthiliṅgo jambūsaddo.</paragraph>
    <paragraph>Jambū, jambū jambuyo, he jambu, he jambū jambuyo, jambuṃ, jambū jambuyo iccādi itthīsaddasamaṃ.</paragraph>
    <gatha type="1">Evaṃ vadhū ca sarabhū, sarabū sutanū camū;</gatha>
    <gatha type="last">Vāmūrū nāganāsūrū, samāni khalu jambuyā.</gatha>
    <centered>Ūkārantaṃ.</centered>
    <paragraph>Okāranto itthiliṅgo gosaddo.</paragraph>
    <paragraph>Tassa pulliṅgagosaddasseva rūpanayo.</paragraph>
    <gatha type="1">Kaññā ratti nadī itthī, mātulānī ca bhikkhunī;</gatha>
    <gatha type="last">Daṇḍinī yāgu mātā ca, jambū gotitthisaṅgaho.</gatha>
    <centered>Itthiliṅgaṃ niṭṭhitaṃ.</centered>
    <subhead>Napuṃsakaliṅga</subhead>
    <paragraph>Atha  napuṃsakaliṅgāni vuccante.</paragraph>
    <paragraph>Akāranto napuṃsakaliṅgo cittasaddo.</paragraph>
    <paragraph>Pure viya syādyuppatti, ‘‘citta si’’ itīdha –</paragraph>
    <paragraph>‘‘Napuṃsakehi, ato nicca’’nti ca vattate.</paragraph>
    <paragraph nr="195">Siṃ.</paragraph>
    <paragraph>Si, aṃiti dvipadamidaṃ. Akārantehi napuṃsakaliṅgehi parassa sivacanassa aṃ hoti niccaṃ. Saralopapakatibhāvādi, cittaṃ.</paragraph>
    <paragraph>Bahuvacane ‘‘yonaṃ ni napuṃsakehī’’ti vattate.</paragraph>
    <paragraph nr="196">Ato niccaṃ.</paragraph>
    <paragraph>Akārantehi napuṃsakaliṅgehi yonaṃ niccaṃ ni hoti. ‘‘Sabbayonīnamāe’’ti nissa vā ākāro. Aññattha ‘‘yosu kata’’iccādinā dīgho. Cittā cittāni.</paragraph>
    <gatha type="1">Yonaṃ nibhāve cāette, siddhepi avisesato;</gatha>
    <gatha type="last">‘‘Ato nicca’’nti ārambhā, āettaṃ kvacidevidha.</gatha>
    <paragraph>Ālapane galopo. He citta, he cittā cittāni, dutiyāyaṃ nissa vikappenekāro. Cittaṃ, citte cittāni. Sesaṃ purisasaddena samaṃ.</paragraph>
    <paragraph>Evamaññānipi –</paragraph>
    <gatha type="1">Puñña pāpa phala rūpa sādhanaṃ,</gatha>
    <gatha type="2">Sota ghāna sukha dukkha kāraṇaṃ;</gatha>
    <gatha type="3">Dāna sīla dhana jhāna locanaṃ,</gatha>
    <gatha type="last">Mūla kūla bala jālamaṅgalaṃ.</gatha>
    <gatha type="1">Naḷina  liṅga mukha’ṅga jala’mbujaṃ,</gatha>
    <gatha type="2">Pulina dhañña hirañña padā’mataṃ;</gatha>
    <gatha type="3">Paduma vaṇṇa susāna vanā’yudhaṃ,</gatha>
    <gatha type="last">Hadaya cīvara vattha kuli’ndriyaṃ.</gatha>
    <gatha type="1">Nayana vadana yāno’dāna sopāna pānaṃ,</gatha>
    <gatha type="2">Bhavana bhuvana lohā’lāta tuṇḍa’ṇḍa pīṭhaṃ;</gatha>
    <gatha type="3">Karaṇa maraṇa ñāṇā’rammaṇā’rañña tāṇaṃ,</gatha>
    <gatha type="last">Caraṇa nagara tīracchatta chiddo’dakāni –</gatha>
    <paragraph type="unindented">Iccādīni.</paragraph>
    <paragraph>Kammasaddassa tatiyekavacanādīsu rūpabhedo.</paragraph>
    <paragraph>Kammaṃ, kammā kammāni, he kamma, he kammā kammāni, kammaṃ, kamme kammāni.</paragraph>
    <paragraph>‘‘Vā, u, nāmhi, cā’’ti ca vattate.</paragraph>
    <paragraph nr="197">A kammantassa ca.</paragraph>
    <paragraph>Kammasaddantassa ukāra akārādesā honti vā nāmhi vibhattimhi. Antaggahaṇena thāmaddhādīnamantassapi uttaṃ. Casaddaggahaṇena yuva maghavānamantassa ā hoti kvaci nā suiccetesu. Kammunā kammanā kammena vā, kammehi kammebhi.</paragraph>
    <paragraph>Sasmāsu ‘‘u nāmhi cā’’ti ettha casaddena puma kammathāmantassa cukāro vā sasmāsūti uttaṃ. Kammuno kammassa, kammānaṃ, kammunā kammā kammamhā kammasmā, kammehi kammebhi, kammuno kammassa, kammānaṃ.</paragraph>
    <paragraph>Smiṃvacane ‘‘brahmato tu smiṃnī’’ti ettha tusaddena kvaci ni hoti. Kammani kamme kammamhi kammasmiṃ, kammesu.</paragraph>
    <paragraph>Evaṃ  thāmunā thāmena thāmasā vā, thāmuno thāmassa, thāmunā thāmā. Addhunā, addhuno iccādi purimasamaṃ.</paragraph>
    <paragraph>Guṇavantu si, ‘‘savibhattissa, ntussa, simhī’’ti ca vattate.</paragraph>
    <paragraph nr="198">Aṃ napuṃsake.</paragraph>
    <paragraph>Napuṃsake vattamānassa liṅgassa sambandhino ntuppaccayassa savibhattissa aṃ hoti simhi vibhattimhi. Guṇavaṃ cittaṃ.</paragraph>
    <paragraph>Yomhi ‘‘ntussanto yosu cā’’ti attaṃ, ikāro ca. Guṇavanti, guṇavantāni, sesaṃ ñeyyaṃ.</paragraph>
    <paragraph>Gacchanta si, ‘‘simhi gacchantādīnaṃ ntasaddo a’’miti aṃ. Gacchaṃ gacchantaṃ, gacchantā gacchantāni.</paragraph>
    <centered>Akārantaṃ.</centered>
    <paragraph>Ākāranto napuṃsakaliṅgo assaddhāsaddo.</paragraph>
    <paragraph>‘‘Assaddhā’’iti ṭhite –</paragraph>
    <paragraph>‘‘Samāsassā’’ti adhikicca ‘‘saro rasso napuṃsake’’ti samāsantassa rassattaṃ, samāsattā nāmabyapadeso, syādyuppatti. Sesaṃ cittasamaṃ.</paragraph>
    <paragraph>Assaddhaṃ kulaṃ, assaddhā assaddhāni kulāni iccādi.</paragraph>
    <paragraph>Tathā mukhanāsikāsaddo. Tassa dvandekattā sabbatthekavacanameva. Mukhanāsikaṃ, he mukhanāsika, mukhanāsikaṃ, mukhanāsikena iccādi.</paragraph>
    <centered>Ākārantaṃ.</centered>
    <paragraph>Ikāranto  napuṃsakaliṅgo aṭṭhisaddo.</paragraph>
    <paragraph>Syādyuppatti, silopo, aṭṭhi.</paragraph>
    <paragraph>‘‘Vā’’ti vattate.</paragraph>
    <paragraph nr="199">Yonaṃ ni napuṃsakehi.</paragraph>
    <paragraph>Napuṃsakaliṅgehi paresaṃ sabbesaṃ yonaṃ ni hoti vā.</paragraph>
    <paragraph>Aṭṭhīni, aññattha niccaṃ yolopo, dīgho ca, aṭṭhī, tathā he aṭṭhi, he aṭṭhī aṭṭhīni, aṭṭhiṃ, aṭṭhī aṭṭhīni, aṭṭhinā iccādi aggisaddasamaṃ.</paragraph>
    <paragraph>Evaṃ satthi dadhi vāri akkhi acchi acci iccādīni.</paragraph>
    <centered>Ikārantaṃ.</centered>
    <paragraph>Īkāranto napuṃsakaliṅgo sukhakārīsaddo.</paragraph>
    <paragraph>‘‘Sukhabhārī si’’ itīdha anapuṃsakattābhāvā sismimpi ‘‘agho rassa’’miccādinā rassattaṃ, silopo. Sukhakāri dānaṃ, sukhakārī sukhakārīni, he sukhakāri, he sukhakārī he sukhakārīni, sukhakārinaṃ sukhakāriṃ, sukhakārī sukhakārīni.</paragraph>
    <paragraph>Sesaṃ daṇḍīsaddasamaṃ. Evaṃ sīghayāyīādīni.</paragraph>
    <centered>Īkārantaṃ.</centered>
    <paragraph>Ukāranto napuṃsakaliṅgo āyusaddo. Tassa aṭṭhisaddasseva rūpanayo.</paragraph>
    <paragraph type="indent">Āyu, āyū āyūni, he āyu, he āyū he āyūni, āyuṃ, āyū āyūni, āyunā āyusāti  manogaṇādittā siddhaṃ. Āyūhi āyūbhi, āyuno āyussa, āyūnamiccādi.</paragraph>
    <paragraph>Evaṃ cakkhu vasu dhanu dāru tipu madhu hiṅgu siggu vatthu matthu jatu ambu assuādīni.</paragraph>
    <centered>Ukārantaṃ.</centered>
    <paragraph>Ūkāranto napuṃsakaliṅgo gotrabhūsaddo.</paragraph>
    <paragraph>Gotrabhū si, napuṃsakattā rassattaṃ, silopo. Gotrabhu cittaṃ, gotrabhū gotrabhūni, he gotrabhu, he gotrabhū he gotrabhūni, gotrabhuṃ, gotrabhū gotrabhūni, gotrabhunā iccādi pulliṅge abhibhūsaddasamaṃ.</paragraph>
    <paragraph>Evaṃ abhibhū sayambhū dhammaññūādīni.</paragraph>
    <centered>Ūkārantaṃ.</centered>
    <paragraph>Okāranto napuṃsakaliṅgo cittagosaddo.</paragraph>
    <paragraph>‘‘Cittā gāvo assa kulassā’’ti atthe bahubbīhisamāse kate ‘‘saro rasso napuṃsake’’ti okārassa ṭhānappayatanāsannattā rassattamukāro, syādyuppatti, silopo. Cittagu kulaṃ, cittagū cittagūni iccādi āyusaddasamaṃ.</paragraph>
    <centered>Okārantaṃ.</centered>
    <gatha type="1">Cittaṃ kammañca assaddha-mathaṭṭhi sukhakāri ca;</gatha>
    <gatha type="last">Āyu gotrabhū dhammaññū, cittagūti napuṃsake.</gatha>
    <centered>Napuṃsakaliṅgaṃ niṭṭhitaṃ.</centered>
    <subhead>Sabbanāma</subhead>
    <paragraph>Atha  sabbanāmāni vuccante.</paragraph>
    <paragraph>Sabba, katara, katama, ubhaya, itara, añña, aññatara, aññatama, pubba, para, apara, dakkhiṇa, uttara, adhara, ya, ta, eta, ima, amu, kiṃ, eka, ubha, dvi, ti, catu, tumha, amha iti sattavīsati sabbanāmāni, tāni sabbanāmattā tiliṅgāni.</paragraph>
    <paragraph>Tattha sabbasaddo niravasesattho, so yadā pulliṅgavisiṭṭhatthābhidhāyī, tadā rūpanayo. Pure viya syādyuppatti, ‘‘so’’ti sissa okāro, saralopaparanayanāni. Sabbo jano.</paragraph>
    <paragraph>Bahuvacane ‘‘sabba yo’’ itīdha ‘‘parasamaññā payoge’’ti sabbādīnaṃ sabbanāmasaññā.</paragraph>
    <paragraph>‘‘Yo’’ti vattate.</paragraph>
    <paragraph nr="200">Sabbanāmakārate paṭhamo.</paragraph>
    <paragraph>Sabbesaṃ itthipumanapuṃsakānaṃ nāmāni sabbanāmāni, tesaṃ sabbesaṃ sabbanāmasaññānaṃ liṅgānaṃ akārato paro paṭhamo yo ettamāpajjate. Sabbe purisā.</paragraph>
    <paragraph>Akāratoti kiṃ? Sabbā amū.</paragraph>
    <paragraph>He sabba sabbā, he sabbe, sabbaṃ, sabbe, sabbena, sabbehi sabbebhi.</paragraph>
    <paragraph>Catutthekavacane āyādese sampatte –</paragraph>
    <paragraph>‘‘Ato, ā e, smāsmiṃnaṃ, āya catutthekavacanassā’’ti ca vattate.</paragraph>
    <paragraph nr="201">Tayoneva ca sabbanāmehi.</paragraph>
    <paragraph>Akārantehi sabbanāmehi paresaṃ smā smiṃ iccetesaṃ, catutthekavacanassa ca ā e āyaiccete ādesā neva hontīti āyādesābhāvo. Caggahaṇaṃ katthaci paṭisedhanivattanatthaṃ, tena pubbādīhi smā smiṃnaṃ ā e ca honti. Sabbassa.</paragraph>
    <paragraph>‘‘Akāro, e’’ti ca vattate.</paragraph>
    <paragraph nr="202">Sabbanāmānaṃ naṃmhi ca.</paragraph>
    <paragraph>Sabbesaṃ sabbanāmānaṃ akāro ettamāpajjate naṃmhi vibhattimhi.</paragraph>
    <paragraph>‘‘Sabbanāmato’’ti ca vattate.</paragraph>
    <paragraph nr="203">Sabbato naṃ saṃsānaṃ.</paragraph>
    <paragraph>Sabbato sabbanāmato parassa naṃvacanassa saṃ sānaṃiccete ādesā honti.</paragraph>
    <paragraph type="indent">Sabbesaṃ sabbesānaṃ, sabbasmā sabbamhā, sabbehi sabbebhi, sabbassa, sabbesaṃ sabbesānaṃ, sabbasmiṃ sabbamhi, sabbesu.</paragraph>
    <paragraph>Itthiyaṃ ‘‘itthiyamato āppaccayo’’ti āppaccayo. Aññaṃ kaññāsaddasamaṃ aññatra sa naṃ smiṃvacanehi. Sabbā pajā, sabbā sabbāyo, he sabbe, he sabbā sabbāyo, sabbaṃ, sabbā sabbāyo, sabbāya, sabbāhi sabbābhi.</paragraph>
    <paragraph>Catutthekavacane ‘‘sabbanāmato vā’’, sabbato koti ito ‘‘sabbato’’ti ca vattate.</paragraph>
    <paragraph nr="204">Ghapatosmiṃsānaṃ saṃsā.</paragraph>
    <paragraph>Sabbato sabbanāmato ghapasaññato smiṃ saiccetesaṃ yathākkamaṃ saṃsāādesā honti vā.</paragraph>
    <paragraph>‘‘Saṃsāsvekavacanesu cā’’ti vattate.</paragraph>
    <paragraph nr="205">Gho rassaṃ.</paragraph>
    <paragraph>Ghasañño ākāro rassamāpajjate saṃsāsvekavacanesu vibhattādesesu paresu.</paragraph>
    <paragraph>‘‘Sāgamo’’ti vattate.</paragraph>
    <paragraph nr="206">Saṃsāsvekavacanesu ca.</paragraph>
    <paragraph>Saṃ sāiccetesu ekavacanaṭṭhānasambhūtesu vibhattādesesu paresu liṅgamhā sakārāgamo hoti.</paragraph>
    <paragraph>Sabbassā sabbāya, sabbāsaṃ sabbāsānaṃ, sabbāya, sabbāhi sabbābhi, sabbassā sabbāya, sabbāsaṃ sabbāsānaṃ.</paragraph>
    <paragraph>Smiṃmhi ‘‘sabbanāmato, ghapato’’ti ca vattate.</paragraph>
    <paragraph nr="207">Netāhi smimāyayā.</paragraph>
    <paragraph>Etehi sabbanāmehi ghapasaññehi parassa smiṃvacanassa neva āya yādesā hontīti āyābhāvo. Vādhikārato kvaci hoti dakkhiṇāya uttarāyāti ādi.</paragraph>
    <paragraph>Saṃyamādesā, sabbassaṃ sabbāyaṃ, sabbāsu.</paragraph>
    <paragraph>Napuṃsake sabbaṃ cittaṃ, sabbāni, he sabba, he sabbāni, sabbaṃ, sabbāni. Sesaṃ pulliṅge viya ñeyyaṃ.</paragraph>
    <paragraph>Evaṃ katarādīnaṃ aññatamasaddapariyantānaṃ tīsupi liṅgesu rūpanayo.</paragraph>
    <paragraph>Tattha katarakatamasaddā pucchanatthā.</paragraph>
    <paragraph>Ubhayasaddo dviavayavasamudāyavacano.</paragraph>
    <paragraph>Itarasaddo vuttappaṭiyogavacano.</paragraph>
    <paragraph>Aññasaddo adhikatāparavacano.</paragraph>
    <paragraph>Aññatara aññatamasaddā aniyamatthā.</paragraph>
    <paragraph>‘‘Yo, sabbanāmakārate paṭhamo’’ti ca vattate.</paragraph>
    <paragraph nr="208">Dvandaṭṭhā vā.</paragraph>
    <paragraph>Dvandasamāsaṭṭhā sabbanāmakārato paro paṭhamo yo ettamāpajjate vā. Kataro ca katamo cāti katarakatame, katarakatamā vā iccādi.</paragraph>
    <paragraph>Pubbādayo disādivavatthānavacanā.</paragraph>
    <paragraph>Pubbo kālo. Bahuvacane ‘‘dhātuliṅgehi parā paccayā’’ti ettha parāti niddesato pubbādīhi yovacanassa vikappenekāro.</paragraph>
    <paragraph type="indent">Pubbe pubbā, he pubba, he pubbe he pubbā, pubbaṃ, pubbe, pubbena, pubbehi pubbebhi, pubbassa, pubbesaṃ pubbesānaṃ. ‘‘Smāsmiṃnaṃ vā’’ti vikappenākārekārā. Pubbā pubbasmā pubbamhā, pubbehi pubbebhi, pubbassa, pubbesaṃ pubbesānaṃ, pubbe pubbasmiṃ pubbamhi, pubbesu.</paragraph>
    <paragraph>Itthiyaṃ pubbā disā, pubbā pubbāyo iccādi sabbāsaddasamaṃ.</paragraph>
    <paragraph>Napuṃsake  pubbaṃ ṭhānaṃ, pubbāni, he pubba, he pubbāni, pubbaṃ, pubbāni, sesaṃ pulliṅgasamaṃ. Evaṃ parāparadakkhiṇuttarādharasaddā.</paragraph>
    <paragraph>‘‘Sabbanāmato, dvandaṭṭhā’’ti ca vattate.</paragraph>
    <paragraph nr="209">Nāññaṃ sabbanāmikaṃ.</paragraph>
    <paragraph>Dvandaṭṭhā sabbanāmato parassa yovacanassa ṭhapetvā ettaṃ aññaṃ sabbanāmikaṃ kāriyaṃ na hotīti saṃsānamādesābhāvo. Pubbāparānaṃ, pubbuttarānaṃ adharuttarānaṃ, ‘‘nāññaṃ sabbanāmika’’nti vinādhikārena yogena tatiyāsamāsepi. Māsapubbāya, māsapubbānaṃ.</paragraph>
    <paragraph>‘‘Nāññaṃ sabbanāmika’’nti ca vattate.</paragraph>
    <paragraph nr="210">Bahubbīhimhi ca.</paragraph>
    <paragraph>Bahubbīhimhi ca samāse sabbanāmikavidhānaṃ nāññaṃ hoti. Piyapubbāya, piyapubbānaṃ, piyapubbe.</paragraph>
    <paragraph>Casaddaggahaṇena disatthasabbanāmānaṃ bahubbīhimhi sabbanāmikavidhānaṃva hoti.</paragraph>
    <paragraph>Dakkhiṇassā ca pubbassā ca yadantarāḷanti atthe bahubbīhi, dakkhiṇapubbassaṃ, dakkhiṇapubbassā, evaṃ uttarapubbassaṃ, uttarapubbassā iccādi.</paragraph>
    <paragraph>Yatetasaddādīnamālapane rūpaṃ na sambhavati. Yasaddo aniyamattho.</paragraph>
    <paragraph type="indent">Yo puriso, ye purisā, yaṃ, ye. Yā kaññā, yā yāyo, yaṃ, yā yāyo. Yaṃ cittaṃ, yāni, yaṃ, yāni. Sesaṃ sabbattha sabbasaddasamaṃ.</paragraph>
    <paragraph>Taeta ima amu kiṃiccete parammukha samīpa accantasamīpadūra pucchanatthavacanā.</paragraph>
    <paragraph>Tasaddassa bhedo. ‘‘Ta si’’ itīdha –</paragraph>
    <paragraph>‘‘Anapuṃsakassāyaṃ simhīti, sa’’miti ca vattate.</paragraph>
    <paragraph nr="211">Etatesaṃ to.</paragraph>
    <paragraph>Eta taiccetesaṃ anapuṃsakānaṃ takāro sakāramāpajjate simhi vibhattimhi. So puriso.</paragraph>
    <paragraph>Sabbanāmaggahaṇañca, ito taggahaṇañca vattate.</paragraph>
    <paragraph nr="212">Tassa vā nattaṃ sabbattha.</paragraph>
    <paragraph>Taiccetassa sabbanāmassa takārassa nattaṃ hoti vā sabbattha liṅgesu. Ne te, naṃ taṃ, ne te, nena tena, nehi nebhi tehi tebhi.</paragraph>
    <paragraph>‘‘Sabbassa, tassa vā sabbatthā’’ti ca vattate.</paragraph>
    <paragraph nr="213">Sasmāsmiṃsaṃsāsvattaṃ.</paragraph>
    <paragraph>Taiccetassa sabbanāmassa sabbasseva attaṃ hoti vā sa smā smiṃ saṃ sāiccetesu vacanesu sabbattha liṅgesu. Assa nassa tassa, nesaṃ tesaṃ nesānaṃ tesānaṃ.</paragraph>
    <paragraph>‘‘Smāhismiṃnaṃ mhābhimhi vā’’ti ito ‘‘smāsmiṃnaṃ, mhāmhī’’ti ca vattate.</paragraph>
    <paragraph nr="214">Na timehi katākārehi.</paragraph>
    <paragraph>Ta imaiccetehi katākārehi paresaṃ smāsmiṃnaṃ mhā mhiiccete ādesā na honti.</paragraph>
    <subhead>Pakatisandhividhāna</subhead>
    <paragraph>Atha  sarānameva sandhikāriye sampatte pakatibhāvo vuccate.</paragraph>
    <paragraph>‘‘Sarā, pakatī’’ti ca vattate.</paragraph>
    <paragraph nr="35">Sare kvaci.</paragraph>
    <paragraph>Sarā kho sare pare kvaci chandabhedāsukhuccāraṇaṭṭhāne, sandhicchārahitaṭṭhāne ca pakatirūpāni honti, na lopādesavikāramāpajjanteti attho.</paragraph>
    <paragraph>Tattha pakatiṭṭhānaṃ nāma ālapanantā anitismiṃ acchandānurakkhaṇe asamāse padantadīghā ca ikārukārā ca nāmapadantātītakriyādimhīti evamādi.</paragraph>
    <paragraph>Ālapanantesu tāva – katamā cānanda aniccasaññā, katamā cānanda ādīnavasaññā, sāriputta idhekacco, ehi sivika uṭṭhehi, upāsakā idhekacco, bhoti ayye, bhikkhu arogaṃ tava sīlaṃ, siñca bhikkhu imaṃ nāvaṃ, bhikkhave evaṃ vadāmi, pañcime gahapatayo ānisaṃsā iccevamādīsu pakatibhāvo, pubbassaralopayavādesādayo na honti.</paragraph>
    <paragraph>Kvaciggahaṇena itismiṃ chandānurakkhaṇe sandhi hoti, yathā – sakkā devīti, namo te buddha vīratthu.</paragraph>
    <paragraph>Sareti kiṃ? Sādhu mahārājāti, evaṃ kira bhikkhūti.</paragraph>
    <paragraph>Asamāse padantadīghesu – āyasmā ānando gāthā ajjhabhāsi, devā ābhassarā yathā, tevijjā iddhippattā  ca, bhagavā uṭṭhāyāsanā, bhagavā etadavoca, abhivādetvā ekamantaṃ aṭṭhāsi, gantvā olokento, bhūtavādī atthavādī, yaṃ itthī arahā assa, sāmāvatī āha, pāpakārī ubhayattha tappati, nadī ottharati, ye te bhikkhū appicchā, bhikkhū āmantesi, bhikkhūujjhāyiṃsu, bhikkhū evamāhaṃsu, imasmiṃ gāme ārakkhakā, sabbe ime, katame ekādasa, gambhīre odakantike, appamādo amatapadaṃ, saṅgho āgacchatu, ko imaṃ pathaviṃ viccessati, āloko udapādi, eko ekāya, cattāro oghā.</paragraph>
    <paragraph>Nipātesupi – are ahampi, sace imassa kāyassa, no abhikkamo, aho acchariyo, atho anto ca, atha kho āyasmā, atho oṭṭhavacittakā, tato āmantayī satthā.</paragraph>
    <paragraph>Kvaciggahaṇena akāra itīvevetthādīsu sandhipi. Yathā – āgatattha, āgatamhā, katamāssu cattāro, appassutāyaṃ puriso, itthīti, ca marīva, sabbeva, sveva, eseva nayo, parisuddhetthāyasmanto, nettha, taṃ kutettha labbhā, sacesa brāhmaṇa, tathūpamaṃ, yathāha.</paragraph>
    <paragraph>Asamāseti kiṃ? Jivhāyatanaṃ, avijjogho, itthindriyaṃ, abhibhāyatanaṃ, bhayatupaṭṭhānaṃ. Acchandānurakkhaṇeti  kiṃ? Saddhīdha vittaṃ purisassa seṭṭhaṃ, yo missaro.</paragraph>
    <paragraph>Nāmapadantaikārukāresu – gāthāhi ajjhabhāsi, pupphāni āhariṃsu, satthu adāsi.</paragraph>
    <paragraph>Kvacīti kiṃ? Manasākāsi.</paragraph>
    <paragraph nr="36">Sarā pakati byañjane.</paragraph>
    <paragraph>Sarā kho byañjane pare pakatirūpā hontīti yebhuyyena dīgharassalopehi vikārābhāvo. Yathā – accayo, paccayo, bhāsati vā karoti vā, vedanākkhandho, bhāgyavā, bhadro kasāmiva, dīyati, tuṇhībhūto, so dhammaṃ deseti.</paragraph>
    <centered>Iti pakatisandhividhānaṃ niṭṭhitaṃ.</centered>
    <subhead>Byañjanasandhividhāna</subhead>
    <paragraph>Atha byañjanasandhi vuccate.</paragraph>
    <paragraph>‘‘Byañjane’’ti adhikāro, ‘‘sarā, kvacī’’ti ca vattate.</paragraph>
    <paragraph nr="37">Dīghaṃ.</paragraph>
    <paragraph>Sarā kho byañjane pare kvaci dīghaṃ pappontīti suttasukhuccāraṇachandānurakkhaṇaṭṭhānesu dīgho.</paragraph>
    <paragraph>Tyassa pahīnā tyāssa pahīnā, svassa svāssa, madhuva maññati bālo madhuvā maññatī bālo, tathā evaṃ gāme munī  care, khantī paramaṃ tapo titikkhā, na maṅkū bhavissāmi, svākkhāto, yvāhaṃ, kāmato jāyatī soko, kāmato jāyatī bhayaṃ, sakko ujū ca suhujū ca, anūpaghāto, dūrakkhaṃ, dūramaṃ, sūrakkhaṃ, dūharatā.</paragraph>
    <paragraph>Kvacīti kiṃ? Tyajja, svassa, patiliyyati.</paragraph>
    <paragraph>Yiṭṭhaṃ vā hutaṃ vā loke, yadi vā sāvake, puggalā dhammadasā te, bhovādī nāma so hoti, yathābhāvī guṇena so itīdha –</paragraph>
    <paragraph>Pubbasmiṃyevādhikāre –</paragraph>
    <paragraph nr="38">Rassaṃ.</paragraph>
    <paragraph>Sarā kho byañjane pare kvaci rassaṃ pappontīti chandānurakkhaṇe, āgame, saṃyoge ca rassattaṃ.</paragraph>
    <paragraph>Chandānurakkhaṇe tāva yiṭṭhaṃva hutaṃva loke, yadiva sāvake, puggala dhammadasā te, bhovādi nāma so hoti, yathābhāvi guṇena so.</paragraph>
    <paragraph>Āgame yathayidaṃ, sammadakkhāto.</paragraph>
    <paragraph>Saṃyoge parākamo parakkamo, āsādo assādo, evaṃ taṇhakkhayo, jhānassa lābhimhi, vasimhi, thullaccayo.</paragraph>
    <paragraph>Kvacīti kiṃ? Māyidaṃ, manasā daññā vimuttānaṃ, yathākkamaṃ, ākhyātikaṃ, dīyyati, sūyyati.</paragraph>
    <paragraph>Eso kho byantiṃ kāhiti, so gacchaṃ na nivattati iccatra –</paragraph>
    <paragraph>Tasmiṃyevādhikāre –</paragraph>
    <paragraph nr="39">Lopañcatatrākāro.</paragraph>
    <paragraph>Sarā kho byañjane pare kvaci lopaṃ papponti, tatra lutte ṭhāne akārāgamo ca hoti. Etatasaddantokārassevāyaṃ lopo.</paragraph>
    <paragraph>Esa kho byantiṃ kāhiti, sa gacchaṃ na nivattati, evaṃ esa dhammo, esa pattosi, sa muni, sa sīlavā.</paragraph>
    <paragraph>Kvacīti kiṃ? Eso dhammo, so muni, so sīlavā.</paragraph>
    <paragraph>Casaddena etasaddantassa sarepi kvaci lopo. Yathā – esa attho, esa ābhogo, esa idāni.</paragraph>
    <paragraph>Vipariṇāmena ‘‘saramhā, byañjanassā’’ti ca vattate.</paragraph>
    <paragraph nr="40">Paradvebhāvo ṭhāne.</paragraph>
    <paragraph>Saramhā parassa byañjanassa dvebhāvo hoti ṭhāne. Dvinnaṃ bhāvo dvibhāvo, so eva dvebhāvo.</paragraph>
    <paragraph>Ettha ca ṭhānaṃ nāma rassākārato paraṃ pa pati paṭikamukusa kudha kī gaha juta ñāsi su sambhū sara sasādīnamādibyañjanānaṃ dvebhāvaṃ, tika taya tiṃsa vatādīnamādi ca, vatu vaṭudisādīnamantañca, u du ni-upasagga ta catu cha santasaddādesādiparañca, apadantā nākāradīghato yakārādi ca,</paragraph>
    <gatha type="1">Yavataṃ talanādīna-mādeso ca sayādinaṃ;</gatha>
    <gatha type="last">Saha dhātvantassādeso, sīsakāro tapādito.</gatha>
    <paragraph>Chandānurakkhaṇe ca – ghara jhe dhaṃsu bhamādīnamādi ca, rassākārato vaggānaṃ catutthadutiyā ca iccevamādi.</paragraph>
    <paragraph>Tattha pa pati paṭīsu tāva – idha pamādo idhappamādo, evaṃ appamādo, vippayutto, suppasanno, sammā padhānaṃ sammappadhānaṃ, rassattaṃ, appativattiyo, adhipatippaccayo, suppatiṭṭhito, appaṭipuggalo, vippaṭisāro, suppaṭipanno, suppaṭipatti.</paragraph>
    <paragraph>Kamādidhātūsu – pakkamo, paṭikkamo, hetukkamo, ākamati akkamati, evaṃ parakkamati, yathākkamaṃ.</paragraph>
    <paragraph>Pakkosati, paṭikkosati, anukkosati, ākosati, akkosati.</paragraph>
    <paragraph>Akkuddho, atikkodho.</paragraph>
    <paragraph>Dhanakkīto, vikkayo, anukkayo.</paragraph>
    <paragraph>Paggaho, viggaho, anuggaho, niggaho, candaggaho, diṭṭhiggāho.</paragraph>
    <paragraph>Pajjoto, vijjotati, ujjoto.</paragraph>
    <paragraph>Kataññū, viññū, paññāṇaṃ, viññāṇaṃ, anuññā, manuññā, samaññā.</paragraph>
    <paragraph>Avassayo, nissayo, samussayo.</paragraph>
    <paragraph>Appassuto, vissuto, bahussuto, āsavā assavā.</paragraph>
    <paragraph>Passambhanto, vissambhati.</paragraph>
    <paragraph>Aṭṭassaro, vissarati, anussarati.</paragraph>
    <paragraph>Passasanto, vissasanto, mahussasanto, āsāso assāso.</paragraph>
    <paragraph>Avissajjento, vissajjento, pariccajanto, upaddavo, upakkiliṭṭho, mittaddu, āyabbayo, udabbahi iccādi.</paragraph>
    <paragraph>Saramhāti  kiṃ? Sampayutto, sampatijāto, sampaṭicchannaṃ, saṅkamanto, saṅgaho.</paragraph>
    <paragraph>Ṭhāneti kiṃ? Mā ca pamādo, patigayhati, vacīpakopaṃ rakkheyya, ye pamattā yathā matā, manopakopaṃ rakkheyya, idha modati, pecca modati.</paragraph>
    <paragraph>Tikādīsu – kusalattikaṃ, pītittikaṃ, hetuttikaṃ, vedanāttikaṃ, lokattayaṃ, bodhittayaṃ, vatthuttayaṃ. Ekattiṃsa, dvattiṃsa, catuttiṃsa. Sīlabbataṃ, subbato, sappītiko, samannāgato, punappunaṃ iccādi.</paragraph>
    <paragraph>Vatu vaṭu disādīnamante yathā – vattati, vaṭṭati, dassanaṃ, phasso iccādi.</paragraph>
    <paragraph>U du ni upasaggādiparesu – ukaṃso ukkaṃso. Dukaraṃ dukkaraṃ, nikaṅkho nikkaṅkhe.</paragraph>
    <paragraph>Evaṃ uggataṃ, duccaritaṃ, nijjaṭaṃ, uññātaṃ, unnati, uttaro, dukkaro, niddaro, unnato, duppañño, dubbalo, nimmalo, uyyutto, dullabho, nibbatto, ussāho, dussaho, nissāro.</paragraph>
    <paragraph>Tathā takkaro, tajjo, tanninno, tappabhavo, tammayo.</paragraph>
    <paragraph>Catukkaṃ, catuddisaṃ, catuppādo, catubbidhaṃ, catussālaṃ.</paragraph>
    <paragraph>Chakkaṃ, channavuti, chappadikā, chabbassāni.</paragraph>
    <paragraph>Sakkāro, sakkato, saddiṭṭhi, sappuriso, mahabbalo.</paragraph>
    <paragraph>Ṭhāneti kiṃ? Nikāyo, nidānaṃ, nivāso, nivāto, tato, catuvīsati, chasaṭṭhi.</paragraph>
    <paragraph>Yakārādimhi – nīyyati, sūyyati, abhibhūyya, viceyya, vineyya, dheyyaṃ, neyyaṃ, seyyo, jeyyo, veyyākaraṇo.</paragraph>
    <paragraph>Ādisaddena etto, ettāvatā.</paragraph>
    <paragraph>Anākāraggahaṇaṃ kiṃ? Mālāya, dolāya, samādāya.</paragraph>
    <paragraph>Ṭhāneti kiṃ? Upanīyati, sūyati, toyaṃ.</paragraph>
    <paragraph>Yavatamādese – jāti andho, vipali āso, ani āyo, yadi evaṃ, api ekacce, api ekadā iccatra, ikārassa ‘‘ivaṇṇo yaṃ navā’’ti yakāre kate –</paragraph>
    <paragraph>‘‘Sabbassa so dāmhi vā’’ti ito maṇḍūkagatiyā vāti vattate.</paragraph>
    <paragraph nr="41">Yavataṃ talanadakārānaṃ byañjanāni calañajakārattaṃ.</paragraph>
    <paragraph>Yakāravantānaṃ talanadakārānaṃ saṃyogabyañjanāni yathākkamaṃ calañajakārattamāpajjante vā.</paragraph>
    <paragraph>Kāraggahaṇaṃ yavataṃ sakāra ka ca ṭa pavaggānaṃ sakārakacaṭapavaggādesatthaṃ, tathā yavataṃ ta dha ṇakārānaṃ cha jhañakārādesatthañca, tato yavatamādesassa anena dvibhāvo.</paragraph>
    <paragraph>Jaccandho, vipallāso, aññāyo, yajjevaṃ, appekacce appekadā.</paragraph>
    <paragraph>Vāti kiṃ? Paṭisanthāravutyassa, bālyaṃ, ālasyaṃ.</paragraph>
    <paragraph>Saramhāti kiṃ? Añāyo, ākāsānañcāyatanaṃ.</paragraph>
    <paragraph>Tapādito simhi – tapassī, yasassī.</paragraph>
    <paragraph>Chandānurakkhaṇe – nappajjahe vaṇṇabalaṃ purāṇaṃ, ujjugatesu seyyo, gacchanti suggatinti.</paragraph>
    <paragraph>Vaggacatutthadutiyesu pana tasmiṃyevādhikāre ‘‘paradvebhāvo ṭhāne’’ti ca vattate.</paragraph>
    <paragraph>Vaggacatutthadutiyānaṃ sadisavasena dvibhāve sampatte niyamatthamāha.</paragraph>
    <paragraph nr="42">Vagge ghosāghosānaṃ tatiyapaṭhamā.</paragraph>
    <paragraph>Saramhā parabhūtānaṃ vagge ghosāghosānaṃ byañjanānaṃ yathākkamaṃ vaggatatiya paṭhamakkharā dvibhāvaṃ gacchanti ṭhāneti ṭhānāsannavasena tabbagge tatiyapaṭhamāva honti.</paragraph>
    <paragraph>Ettha ca sampatte niyamattā ghosāghosaggahaṇena catutthadutiyāva adhippetā, itarathā aniṭṭhappasaṅgosiyā. Tena ‘‘kataññū, tannayo, tammayo’’tiādīsu vaggapañcamānaṃ satipi ghosatte tatiyappasaṅgona hoti, ṭhānādhikārato vā.</paragraph>
    <paragraph>Gharādīsu pa u du niādiparacatutthesu tāva – pagharati paggharati, evaṃ uggharati, ugghāṭeti, dugghoso, nigghoso, eseva cajjhānaphalo, paṭhamajjhānaṃ, abhijjhāyati, ujjhāyati, viddhaṃseti, uddhaṃsito, uddhāro, niddhāro, niddhano, niddhuto, vibbhanto, ubbhato, dubbhikkhaṃ, nibbhayaṃ, tabbhāvo, catuddhā, cabhubbhi, chaddhā, saddhammo, sabbhūto, mahaddhano, mahabbhayaṃ.</paragraph>
    <paragraph>Yavata mādesādīsu – bojjhaṅgā, āsabbhaṃ, bujjhitabbaṃ, bujjhati.</paragraph>
    <paragraph>Ṭhāneti  kiṃ? Sīlavantassa jhāyino, ye jhānappasutā dhīrā, nidhānaṃ, mahādhanaṃ.</paragraph>
    <paragraph>Rassākāratoparaṃ vaggadutiyesu – pañca khandhā pañcakkhandhā, evaṃrūpakkhandho, akkhamo, abhikkhaṇaṃ, avikkhepo, jātikkhettaṃ, dhātukkhobho, āyukkhayo. Setachattaṃ setacchattaṃ, evaṃ sabbacchannaṃ, vicchinnaṃ, bodhicchāyā, jambucchāyā, samucchedo. Tatra ṭhito tatraṭṭhito, evaṃ thalaṭṭhaṃ, jalaṭṭhaṃ, adhiṭṭhitaṃ, niṭṭhitaṃ, cattāriṭṭhānāni, garuṭṭhāniyo, samuṭṭhito, suppaṭṭhāno. Yasatthero, yattha, tattha, pattharati, vitthāro, abhitthuto, vitthambhito, anutthunaṃ, catuttho, kuttha. Papphoṭeti, mahapphalaṃ, nipphalaṃ, vipphāro, paripphuseyya, madhupphāṇitaṃ.</paragraph>
    <paragraph>Ākārato – ākhāto ākkhāto, evaṃ taṇhākkhayo, āṇākkhettaṃ, saññākkhandho, āchādayati, ācchādayati, evaṃ ācchindati, nāvāṭṭhaṃ, āttharati, āpphoṭeti.</paragraph>
    <paragraph>Saramhāti kiṃ? Saṅkhāro, taṅkhaṇe, sañchannaṃ, taṇṭhānaṃ, santhuto, tamphalaṃ.</paragraph>
    <paragraph>Ṭhāneti kiṃ? Pūvakhajjakaṃ, tassa chaviyādīni chinditvā, yathā ṭhitaṃ, kathaṃ, kammaphalaṃ.</paragraph>
    <paragraph>Nikamati, nipatti, nicayo, nicarati, nitaraṇaṃ iccatra – ‘‘do dhassa cā’’ti ettha caggahaṇassa bahulatthattā tena caggahaṇena yathāpayogaṃ bahudhā ādeso siyā.</paragraph>
    <paragraph>Yathā – ni upasaggato kamu pada ci cara tarānaṃ paṭhamassa vaggadutiyo iminā dvittaṃ, nikkhamati, nipphatti, nicchayo, niccharati, nittharaṇaṃ.</paragraph>
    <paragraph>Tathā bo vassa kuva diva siva vajādīnaṃ dvirūpassāti vakāradvayassa bakāradvayaṃ, yathā – kubbanto, evaṃ kubbāno, kubbanti, sadhātvantayādesassa dvittaṃ. Divati dibbati, evaṃ dibbanto, sibbati, sibbanto, pavajati pabbajati, pabbajanto, nivānaṃ nibbānaṃ, nibbuto, nibbindati, udabbayaṃ iccādi.</paragraph>
    <paragraph>Lo rassa pari taruṇādīnaṃ kvaci. Paripanno palipanno, evaṃ palibodho, pallaṅkaṃ, taruṇo taluno, mahāsālo, māluto, sukhumālo.</paragraph>
    <paragraph>Ṭo tassa dukkatādīnaṃ kvaci. Yathā – dukkataṃ dukkaṭaṃ, evaṃ sukaṭaṃ, pahaṭo, patthaṭo, uddhaṭo, visaṭo iccādi.</paragraph>
    <paragraph>Ko tassa niyatādīnaṃ kvaci. Niyato niyako.</paragraph>
    <paragraph>Yo jassa nijādissa vā, nijaṃputtaṃ niyaṃputtaṃ.</paragraph>
    <paragraph>Ko gassa kulūpagādīnaṃ, kulūpago kulūpako.</paragraph>
    <paragraph>Tathā ṇo nassa pa pariādito. Panidhānaṃ paṇidhānaṃ, evaṃ paṇipāto, paṇāmo, paṇītaṃ, pariṇato, pariṇāmo, ninnayo niṇṇayo, evaṃ uṇṇato, oṇato iccādi.</paragraph>
    <paragraph>Patiaggi, patihaññati itīdha –</paragraph>
    <paragraph nr="43">Kvaci paṭi patissa.</paragraph>
    <paragraph>Patiiccetassa upasaggassa sare vā byañjane vā pare kvaci paṭiādeso hoti pubbassaralopo. Paṭaggi, paṭihaññati.</paragraph>
    <paragraph>Kvacīti kiṃ? Paccattaṃ, patilīyati.</paragraph>
    <paragraph>Puthajano puthabhūtaṃ itīdha ‘‘anto’’ti vattate.</paragraph>
    <paragraph nr="44">Puthassubyañjane.</paragraph>
    <paragraph>Puthaiccetassa anto saro ukāro hoti byañjane pare, dvittaṃ. Puthujjano, puthubhūtaṃ.</paragraph>
    <paragraph>Byañjaneti kiṃ? Putha ayaṃ. ‘‘Puthassa a putha’’iti samāseneva siddhe puna antaggahaṇādhikārena kvaci aputhantassāpi uttaṃ sare.</paragraph>
    <paragraph>Mano aññaṃ manuññaṃ, evaṃ imaṃ evumaṃ, paralopo, iti evaṃ itvevaṃ, ukārassa vakāro.</paragraph>
    <paragraph>Avakāso, avanaddho, avavadati, avasānamitīdha –</paragraph>
    <paragraph>‘‘Kvaci byañjane’’ti ca vattate.</paragraph>
    <paragraph nr="45">O avassa.</paragraph>
    <paragraph>Avaiccetassa upasaggassa okāro hoti kvaci byañjane pare. Okāso, onaddho, ovadati, osānaṃ.</paragraph>
    <paragraph>Kvacīti kiṃ? Avasānaṃ, avasussatu.</paragraph>
    <paragraph>Byañjaneti kiṃ? Avayāgamanaṃ, avekkhati.</paragraph>
    <paragraph>Avagate sūriye, avagacchati, avagahetvā itīdha –</paragraph>
    <paragraph>‘‘Avasse’’ti vattate oggahaṇañca.</paragraph>
    <paragraph nr="46">Tabbiparītūpapade byañjane ca.</paragraph>
    <paragraph>Avasaddassa upapade tiṭṭhamānassa tassokārassa viparīto ca hoti byañjane pare.</paragraph>
    <paragraph>Tassa viparīto tabbiparīto, upoccāritaṃ padaṃ upapadaṃ, okāraviparītoti ukārassetaṃ adhivacanaṃ. Casaddo katthaci  nivattanattho, dvittaṃ. Uggate sūriye, uggacchati, uggahetvā.</paragraph>
    <paragraph>Atippakho tāva, parasataṃ, parasahassaṃ itīdha –</paragraph>
    <paragraph>‘‘Āgamo’’ti vattate.</paragraph>
    <paragraph nr="47">Kvaci o byañjane.</paragraph>
    <paragraph>Byañjane pare kvaci okārāgamo hotīti atippa parasaddehi okārāgamo ‘‘yavamada’’iccādisutte casaddena atippato gakārāgamo ca.</paragraph>
    <paragraph>Atippago kho tāva, parosataṃ, parosahassaṃ, ettha ‘‘sarā sare lopa’’nti pubbassaralopo.</paragraph>
    <paragraph>Manamayaṃ, ayamayaṃ itīdha ‘‘manogaṇādīna’’nti vattate.</paragraph>
    <paragraph nr="48">Etesamo lope.</paragraph>
    <paragraph>Etesaṃ manogaṇādīnamanto ottamāpajjate vibhattilope kate.</paragraph>
    <paragraph>Manomayaṃ, ayomayaṃ, evaṃ manoseṭṭhā, ayopatto, tapodhano, tamonudo, siroruho, tejokasiṇaṃ, rajojallaṃ, ahorattaṃ, rahogato.</paragraph>
    <paragraph>Ādisaddena āpodhātu, vāyodhātu.</paragraph>
    <paragraph>Sīhagatiyā vādhikārato idha na bhavati, manamattena manacchaṭṭhānaṃ, ayakapallaṃ, tamavinodano, manaāyatanaṃ.</paragraph>
    <centered>Iti byañjanasandhividhānaṃ niṭṭhitaṃ.</centered>
    <subhead>Niggahītasandhividhāna</subhead>
    <paragraph>Atha  niggahītasandhi vuccate.</paragraph>
    <paragraph>Taṇhaṃ karo, raṇaṃ jaho, saṃ ṭhito, jutiṃ dharo, saṃ mato itīdha ‘‘niggahīta’’nti adhikāro, ‘‘byañjane’’ti vattate.</paragraph>
    <paragraph nr="49">Vaggantaṃ vā vagge.</paragraph>
    <paragraph>Vaggabhūte byañjane pare niggahītaṃ kho vaggantaṃ vā pappotīti nimittānusvarānaṃ ṭhānāsannavasena tabbaggapañcamo hoti. Vavatthitavibhāsatthoyaṃ vāsaddo. Tena ‘‘taṇhaṅkaro, raṇañjaho, saṇṭhito, jutindharo, sammato’’tiādīsu niccaṃ.</paragraph>
    <paragraph>Taṅkaroti taṃ karoti, taṅkhaṇaṃ taṃkhaṇaṃ, saṅgaho saṃgaho, taṅghataṃ taṃ ghataṃ. Dhammañcare dhammaṃ care, tañchannaṃ taṃ channaṃ, tañjātaṃ taṃ jātaṃ, taññāṇaṃ taṃ ñāṇaṃ. Taṇṭhānaṃ taṃ ṭhānaṃ, taṇḍahati bhaṃ ḍahati. Tantanoti taṃ tanoti, tanthiraṃ taṃ thiraṃ, tandānaṃ taṃ dānaṃ, tandhanaṃ taṃ dhanaṃ, tanniccutaṃ taṃ niccutaṃ. Tampatto taṃ patto, tamphalaṃ taṃ phalaṃ, tesambodho tesaṃ bodho, sambhūto saṃbhūto, tammittaṃ taṃ mittaṃ. Kiṅkato kiṃ kato, dātuṅgato dātuṃ gatoti evamādīsu vikappena.</paragraph>
    <paragraph>Idha na bhavati, na taṃ kammaṃ kataṃ sādhu, saraṇaṃ gacchāmi.</paragraph>
    <paragraph>Sati copari vāggahaṇe vijjhantare vā idha vāggahaṇakaraṇamatthantaraviññāpanatthaṃ, tena niggahītassa saṃupasaggapumantassa le lakāro. Yathā – paṭisaṃlīno paṭisallīno, evaṃ paṭisallāṇo, sallakkhaṇā, sallekho, sallāpo, puṃliṅgaṃ pulliṅgaṃ.</paragraph>
    <paragraph>Paccattaṃ eva, taṃ eva, tañhi tassa, evañhi vo itīdha ‘‘vā’’ti adhikāro.</paragraph>
    <paragraph nr="50">Eheñaṃ.</paragraph>
    <paragraph>Ekārahakāre pare niggahītaṃ kho ñakāraṃ pappoti vā, ekāre ñādesassa dvibhāvo.</paragraph>
    <paragraph>Paccattaññevapaccattaṃ eva, taññeva taṃ eva, tañhi tassa tañhi tassa, evañhi vo evañhi vo.</paragraph>
    <paragraph>Vavatthitavibhāsattā vāsaddassa evahinipātato aññattha na hoti, yathā – evametaṃ, evaṃ hoti.</paragraph>
    <paragraph>Saṃyogo, saṃyojanaṃ, saṃyato, saṃyācikāya, yaṃ yadeva, ānantarikaṃ yamāhu itīdha ‘‘ña’’miti vattate.</paragraph>
    <paragraph nr="51">Sa ye ca.</paragraph>
    <paragraph>Niggahītaṃ kho yakāre pare saha yakārena ñakāraṃ pappoti vā, ñādesassa dvittaṃ.</paragraph>
    <paragraph>Saññogo saṃyogo, saññojanaṃ saṃyojanaṃ, saññato saṃyato, saññācikāya saṃyācikāya, yaññadeva yaṃ yadeva, ānantarikaññamāhu ānantarikaṃ yamāhu.</paragraph>
    <paragraph>Vāsaddassa vavatthitavibhāsattāva saṃpadantato ca sabbanāmayakāraparato ca niggahītā aññattha na hoti. Yathā – etaṃ yojanaṃ, taṃ yānaṃ, saraṇaṃ yanti.</paragraph>
    <paragraph>Ettha ca ‘‘saha ye cā’’ti vattabbe ‘‘sa ye cā’’ti vacanato suttantesu sukhuccāraṇatthamakkharalopopīti daṭṭhabbaṃ, tena paṭisaṅkhāya yoniso paṭisaṅkhā yoniso, sayaṃ abhiññāya sacchikatvā sayaṃ abhiññā sacchikatvā, pariyesanāya pariyesanātiādi sijjhati.</paragraph>
    <paragraph>Taṃ  ahaṃ brūmi, yaṃ āhu, dhanaṃ eva, kiṃ etaṃ, nindituṃ arahati, yaṃ aniccaṃ, taṃ anattā, etaṃ avoca, etaṃ eva iccatra –</paragraph>
    <paragraph nr="52">Madā sare.</paragraph>
    <paragraph>Niggahītassa kho sare pare makāradakārādesā honti vā. Ettha ca vāsaddādhikārassa vavatthitavibhāsattā dakāro yatetasaddato parasseva.</paragraph>
    <paragraph>Tamahaṃ brūmi, yamāhu, dhanameva, kimetaṃ, ninditumarahati, yadaniccaṃ, tadanattā, etadavoca, etadeva.</paragraph>
    <paragraph>Vāti kiṃ? Taṃ ahaṃ, etaṃ eva, akkocchi maṃ avadhi maṃ.</paragraph>
    <paragraph>Ettha ca madāti yogavibhāgena byañjanepi vā makāro. Tena ‘‘buddhama saraṇama gacchāmī’’tiādi sijjhati.</paragraph>
    <paragraph>Tāsaṃ ahaṃ santike, vidūnaṃ aggaṃ, tassa adāsiṃ ahaṃ itīdha ‘‘sare’’ti vattate.</paragraph>
    <paragraph nr="53">Kvaci lopaṃ.</paragraph>
    <paragraph>Niggahītaṃ kho sare pare lopaṃ pappoti kvaci chandānurakkhaṇe sukhuccāraṇaṭṭhāne. Pubbassaralopo, parassa asaṃyogantassa dīgho.</paragraph>
    <paragraph>Tāsāhaṃ santike, vidūnaggaṃ, tassa adāsāhaṃ, tathāgatāhaṃ, evāhaṃ, kyāhaṃ.</paragraph>
    <paragraph>Kvacīti kiṃ? Evamassa, kimahaṃ.</paragraph>
    <paragraph>Ariyasaccānaṃ dassanaṃ, etaṃ buddhānaṃ sāsanaṃ, saṃratto, saṃrāgo, saṃrambho, avisaṃhāro, ciraṃ pavāsiṃ, gantuṃ kāmo, gantuṃ mano itīdha ‘‘kvaci lopa’’nti vattate.</paragraph>
    <paragraph nr="54">Byañjaneca.</paragraph>
    <paragraph>Niggahītaṃ kho byañjane ca pare lopaṃ pappoti kvaci chandānurakkhaṇādimhi. Rakārahakāresu upasaggantassa dīgho.</paragraph>
    <paragraph>Ariyasaccāna dassanaṃ, etaṃ buddhāna sāsanaṃ, sāratto, sārāgo, sārambho, avisāhāro, cirappavāsiṃ, dvittaṃ, gantukāmo, gantumano.</paragraph>
    <paragraph>Kvacīti kiṃ? Etaṃ maṅgalamuttamaṃ.</paragraph>
    <paragraph>Kataṃ iti, kiṃ iti, abhinanduṃ iti, uttattaṃ iva, cakkaṃ iva, kaliṃ idāni, kiṃ idāni, tvaṃ asi, idaṃ api, uttariṃ api, dātuṃ api, sadisaṃ eva itīdha ‘‘niggahītamhā, lopa’’nti ca vattate.</paragraph>
    <paragraph nr="55">Paro vā saro.</paragraph>
    <paragraph>Niggahītamhā paro saro lopaṃ pappoti vā. Niggahītassa vaggantattaṃ.</paragraph>
    <paragraph>Katanti, kinti, abhinandunti, uttattaṃva, cakkaṃva, kalindāni, kindāni, tvaṃsi, idampi, uttarimpi, dātumpi, sadisaṃva.</paragraph>
    <paragraph>Vāti kiṃ? Kataṃ iti, kimiti, dātumapi, sāmaṃ eva.</paragraph>
    <paragraph>Ayampi vāsaddassa vavatthitavibhāsattā itīvīdānisīpevādito aññattha na hoti. Yathā – ahaṃ ettha, etaṃ ahosi.</paragraph>
    <paragraph>Evaṃ assa te āsavā, pupphaṃ assā uppajjati itīdha sare pare lutte vipariṇāmena ‘‘parasmiṃ, sare, lutte’’ti ca vattate.</paragraph>
    <paragraph nr="56">Byañjanoca visaññogo.</paragraph>
    <paragraph>Niggahītamhā parasmiṃ sare lutte byañjano saññogo ce, visaññogova hotīti saṃyogekadesassa purimabyañjanassa lopo.</paragraph>
    <paragraph>Dvinnaṃ byañjanānamekatra ṭhiti saññogo, idha pana saṃyujjatīti saññogo, purimo vaṇṇo, vigato saññogo assāti visaññogo, paro.</paragraph>
    <paragraph>Evaṃ sa te āsavā, pupphaṃsā uppajjati.</paragraph>
    <paragraph>Lutteti kiṃ? Evamassa.</paragraph>
    <paragraph>Casaddena tiṇṇaṃ byañjanānaṃ sarūpasaṃyogopi visaññogo hoti. Yathā – agyāgāraṃ, vutyassa.</paragraph>
    <paragraph>Cakkhu udapādi, ava siro, yāvacidha bhikkhave, aṇuthūlāni, ta sampayuttā ibhīdha ‘‘sare, āgamo, kvaci, byañjane’’ti ca vattate.</paragraph>
    <paragraph nr="57">Niggahitañca.</paragraph>
    <paragraph>Niggahītañca āgamo hoti sare vā byañjane vā kvaci sukhuccāraṇaṭṭhāne. Niggahītassa rassānugatattā rassatoyevāyaṃ.</paragraph>
    <paragraph>Cakkhuṃ udapādi, avaṃsiro, yāvañcidha bhikkhave, aṇuṃthūlāni, taṃsampayuttā, evaṃ taṅkhaṇe, taṃsabhāvo.</paragraph>
    <paragraph>Kvacīti kiṃ? Na hi etehi, idha ceva.</paragraph>
    <paragraph>Evaṃ vutte, taṃ sādhu, ekaṃ samayaṃ bhagavā, aggiṃva sanamaṃ itīdha lopādesakāriye sampatte yebhuyyena tadapavādatthamāha.</paragraph>
    <paragraph nr="58">Aṃbyañjane niggahītaṃ.</paragraph>
    <paragraph>Niggahītaṃ kho byañjane pare aṃiti hoti.</paragraph>
    <paragraph>Akāro uccāraṇattho, ‘‘saralopo’’tiādinā pubbassaralopo vā.</paragraph>
    <paragraph>Evaṃ vutte, taṃ sādhu, ekaṃ samayaṃ bhagavā, aggiṃva sandhamaṃ.</paragraph>
    <paragraph>Idha avuttavisesānampi vuttanayātidesatthamatidesamāha.</paragraph>
    <paragraph nr="59">Anupadiṭṭhānaṃ vuttayogato.</paragraph>
    <paragraph>Ye idha amhehi visesato na upadiṭṭhā upasagganipātādayo, tesaṃ vuttayogato vuttanayena sarasandhādīsu vuttanayānusārena rūpasiddhi veditabbā.</paragraph>
    <paragraph>Tena ‘‘do dhassa cā’’ti sutte casaddena pariyādīnaṃ rahanādivaṇṇassa vipariyayo yavādīhi, yathā – pariyudāhāsi payirudāhāsi, ariyassa ayirassa, bahvābādho bavhābādho, na abhineyya anabhineyya.</paragraph>
    <paragraph>‘‘Taṃ imināpi jānāthā’’ti ettha ‘‘paro vā saro’’ti sare lutte ‘‘tatrākāro’’ti yogavibhāgena akāro niggahītassa dakāro, tadamināpi jānātha iccādi.</paragraph>
    <centered>Iti niggahītasandhividhānaṃ niṭṭhitaṃ.</centered>
    <gatha type="1">Saññāvidhānaṃ sarasandhi sandhi,</gatha>
    <gatha type="2">Nisedhanaṃ byañjanasandhi sandhi;</gatha>
    <gatha type="3">Yo niggahītassa ca sandhikappe,</gatha>
    <gatha type="last">Sunicchayo sopi mayettha vutto.</gatha>
    <centered>Iti rūpasiddhiyaṃ sandhikaṇḍo</centered>
    <centered>Paṭhamo.</centered>
  </text>
</tree>
