<?xml version='1.0' encoding='UTF-8'?>
<tree text="6. &#x100;khy&#x101;taka&#x1E47;&#x1E0D;a" target="text">
  <text>
    <subhead>Bhūvādigaṇa</subhead>
    <subhead>Vibhattividhāna</subhead>
    <paragraph>Atha  ākhyātavibhattiyo kriyāvācīhi dhātūhi parā vuccante.</paragraph>
    <paragraph>Tattha kriyaṃ ācikkhatīti ākhyātaṃ, kriyāpadaṃ. Vuttañhi ‘‘kālakārakapurisaparidīpakaṃ kriyālakkhaṇamākhyātika’’nti. Tattha kāloti atītādayo, kārakamiti kammakattubhāvā, purisāti paṭhamamajjhimuttamā, kriyāti gamanapacanādiko dhātvattho, kriyālakkhaṇaṃ saññāṇaṃ etassāti kriyālakkhaṇaṃ, atiliṅgañca.</paragraph>
    <paragraph>Vuttampi cetaṃ –</paragraph>
    <gatha type="1">‘‘Yaṃ tikālaṃ tipurisaṃ, kriyāvāci tikārakaṃ;</gatha>
    <gatha type="last">Atiliṅgaṃ dvivacanaṃ, tadākhyātanti vuccatī’’ti.</gatha>
    <paragraph>Kālādivasena dhātvatthaṃ vibhajantīti vibhattiyo, tyādayo, tā pana vattamānā pañcamī sattamī parokkhāhiyyattanī ajjatanī bhavissantī kālātipatti cāti aṭṭhavidhā bhavanti.</paragraph>
    <paragraph>Kriyaṃ dhārentīti dhātavo, bhūvādayo, khādidhātuppaccayantā ca, te pana atthavasā dvidhā bhavanti sakammakā, akammakā cāti. Tatra sakammakā ye dhātavokammāpekkhaṃ kriyaṃ vadanti, yathā – kaṭaṃ karoti, gāmaṃ gacchati, odanaṃ pacatītiādayo, akammakā ye kammanirapekkhaṃ kriyaṃ vadanti, yathā – acchati, seti, tiṭṭhatītiādayo.</paragraph>
    <paragraph>Te  pana sattavidhā bhavanti vikaraṇappaccayabhedena, kathaṃ? Avikaraṇā bhūvādayo. Niggahītapubbakaavikaraṇā rudhādayo, yavikaraṇā divādayo, ṇuṇā uṇāvikaraṇā svādayo, nāppaṇhāvikaraṇā kiyādayo, oyiravikaraṇā tanādayo, sakatthe ṇe ṇayantā curādayoti.</paragraph>
    <paragraph>Tattha paṭhamaṃ avikaraṇesu bhūvādīsu dhātūsu paṭhamabhūtā akammakā bhūiccetasmā dhātuto tyādayo parā yojīyante.</paragraph>
    <paragraph>Bhūsattāyaṃ, ‘‘bhū’’iccayaṃ dhātu sattāyamatthe vattate, kriyāsāmaññabhūte bhavane vattateti attho.</paragraph>
    <paragraph>‘‘Bhū’’iti ṭhite –</paragraph>
    <paragraph nr="424">Bhūvādayo dhātavo.</paragraph>
    <paragraph>Bhūiccevamādayo ye kriyāvācino saddagaṇā, te dhātusaññā honti. Bhū ādi yesaṃ te bhūvādayo, atha vā bhūvā ādī pakārā yesaṃ te bhūvādayo.</paragraph>
    <gatha type="1">Bhūvādīsu vakāroyaṃ, ñeyyo āgamasandhijo;</gatha>
    <gatha type="last">Bhūvāppakārā vā dhātū, sakammākammakatthato.</gatha>
    <paragraph>‘‘Kvaci dhātū’’tiādito ‘‘kvacī’’ti vattate.</paragraph>
    <paragraph nr="425">Dhātussanto loponekassarassa.</paragraph>
    <paragraph>Anekassarassa dhātussa anto kvaci lopo hoti.</paragraph>
    <paragraph>Kvaciggahaṇaṃ ‘‘mahīyati samatho’’tiādīsu nivattanatthaṃ, iti anekassarattābhāvā idha dhātvantalopo na hoti.</paragraph>
    <paragraph>Tato  dhātvādhikāravihitānekappaccayappasaṅge ‘‘vatticchānupubbikā saddappaṭipattī’’ti katvā vattamānavacanicchāyaṃ –</paragraph>
    <paragraph nr="426">Vattamānā tianti, sitha, mima, teante, sevhe, emhe.</paragraph>
    <paragraph>Tyādayo dvādasa vattamānāsaññā hontīti tyādīnaṃ vattamānatthavisayattā vattamānāsaññā.</paragraph>
    <paragraph nr="427">Kāle.</paragraph>
    <paragraph>Ayamadhikāro.</paragraph>
    <paragraph>Ito paraṃ tyādivibhattividhāne sabbattha vattate.</paragraph>
    <paragraph nr="428">Vattamānā paccuppanne.</paragraph>
    <paragraph>Paccuppanne kāle gamyamāne vattamānāvibhatti hoti, kāloti cettha kriyā, karaṇaṃ kāro, rakārassa lakāro, kālo.</paragraph>
    <paragraph>Tasmā –</paragraph>
    <gatha type="1">Kriyāya gamyamānāya, vibhattīnaṃ vidhānato;</gatha>
    <gatha type="last">Dhātūheva bhavantīti, siddhaṃ tyādivibhattiyo.</gatha>
    <paragraph>Idha pana kālassa atītānāgatapaccuppannāṇattiparikappakālābhipattivasena chadhā bhinnattā ‘‘paccuppanne’’ti viseseti. Taṃ taṃ kāraṇaṃ paṭicca uppanno paccuppanno, paṭiladdhasabhāvo, na tāva atītoti attho.</paragraph>
    <gatha type="1">Paccuppannasamīpepi, tabbohārūpacārato;</gatha>
    <gatha type="last">Vattamānā atītepi, taṃkālavacanicchayāti.</gatha>
    <paragraph>Tasmiṃ paccuppanne vattamānāvibhattiṃ katvā, tassā ṭhānāniyame ‘‘dhātuliṅgehi parā paccayā’’ti paribhāsato dhātuto  paraṃ vattamānappaccaye katvā, tesamaniyamappasaṅgesati ‘‘vatticchānupubbikā saddappaṭipattī’’ti parassapadavacanicchāyaṃ –</paragraph>
    <paragraph nr="429">Atha pubbāni vibhattīnaṃ cha parassapadāni.</paragraph>
    <paragraph>Atha taddhitānantaraṃ vuccamānānaṃ sabbāsaṃ vattamānādīnaṃ aṭṭhavidhānaṃ vibhattīnaṃ yāni yāni pubbakāni cha padāni, tāni tāni atthato aṭṭhacattālīsamattāni parassapadasaññāni hontītiādimhi channaṃ parassapadasaññā, parassatthāni padāni parassapadāni, tabbāhullato tabbohāro.</paragraph>
    <paragraph>‘‘Dhātūhi ṇe ṇaya’’iccādito ‘‘dhātūhī’’ti vattamāne –</paragraph>
    <paragraph nr="430">Kattari parassapadaṃ.</paragraph>
    <paragraph>Kattarikārake abhidheyye sabbadhātūhi parassapadaṃ hotīti parassapadaṃ katvā, tassāpyaniyamappasaṅge vatticchāvasā –</paragraph>
    <paragraph>Vipariṇāmena ‘‘parassapadānaṃ, attanopadāna’’nti ca vattate.</paragraph>
    <paragraph nr="431">Dve dve paṭhamamajjhimuttamapurisā.</paragraph>
    <paragraph>Tāsaṃ vibhattīnaṃ parassapadāna’mattanopadānañca dve dve vacanāni yathākkamaṃ paṭhamamajjhimuttamapurisasaññāni honti. Taṃ yathā? Ti antiiti paṭhamapurisā, si thaiti majjhimapurisā, mi maiti uttamapurisā. Attanopadesupi te anteiti paṭhamapurisā, se vheiti majjhimapurisā, e mheiti uttamapurisā. Evaṃ sesāsu sattasu vibhattīsupi yojetabbanti . Evaṃ aṭṭhavibhattivasena channavutividhe ākhyātapade dvattiṃsa dvattiṃsa paṭhamamajjhimauttamapurisā hontīti vattamānaparassapadādimhi dvinnaṃ paṭhamapurisasaññā.</paragraph>
    <paragraph nr="432">Nāmamhi payujjamānepitulyādhikaraṇe paṭhamo.</paragraph>
    <paragraph>Tumhāmhasaddavajjite tulyādhikaraṇabhūte sādhakavācake nāmamhi payujjamānepi appayujjamānepi dhātūhi paṭhamapuriso hotīti paṭhamapurisaṃ katvā, tassāpyaniyamappasaṅge kriyāsādhakassa kattuno ekatte vattumicchite ‘‘ekamhi vattabbe ekavacana’’nti vattamānaparassapadapaṭhamapurisekavacanaṃ ti.</paragraph>
    <paragraph>‘‘Paro, paccayo, dhātū’’ti ca adhikāro, ‘‘yathā kattari cā’’ti ito ‘‘kattarī’’ti vikaraṇappaccayavidhāne sabbattha vattate.</paragraph>
    <paragraph nr="433">Bhūvādito a.</paragraph>
    <paragraph>Bhūiccevamādito dhātugaṇato paro apaccayo hoti kattari vihitesu vibhattippaccayesu paresu. Sabbadhātukamhiyevāyamissate.</paragraph>
    <paragraph>‘‘Asaṃyogantassa, vuddhī’’ti ca vattate.</paragraph>
    <paragraph nr="434">Aññesu ca.</paragraph>
    <paragraph>Kāritato aññesu paccayesu asaṃyogantānaṃ dhātūnaṃ vuddhi hoti. Caggahaṇena ṇuppaccayassāpi vuddhi hoti. Ettha ca ‘‘ghaṭādīnaṃ vā’’ti ito vāsaddo anuvattetabbo, so ca vavatthitavibhāsattho. Tena –</paragraph>
    <gatha type="1">Ivaṇṇuvaṇṇantānañca, lahūpantāna dhātunaṃ;</gatha>
    <gatha type="last">Ivaṇṇuvaṇṇānameva, vuddhi hoti parassa na.</gatha>
    <gatha type="1">Yuvaṇṇānampi  ya ṇu ṇā-nāniṭṭhādīsu vuddhi na;</gatha>
    <gatha type="last">Tudādissāvikaraṇe, na chetvādīsu vā siyā.</gatha>
    <paragraph>Tassāpyaniyamappasaṅge – ‘‘ayuvaṇṇānañcāyo vuddhī’’ti paribhāsato ūkārassokāro vuddhi.</paragraph>
    <paragraph>Vipariṇāmena ‘‘dhātūna’’nti vattate.</paragraph>
    <paragraph nr="435">O ava sare.</paragraph>
    <paragraph>Okārassa dhātvantassa sare pare avādeso hoti. ‘‘Saralopo mādesa’’iccādinā saralopādimhi kate ‘‘naye paraṃ yutte’’ti paranayanaṃ kātabbaṃ.</paragraph>
    <paragraph>So puriso sādhu bhavati, sā kaññā sādhu bhavati, taṃ cittaṃ sādhu bhavati.</paragraph>
    <paragraph>Ettha hi –</paragraph>
    <gatha type="1">Kattunobhihitattāva, ākhyātena na kattari;</gatha>
    <gatha type="last">Tatiyā paṭhamā hoti, liṅgatthaṃ panapekkhiya.</gatha>
    <paragraph>Satipi kriyāyekatte kattūnaṃ bahuttā ‘‘bahumhi vattabbe bahuvacana’’nti vattamānaparassapadapaṭhamapurisabahuvacanaṃ anti, pure viya appaccayavuddhiavādesā, saralopādi. Te purisā bhavanti, appayujjamānepi bhavati, bhavanti.</paragraph>
    <paragraph>‘‘Payujjamānepi, tulyādhikaraṇe’’ti ca vattate.</paragraph>
    <paragraph nr="436">Tumhe majjhimo.</paragraph>
    <paragraph>Tulyādhikaraṇabhūte tumhasadde payujjamānepi appayujjamānepi dhātūhi majjhimapuriso hotīti vattamānaparassapadamajjhimapurisekavacanaṃsi, sesaṃ purimasamaṃ. Tvaṃ bhavasi, tumhe bhavatha, appayujjamānepi bhavasi, bhavatha.</paragraph>
    <paragraph>Tulyādhikaraṇeti  kimatthaṃ? Tayā paccate odano.</paragraph>
    <paragraph>Tasmiṃyevādhikāre –</paragraph>
    <paragraph nr="437">Amhe uttamo.</paragraph>
    <paragraph>Tulyādhikaraṇabhūte amhasadde payujjamānepi appayujjamānepi dhātūhi uttamapuriso hotīti vattamānaparassapadauttamapurisekavacanaṃ mi, appaccayavuddhiavādesā.</paragraph>
    <paragraph nr="438">Akāro dīghaṃ himimesu.</paragraph>
    <paragraph>Akāro dīghamāpajjate himimaiccetāsu vibhattīsu. Ahaṃ bhavāmi, mayaṃ bhavāma. Bhavāmi, bhavāma.</paragraph>
    <paragraph>‘‘Vibhattīnaṃ, chā’’ti ca vattate.</paragraph>
    <paragraph nr="439">Parāṇyattanopadāni.</paragraph>
    <paragraph>Sabbāsaṃ vattamānānaṃ aṭṭhavidhānaṃ vibhattīnaṃ yāni yāni parāni cha padāni, tāni tāni attanopadasaññāni hontīti teādīnaṃ attanopadasaññā.</paragraph>
    <paragraph>‘‘Dhātūhi, attanopadānī’’ti ca vattate.</paragraph>
    <paragraph nr="440">Kattari ca.</paragraph>
    <paragraph>Kattari ca kārake abhidheyye dhātūhi attanopadāni honti. Caggahaṇaṃ katthaci nivattanatthaṃ, sesaṃ parassapade vuttanayeneva veditabbaṃ. Bhavate, bhavante, bhavase, bhavavhe, bhave, bhavāmhe.</paragraph>
    <paragraph>Paca pāke, dhātusaññāyaṃ dhātvantalopo, vuttanayeneva tyādyuppatti, ivaṇṇuvaṇṇānamabhāvā vuddhiabhāvovettha viseso. So devadatto odanaṃ pacati, pacanti, pacasi , pacatha, pacāmi, pacāma, so odanaṃ pacate, te pacante, tvaṃ pacase, tumhe pacavhe, ahaṃ pace, mayaṃ pacāmhe.</paragraph>
    <paragraph>Paṭhamapurisādīnamekajjhappavattippasaṅge paribhāsamāha –</paragraph>
    <paragraph nr="441">Sabbesamekābhidhāne paro puriso.</paragraph>
    <paragraph>Sabbesaṃ paṭhamamajjhimānaṃ, paṭhamuttamānaṃ, majjhimuttamānaṃ tiṇṇaṃ vā purisānaṃ ekatobhidhāne kātabbe paro puriso yojetabbo. Ekakālānamevābhidhāne cāyaṃ. So ca pacati, tvañca pacasīti pariyāyappasaṅge tumhe pacathāti bhavati. Evaṃ so ca pacati, ahañca pacāmīti mayaṃ pacāma, tathā tvañca pacasi, ahañca pacāmi, mayaṃ pacāma, so ca pacati, tvañca pacasi, ahañca pacāmi, mayaṃ pacāma. Evaṃ sabbattha yojetabbaṃ.</paragraph>
    <paragraph>Ekābhidhāneti kimatthaṃ? ‘‘So ca pacati, tvañca pacissasi, ahaṃ paciṃ’’ ettha bhinnakālattā ‘‘mayaṃ pacimhā’’ti na bhavati.</paragraph>
    <paragraph>Gamu sappa gatimhi, pure viya dhātusaññāyaṃ dhātvantalopo.</paragraph>
    <paragraph>Kattari tyādyuppatti.</paragraph>
    <paragraph nr="442">Gamissanto ccho vā sabbāsu.</paragraph>
    <paragraph>Gamuiccetassa dhātussanto makāro ccho hoti vā sabbāsu vibhattīsu, sabbaggahaṇena mānanta ya kāritappaccayesu ca. Vavatthitavibhāsatthoyaṃ vāsaddo. Tenāyaṃ –</paragraph>
    <gatha type="1">Vidhiṃ niccañca vāsaddo, māna’ntesu tu kattari;</gatha>
    <gatha type="last">Dīpetāniccamaññattha, parokkhāyamasantakaṃ.</gatha>
    <paragraph>Appaccayaparanayanāni , so puriso gāmaṃ gacchati, te gacchanti, ‘‘kvaci dhātū’’tiādinā garupubbarassato parassa paṭhamapurisabahuvacanassa re vā hoti, gacchare. Tvaṃ gacchasi, tumhe gacchatha. Ahaṃ gacchāmi, mayaṃ gacchāma.</paragraph>
    <paragraph>Cchādesābhāve ‘‘lopañcettamakāro’’ti appaccayassa ekāro. Gameti, gamenti, saralopo. Gamesi, gametha. Gamemi, gamema.</paragraph>
    <paragraph>Attanopadepi so gāmaṃ gacchate, gacchante, gacchare. Gacchase, gacchavhe. Gacche, gacchāmhe.</paragraph>
    <paragraph>‘‘Kuto nu tvaṃ āgacchasi, rājagahato āgacchāmī’’tiādīsu pana paccuppannasamīpe vattamānavacanaṃ.</paragraph>
    <paragraph>‘‘Vā’’ti vattate.</paragraph>
    <paragraph nr="443">Gamissa ghammaṃ.</paragraph>
    <paragraph>Gamuiccetassa dhātussa sabbassa ghammādeso hoti vā. Ghammati, ghammanti iccādi.</paragraph>
    <paragraph>Bhāvakammesu pana –</paragraph>
    <paragraph nr="444">Attanopadāni bhāve ca kammani.</paragraph>
    <paragraph>Bhāve ca kammani ca kārake abhidheyye attanopadāni honti, casaddena kammakattaripi. Bhavanaṃ bhāvo, so ca kārakantarena asaṃsaṭṭho kevalo bhavanalavanādiko dhātvattho. Karīyatīti kammaṃ. Akammakāpi dhātavo sopasaggā sakammakāpi bhavanti, tasmā kammani anupubbā bhūdhātuto vattamānattanopadapaṭhamapurisekavacanaṃ te.</paragraph>
    <paragraph>‘‘Dhātūhi  ṇe ṇaya’’iccādito ‘‘dhātūhī’’ti vattamāne –</paragraph>
    <paragraph nr="445">Bhāvakammesu yo.</paragraph>
    <paragraph>Sabbadhātūhi paro bhāvakammesu yappaccayo hoti. Attanopadavisayevāyamissate, ‘‘aññesu cā’’ti sutte anuvattitavāggahaṇena yappaccaye vuddhi na bhavati, anubhūyate sukhaṃ devadattena.</paragraph>
    <gatha type="1">Ākhyātena avuttattā, tatiyā hoti kattari;</gatha>
    <gatha type="last">Kammassābhihitattā na, dutiyā paṭhamāvidha.</gatha>
    <paragraph>Anubhūyante sampattiyo tayā. Anubhūyase tvaṃ devadattena, anubhūyavhe tumhe. Ahaṃ anubhūye tayā, mayaṃ anubhūyāmhe.</paragraph>
    <paragraph>‘‘Kvaci dhātu’’iccādito ‘‘kvacī’’ti vattamāne –</paragraph>
    <paragraph nr="446">Attanopadāni parassapadattaṃ.</paragraph>
    <paragraph>Attanopadāni kvaci parassapadattamāpajjante, akattariyevetaṃ. Yakārassa dvittaṃ, anubhūyyati mayā sukhaṃ, anubhūyyate vā, anubhūyyanti. Anubhūyyasi, anubhūyyatha. Anubhūyyāmi, anubhūyyāma. Dvittābhāve – anubhūyati, anubhūyanti.</paragraph>
    <paragraph>Kvacīti kiṃ? Anubhūyate.</paragraph>
    <paragraph>Bhāve adabbavuttino bhāvassekattā ekavacanameva, tañca paṭhamapurisasseva, bhūyate devadattena, devadattena sampati bhavananti attho.</paragraph>
    <paragraph>Pacadhātuto  kammani attanopade yappaccaye ca kate –</paragraph>
    <paragraph>Vipariṇāmena ‘‘yassā’’ti vattamāne –</paragraph>
    <paragraph nr="447">Tassa cavaggayakāravakārattaṃ sadhātvantassa.</paragraph>
    <paragraph>Tassa bhāvakammavisayassa yappaccayassa cavaggayakāravakārattaṃ hoti dhātvantena saha yathāsambhavaṃ. Ettha ca ‘‘ivaṇṇāgamo vā’’ti ito sīhagatiyā vāsaddo anuvattetabbo, so ca vavatthitavibhāsattho. Tena –</paragraph>
    <gatha type="1">Cavaggo ca ta vaggānaṃ, dhātvantānaṃ yavattanaṃ;</gatha>
    <gatha type="last">Ravānañca sayappacca-yānaṃ hoti yathākkamanti.</gatha>
    <paragraph>Dhātvantassa cavaggādittā cakāre kate ‘‘paradvebhāvo ṭhāne’’ti cakārassa dvittaṃ. Paccate odano devadattena, ‘‘kvaci dhātū’’tiādinā garupubbarassato parassa paṭhamapurisabahuvacanassa kvaci re hoti. Paccare, paccante. Paccase, paccavhe. Pacce, paccāmhe.</paragraph>
    <paragraph>Parassapadādese paccati, paccanti. Paccasi, paccatha. Paccāmi, paccāma. Tathā kammakattari paccate odano sayameva, paccante. Paccati, paccanti vā iccādi.</paragraph>
    <paragraph>Gamito kammani attanopade, yappaccaye ca kate –</paragraph>
    <paragraph>‘‘Dhātūhi, tasmiṃ, ye’’ti ca vattate.</paragraph>
    <paragraph nr="448">Ivaṇṇāgamo vā.</paragraph>
    <paragraph>Sabbehi dhātūhi tasmiṃ bhāvakammavisaye yappaccaye pare ivaṇṇāgamo hoti vāti īkārāgamo. Vavatthitavibhāsatthoyaṃ vāsaddo. Cchādeso, gacchīyate gāmo devadattena , gacchīyante. Gacchīyase, gacchīyavhe. Gacchīye, gacchīyāmhe.</paragraph>
    <paragraph>Cchādesābhāve –</paragraph>
    <paragraph>‘‘Dhātūhi, yo, vā’’ti ca vattate.</paragraph>
    <paragraph nr="449">Pubbarūpañca.</paragraph>
    <paragraph>Heṭṭhānuttehi parassevedaṃ, tena kaṭapavaggayakāralasanteheva dhātūhi paro yappaccayo pubbarūpamāpajjate vāti makārā parassa yakārassa makāro. Gammate, gamīyate, gammante, gamīyante. Gammase, gamīyase, gammavhe, gamīyavhe. Gamme, gamīye, gammāmhe, gamīyāmhe.</paragraph>
    <paragraph>Parassapadatte – gacchīyyati, gacchīyyanti. Gacchīyati, gacchīyanti vā. Gammati, gammanti. Gamīyati, gamīyanti. Ikārāgame gamiyyati, gamiyyanti. Tathā ghammīyati, ghammīyanti iccādi.</paragraph>
    <centered>Vattamānāvibhatti.</centered>
    <paragraph nr="450">Pañcamī tu antu, hi tha, mi ma, taṃ antaṃ, ssuvho, e āmase.</paragraph>
    <paragraph>Tvādayo dvādasa pañcamīsaññā honti.</paragraph>
    <paragraph nr="451">Āṇatyāsiṭṭhenuttakāle pañcamī.</paragraph>
    <paragraph>Āṇatyatthe ca āsīsatthe anuttakāle pañcamīvibhatti hoti.</paragraph>
    <paragraph>Satipi kālādhikāre puna kālaggahaṇena vidhinimantanājjhesanānumatipatthanāpattakālādīsu ca pañcamī. Āṇāpanamāṇatti, āsīsanamāsiṭṭho, so ca iṭṭhassa asampattassa  atthassa patthanaṃ, tasmiṃ āṇatyāsiṭṭhe. Anu samīpe uttakālo anuttakālo, paccuppannakāloti attho, na uttakāloti vā anuttakālo, tasmiṃ anuttakāle, kālamanāmasitvā hotīti attho.</paragraph>
    <paragraph>Tattha āsīsanatthe bhūdhātuto pañcamīparassapadapaṭhamapurisekavacanaṃ tu, appaccayavuddhiavādesā. So sukhī bhavatu, te sukhitā bhavantu.</paragraph>
    <paragraph>Vipariṇāmena ‘‘akārato’’ti vattate.</paragraph>
    <paragraph nr="452">Hilopaṃ vā.</paragraph>
    <paragraph>Akārato paro hivibhatti lopamāpajjate vā. Tvaṃ sukhī bhava, bhavāhi vā, himhi dīgho. Tumhe sukhitā bhavatha. Ahaṃ sukhī bhavāmi, mayaṃ sukhino bhavāma.</paragraph>
    <paragraph>Attanopade so sukhī bhavataṃ, te sukhitā bhavantaṃ. Tvaṃ sukhī bhavassu, tumhe sukhitā bhavavho. Ahaṃ sukhī bhave, mayaṃ sukhitā bhavāmase.</paragraph>
    <paragraph>Kammani anubhūyataṃ tayā, anubhūyantaṃ. Anubhūyassu, anubhūyavho. Anubhūye, anubhūyāmase. Parassapadatte anubhūyyatu, anubhūyyantu. Anubhūyatu, anubhūyantu vā, anubhūyyāhi iccādi. Bhāve bhūyataṃ.</paragraph>
    <paragraph>Āṇattiyaṃ kattari devadatto dāni odanaṃ pacatu, pacantu. Paca, pacāhi, pacatha. Pacāmi, pacāma. Pacataṃ, pacantaṃ. Pacassu, pacavho. Pace, pacāmase.</paragraph>
    <paragraph>Kammani yappaccayacavaggādi, paccataṃ odano devadattena, paccantaṃ. Paccassu, paccavho. Pacce, paccāmase. Parassapadatte paccatu, paccantu. Pacca, paccāhi, paccatha. Paccāmi, paccāma.</paragraph>
    <paragraph>Tathā  so gāmaṃ gacchatu, gacchantu. Gaccha, gacchāhi, gacchatha. Gacchāmi, gacchāma. Gametu, gamentu. Gama, gamāhi, gametha. Gamemi, gamema. Gacchataṃ, gacchantaṃ. Gacchassu, gacchavho. Gacche, gacchāmase. Ghammādese ghammatu, ghammantu iccādi.</paragraph>
    <paragraph>Kammani gacchīyataṃ, gacchīyatu, gamīyataṃ, gamīyatu, gammataṃ, gammatu iccādi.</paragraph>
    <paragraph>Vidhimhi idha pabbato hotu, ayaṃ pāsādo suvaṇṇamayo hotūtiādi.</paragraph>
    <paragraph>Nimantane adhivāsetu me bhante bhagavā bhojanaṃ, idha nisīdatu bhavaṃ.</paragraph>
    <paragraph>Ajjhesane desetu bhante bhagavā dhammaṃ.</paragraph>
    <paragraph>Anumatiyaṃ pucchatu bhavaṃ pañhaṃ, pavisatu bhavaṃ, ettha nisīdatu.</paragraph>
    <paragraph>Patthanā yācanā, dadāhi me gāmavarāni pañca, ekaṃ me nayanaṃ dehi.</paragraph>
    <paragraph>Pattakāle sampatto te kālo kaṭakaraṇe, kaṭaṃ karotu bhavaṃ iccādi.</paragraph>
    <centered>Pañcamīvibhatti.</centered>
    <paragraph nr="453">Sattamī eyya eyyuṃ, eyyāsi eyyātha, eyyāmieyyāma, etha eraṃ, etho eyyāvho, eyyaṃeyyāmhe.</paragraph>
    <paragraph>Eyyādayo dvādasa sattamīsaññā honti.</paragraph>
    <paragraph>‘‘Anuttakāle’’ti vattate.</paragraph>
    <paragraph nr="454">Anumatiparikappatthesusattamī.</paragraph>
    <paragraph>Anumatyatthe ca parikappatthe ca anuttakāle sattamīvibhatti hoti.</paragraph>
    <paragraph>Atthaggahaṇena vidhinimantanādīsu ca sattamī. Kattumicchato parassa anujānanaṃ anumati, parikappanaṃ parikappo, ‘‘yadi nāma bhaveyyā’’ti sallakkhaṇaṃ nirūpanaṃ, hetukriyāya sambhave phalakriyāya sambhavaparikappo ca.</paragraph>
    <paragraph>Tattha parikappe sattamīparassapadapaṭhamapurisekavacanaṃ eyya, appaccayavuddhādi purimasamaṃ, ‘‘kvaci dhātu vibhattī’’tiādinā eyya eyyāsi eyyāmi eyyaṃiccetesaṃ vikappena ekārādeso. So dāni kiṃ nu kho bhave, yadi so paṭhamavaye pabbajeyya, arahā bhaveyya, sace saṅkhārā niccā bhaveyyuṃ, na nirujjheyyuṃ. Yadi tvaṃ bhaveyyāsi, tumhe bhaveyyātha. Kathamahaṃ devo bhaveyyāmi, kiṃ nu kho mayaṃ bhaveyyāma. Tathā bhavetha, bhaveraṃ. Bhavetho, bhaveyyāvho.</paragraph>
    <paragraph>Patthane tu ahaṃ sukhī bhave, buddho bhaveyyaṃ, bhaveyyāmhe.</paragraph>
    <paragraph>Kammani sukhaṃ tayā anubhūyetha, anubhūyeraṃ. Anubhūyetho, anubhūyeyyāvho. Anubhūye, anubhūyeyyaṃ, anubhūyeyyāmhe. Parassapadatte anubhūyeyya, anubhūyeyyuṃ. Anubhūyeyyāsi iccādi. Bhāve bhūyetha.</paragraph>
    <paragraph type="indent">Vidhimhi so odanaṃ pace, paceyya, paceyyuṃ. Tvaṃ pace, paceyyāsi, tumhe paceyyātha. Ahaṃ pace, paceyyāmi, mayaṃ paceyyāma. Pacetha, paceraṃ. Pacetho, paceyyāvho. Pace, paceyyaṃ, paceyyāmhe.</paragraph>
    <paragraph type="indent">Kammani paccetha, pacceraṃ. Paccetho, pacceyyāvho. Pacce, pacceyyaṃ, pacceyyāmhe. Parassapadatte pacce, pacceyya, pacceyyuṃ. Pacceyyāsi iccādi.</paragraph>
    <paragraph type="indent">Anumatiyaṃ so gāmaṃ gacche, gaccheyya, ‘‘kvaci dhātū’’tiādinā eyyussa uṃ vā, gacchuṃ, gaccheyyuṃ. Tvaṃ gacche, gaccheyyāsi, gaccheyyātha. Gacche, gaccheyyāmi, gaccheyyāma. Game, gameyya, gamuṃ, gameyyuṃ. Game, gameyyāsi, gameyyātha. Game, gameyyāmi, gameyyāma. Gacchetha, gaccheraṃ. Gacchetho, gaccheyyāvho. Gacche, gaccheyyaṃ, gaccheyyāmhe. Gametha, gameraṃ iccādi.</paragraph>
    <paragraph type="indent">Kammani gacchīyetha, gamīyetha, gacchīyeraṃ, gamīyeraṃ iccādi. Parassapadatte gacchīyeyya, gamīyeyya, gammeyya, gammeyyuṃ iccādi. Tathā ghamme, ghammeyya, ghammeyyuṃ iccādi.</paragraph>
    <centered>Sattamīvibhatti.</centered>
    <centered>Paccuppannāṇattiparikappakālikavibhattinayo.</centered>
    <paragraph nr="455">Hiyyattanī āū, ottha, aṃmhā, tthatthuṃ, sevhaṃ, iṃmhase.</paragraph>
    <paragraph>Āādayo dvādasa hiyyattanīsaññā honti.</paragraph>
    <paragraph>‘‘Appaccakkhe, atīte’’ti ca vattate.</paragraph>
    <paragraph nr="456">Hiyyopabhuti paccakkhe hiyyattanī.</paragraph>
    <paragraph>Hiyyopabhuti atīte kāle paccakkhe vā appaccakkhe vā hiyyattanīvibhatti hotīti hiyyattanīparassapadapaṭhamapurisekavacanaṃ ā.</paragraph>
    <paragraph>‘‘Kvaci dhātu’’iccādito ‘‘kvaci, dhātūna’’nti ca vattate.</paragraph>
    <paragraph nr="457">Akārāgamohiyyattanī ajjatanīkālātipattīsu.</paragraph>
    <paragraph>Kvaci dhātūnamādimhi akārāgamo hoti hiyyattanīajjatanīkālātipattiiccetāsu tīsu vibhattīsu. Kathamayamakārāgamo dhātvādimhīti ce?</paragraph>
    <gatha type="1">Satissarepi dhātvante, punakārāgamassidha;</gatha>
    <gatha type="last">Niratthattā payogānu rodhā dhātvādito ayaṃ.</gatha>
    <paragraph>Appaccayavuddhiavādesasaralopādi vuttanayameva.</paragraph>
    <paragraph type="indent">Abhavā, abhavū. Abhavo, ‘‘kvaci dhātū’’tiādinā okārassa aādeso vā, abhava, abhavattha. Abhavaṃ, abhavamhā. Abhavattha, abhavatthuṃ. Abhavase, abhavavhaṃ. Abhaviṃ, abhavamhase.</paragraph>
    <paragraph type="indent">Kammani yappaccayo, tayā sukhamanvabhūyattha, akārāgamābhāve anubhūyattha, ‘‘kvaci dhātū’’tiādinā tthassa thādeso, anvabhūyatha, anubhūyatha, anvabhūyatthuṃ, anubhūyatthuṃ. Anvabhūyase, anubhūyase, anvabhūyavhaṃ, anubhūyavhaṃ. Anvabhūyiṃ, anubhūyiṃ, anvabhūyamhase, anubhūyamhase. Parassapadatte anvabhūyā, anubhūyā iccādi. Bhāve anvabhūyattha.</paragraph>
    <paragraph type="indent">Tathā so odanaṃ apacā, pacā, apacū, pacū. Apaco, paco, apacattha, pacattha. Apacaṃ, pacaṃ, apacamhā, pacamhā. Apacattha, pacattha, apacatthu, pacatthuṃ. Apacase, pacase, apacavhaṃ, pacavhaṃ. Apaciṃ, paciṃ, apacamhase, pacamhase.</paragraph>
    <paragraph type="indent">Kammani apaccatha, apaccattha, apaccatthuṃ. Apaccase, apaccavhaṃ. Apacciṃ, apaccamhase. Apaccā, apaccū iccādi.</paragraph>
    <paragraph type="indent">Tathā agacchā, agacchū. Agaccho, agaccha, agacchattha. Agacchaṃ, agacchamhā. Agacchattha, agacchatthuṃ. Agacchase, agacchavhaṃ. Agacchiṃ, agacchamhase. Agamā, agamū. Agamo, agama, agamattha. Agamaṃ, agamamhā. Agamattha, agamatthuṃ. Agamase, agamavhaṃ. Agamiṃ, agamamhase.</paragraph>
    <paragraph type="indent">Kammani agacchīyattha, gacchīyattha, agamīyattha, gamīyattha, agacchīyatthuṃ, gacchīyatthuṃ, agamīyatthuṃ, gamīyatthuṃ iccādi. Tathā aghammā, aghammū iccādi.</paragraph>
    <centered>Hiyyattanīvibhatti.</centered>
    <paragraph nr="458">Hiyyattanī sattamī pañcamī vattamānā sabbadhātukaṃ.</paragraph>
    <paragraph>Hiyyattanādayo catasso vibhattiyo sabbadhātukasaññā hontīti hiyyattanādīnaṃ sabbadhātukasaññattā ‘‘ikārāgamo asabbadhātukamhī’’ti vutto ikārāgamo na bhavati.</paragraph>
    <centered>Sabbadhātukaṃ.</centered>
    <paragraph nr="459">Parokkhā a u, e ttha, aṃ mha, ttha re, tho vho, iṃmhe.</paragraph>
    <paragraph>Aādayo dvādasa parokkhāsaññā honti. Akkhānaṃ indriyānaṃ paraṃ parokkhā, taddīpakattā ayaṃ vibhatti parokkhāti vuccati.</paragraph>
    <paragraph nr="460">Apaccakkheparokkhātīte.</paragraph>
    <paragraph>Apaccakkhe vattuno indriyāvisayabhūte atīte kāle parokkhāvibhatti hoti. Atikkamma itoti atīto, hutvā atikkantoti attho.</paragraph>
    <paragraph>Heṭṭhā vuttanayena parokkhāparassapadapaṭhamapurisekavacanaṃ a. ‘‘Bhū a’’itīdha –</paragraph>
    <paragraph>Vipariṇāmena ‘‘dhātūna’’nti vattate.</paragraph>
    <paragraph nr="461">Kvacādivaṇṇānamekassarānaṃ dvebhāvo.</paragraph>
    <paragraph>Dhātūnamādibhūtānaṃ vaṇṇānamekassarānaṃ kvaci dvebhāvo hoti. Vavatthitavibhāsatthoyaṃ kvacisaddo, tena –</paragraph>
    <gatha type="1">Kha cha sesu parokkhāyaṃ, dvebhāvo sabbadhātunaṃ;</gatha>
    <gatha type="last">Appaccaye juhotyādi-ssapi kiccādike kvaci.</gatha>
    <paragraph>‘‘Bhū bhū a’’itīdha –</paragraph>
    <paragraph nr="462">Pubbobbhāso.</paragraph>
    <paragraph>Dvebhūtassa dhātussa yo pubbo avayavo, so abbhāsasañño hotīti abbhāsasaññā.</paragraph>
    <paragraph>Abbhāsaggahaṇamanuvattate.</paragraph>
    <paragraph nr="463">Antassivaṇṇākāro vā.</paragraph>
    <paragraph>Abbhāsassa antassa ivaṇṇo hoti vā, akāro ca. Vavatthitavibhāsatthoyaṃ vāsaddo. Tena –</paragraph>
    <gatha type="1">Kha  cha sesu avaṇṇassa,</gatha>
    <gatha type="2">Ikāro sagupussa ī;</gatha>
    <gatha type="3">Vāssa bhūssa parokkhāyaṃ,</gatha>
    <gatha type="last">Akāro nāparassimeti.</gatha>
    <paragraph>Ūkārassa akāro.</paragraph>
    <paragraph nr="464">Dutiyacatutthānaṃ paṭhamatatiyā.</paragraph>
    <paragraph>Abbhāsagatānaṃ dutiyacatutthānaṃ vaggabyañjanānaṃ yathākkamaṃ paṭhamatatiyā hontīti bhakārassa bakāro.</paragraph>
    <paragraph nr="465">Brūbhūnamāhabhūvā parokkhāyaṃ.</paragraph>
    <paragraph>Brūbhūiccetesaṃ dhātūnaṃ āhabhūvaiccete ādesā honti parokkhāvibhattiyanti bhūsaddassa bhūvaādeso, ‘‘saralopo mādesappaccayādimhī’’tiādinā saralopādi, so kira rājā babhūva, te kira babhūvu. Tvaṃ kira babhūve.</paragraph>
    <paragraph>‘‘Dhātūhī’’ti vattate, sīhagatiyā kvaciggahaṇañca.</paragraph>
    <paragraph nr="466">Ikārāgamo asabbadhātukamhi.</paragraph>
    <paragraph>Sabbasmiṃ asabbadhātukamhi pare kvaci dhātūhi paro ikārāgamo hoti.</paragraph>
    <gatha type="1">Asabbadhātuke byañja-nādimhe vāyamāgamo;</gatha>
    <gatha type="last">Kvacādhikārato byañja-nādopi kvaci no siyā.</gatha>
    <paragraph>Ettha ca ‘‘na sabbadhātukaṃ asabbadhātuka’’miti katvā ‘‘hiyyattanī sattamī pañcamī vattamānā sabbadhātuka’’nti hiyyattanīādīnaṃ sabbadhātukasaññāya vuttattā tadaññā catasso vibhattiyo asabbadhātukanti vuccati.</paragraph>
    <paragraph>Tumhe  kira babhūvittha. Ahaṃ kira babhūvaṃ, mayaṃ kira babhūvimha. Attanopade so babhūvittha, babhūvire. Babhūvittho, babhūvivho. Babhūviṃ, babhūvimhe.</paragraph>
    <paragraph>Kammani attanopade īkārāgamayappaccayikārāgamā, anubabhūvīyittha, yappaccayassa asabbadhātukamhi ‘‘kvaci dhātū’’tiādinā lope kate ivaṇṇāgamo na bhavati, tayā kira anubabhūvittha, anubabhūvire iccādi. Bhāve babhūvīyittha, babhūvittha vā.</paragraph>
    <paragraph>Tathā papaca, papacū. Papace, papacittha. Papacaṃ, papacimha. Papacittha, papacire. Papacittho, papacivho. Papaciṃ, papacimhe.</paragraph>
    <paragraph>Kammani papaccittha, papaccire iccādi. Tathā apacca, apaccū iccādi.</paragraph>
    <paragraph>Gamimhi ‘‘kvacādivaṇṇāna’’ntiādinā dvebhāvo, ‘‘pubbobbhāso’’ti abbhāsasaññā.</paragraph>
    <paragraph>‘‘Abbhāse’’ti vattate.</paragraph>
    <paragraph nr="467">Kavaggassa cavaggo.</paragraph>
    <paragraph>Abbhāse vattamānassa kavaggassa cavaggo hotīti vakārassa jakāro, ‘‘kvaci dhātū’’tiādinā anabbhāsassa paṭhamapurisekavacanamhi dīgho. So gāmaṃ jagāma kira, jagama vā, jagamu. Jagame, jagamittha. Jagamaṃ, jagamimha. Jagamittha, jagamire. Jagamittho, jagamivho. Jagamiṃ, jagamimhe.</paragraph>
    <paragraph>Kammani jagamīyittha, jagamittha vā iccādi.</paragraph>
    <centered>Parokkhāvibhatti.</centered>
    <paragraph nr="468">Ajjatanī ī uṃ, o ttha, iṃ mhā, ā ū, se vhaṃ, amhe.</paragraph>
    <paragraph>Īādayo dvādasa ajjatanīsaññā honti. Ajja bhavo ajjatano, taddīpakattā ayaṃ vibhatti ajjatanīti vuccati.</paragraph>
    <paragraph>‘‘Apaccakkhe, atīte, paccakkhe’’ti ca vattate.</paragraph>
    <paragraph nr="469">Samīpejjatanī.</paragraph>
    <paragraph>Samīpe samīpato paṭṭhāya ajjappabhuti atīte kāle paccakkhe ca apaccakkhe ca ajjatanīvibhatti hotīti ajjatanīparassapadapaṭhamapurisekavacanaṃ ī.</paragraph>
    <paragraph>Pure viya akārāgamo, vuddhādi ca, ‘‘kvaci dhātuvibhattī’’tiādinā īmhādivibhattīnaṃ kvaci rassattaṃ, oāavacanānaṃ itthaamādesā ca, saralopādi, so abhavi, abhavī vā, akārāgamābhāve bhavi.</paragraph>
    <paragraph>Maṇḍūkagatiyā ‘‘vā’’ti vattate.</paragraph>
    <paragraph nr="470">Sabbato uṃ iṃ su.</paragraph>
    <paragraph>Sabbehi dhātūhi uṃvibhattissa iṃsvādeso hoti vā.</paragraph>
    <paragraph type="indent">Te abhaviṃsu, bhaviṃsu vā, abhavuṃ, bhavuṃ vā. Tvaṃ abhavi, bhavi vā, abhavo, bhavo vā, tumhe abhavittha, bhavittha vā, ikārāgamo. Ahaṃ abhaviṃ, bhaviṃ vā, mayaṃ abhavimha, bhavimha vā, abhavimhā, bhavimhā vā. So abhavittha, bhavittha vā, abhavā, bhavā vā, abhavū, bhavū vā. Abhavise, bhavise vā, abhavivhaṃ, bhavivhaṃ vā. Abhavaṃ , bhavaṃ vā, abhava, bhava vā, abhavimhe, bhavimhe vā.</paragraph>
    <paragraph type="indent">Kammani yappaccayalope vuddhiavādesādi, sukhaṃ tayā anubhavittha, anvabhūyittha, anubhūyittha vā iccādi. Parassapadatte tayā anvabhūyi, anubhūyi, anvabhūyī, anubhūyī vā, anvabhūyiṃsu, anubhūyiṃsu, anvabhūyuṃ, anubhūyuṃ. Tvaṃ anvabhūyi, anubhūyi, tumhe anvabhūyittha, anubhūyittha. Ahaṃ anvabhūyiṃ, anubhūyiṃ, mayaṃ anvabhūyimha, anubhūyimha, anvabhūyimhā, anubhūyimhā vā. Bhāve abhavittha, abhūyittha tayā.</paragraph>
    <paragraph type="indent">So apaci, paci, apacī, pacī vā, te apaciṃsu, paciṃsu, apacuṃ, pacuṃ. Tvaṃ apaci, paci, apaco, paco vā, tumhe apacittha, pacittha. Ahaṃ apaciṃ, paciṃ, mayaṃ apacimha, pacimha, apacimhā, pacimhā vā. So apacittha, pacittha, apacā, pacā vā, apacū, pacū. Apacise, apacivhaṃ. Apacaṃ, pacaṃ, apaca, paca vā, apacimhe, pacimhe.</paragraph>
    <paragraph type="indent">Kammani apaccittha, paccittha iccādi. Parassapadatte apacci, pacci, apaccī, paccī vā, apacciṃsu, pacciṃsu, apaccuṃ, paccuṃ. Apacci, pacci, apacco, pacco vā, apaccittha, paccittha. Apacciṃ, pacciṃ, apaccimha, paccimha, apaccimhā, paccimhā vā.</paragraph>
    <paragraph type="indent">So gāmaṃ agacchī, gacchī, agacchi, gacchi vā, te agacchiṃsu, gacchiṃsu, agacchuṃ, gacchuṃ. Tvaṃ agacchi, gacchi, agaccho, gaccho vā, tumhe agacchittha, gacchittha. Ahaṃ agacchiṃ, gacchiṃ, mayaṃ agacchimha, gacchimha, agacchimhā, gacchimhā vā.</paragraph>
    <paragraph type="indent">‘‘Kvaci dhātū’’tiādinā ajjatanimhi gamissa cchassa kvaci ñchādeso, agañchi, gañchi, agañchī, gañchī vā, te agañchiṃsu , gañchiṃsu, agañchuṃ, gañchuṃ. Tvaṃ agañchi, gañchi, agañcho, gañcho vā, tumhe agañchittha, gañchittha. Ahaṃ agañchiṃ, gañchiṃ, mayaṃ agañchimha, gañchimha, agañchimhā, gañchimhā vā.</paragraph>
    <paragraph type="indent">Cchādesābhāve so agami, gami, agamī, gamī vā, ‘‘karassa kāsattamajjatanimhī’’ti ettha bhāvaniddesena, ‘‘sattamajjatanimhī’’ti yogavibhāgena vā sāgame ‘‘kvaci dhātū’’tiādinā byañjanato ākārāgamo, agamāsi, uṃvacanassa kvaci aṃsvādeso, ucāgamo tthamhesu kvaci, agamiṃsu, gamiṃsu, agamaṃsu, gamaṃsu, agamuṃ, gamuṃ, tvaṃ agami, gami, agamo, gamo vā, agamittha, gamittha, agamuttha, gamuttha. Ahaṃ agamiṃ, gamiṃ, agamimha, gamimha, agamumha, gamumha, agamimhā, gamimhā vā.</paragraph>
    <paragraph type="indent">‘‘Kvaci dhātū’’tiādinā gamissa ajjatanimhi gādeso ca, so ajjhagā, paralopo, te ajjhaguṃ. Tvaṃ ajjhago, tumhe ajjhaguttha. Ahaṃ ajjhagiṃ, mayaṃ ajjhagumha.</paragraph>
    <paragraph type="indent">Attanopade so agacchittha, gacchittha, agañchittha, gañchittha iccādi. Cchādesābhāve so agamittha, gamittha, agamā, gamā, te agamū, gamū, ajjhagū, agū. Tvaṃ agamise, gamise, agamivhaṃ, gamivhaṃ. Ahaṃ agamaṃ, gamaṃ, agama, gama, ajjhagaṃ vā, agamimhe, gamimhe.</paragraph>
    <paragraph type="indent">Kamme gāmo agacchīyittha tena, gacchīyittha, agañchiyittha, gañchiyittha, agamīyittha, gamīyittha, agamittha, gamittha iccādi. Parassapadatte agacchīyi, gacchīyi vā, agamīyi, gamīyi  vā, agacchīyuṃ, agamīyuṃ vā. Tathā aghammīyi, aghammīyiṃsu iccādi.</paragraph>
    <paragraph>‘‘Hiyyattanī, ajjatanī’’ti ca vattate.</paragraph>
    <paragraph nr="471">Māyoge sabbakāle ca.</paragraph>
    <paragraph>Yadāmāyogo, tadā hiyyattanajjatanīvibhattiyo sabbakālepi honti, casaddena pañcamī ca. Mā bhavati, mā bhavā, mā bhavissatīti vā atthe hiyyattanajjatanīpañcamī vibhattiyo, sesaṃ neyyaṃ, so mā bhavā, mā bhavī, mā te bhavantvantarāyā. Mā pacā, mā pacī, mā pacatu. Mā gacchā, mā gacchī, mā gacchatu. Mā kañci pāpamāgamā, mā agami, mā gamā, mā gamī, mā gametu. Tvaṃ mā gaccho, mā gacchi, mā gacchāhi iccādi.</paragraph>
    <centered>Atītakālikavibhatti.</centered>
    <paragraph nr="472">Bhavissantī ssati ssanti, ssasi ssatha, ssāmissāma, ssate ssante, ssase ssavhe, ssaṃssāmhe.</paragraph>
    <paragraph>Ssatyādīnaṃ dvādasannaṃ vacanānaṃ bhavissantīsaññā hoti. Bhavissatīti bhavissanto, taṃkāladīpakattā ayaṃ vibhatti bhavissantīti vuccati.</paragraph>
    <paragraph nr="473">Anāgate bhavissantī.</paragraph>
    <paragraph>Anāgate kāle bhavissantīvibhatti hoti.</paragraph>
    <gatha type="1">Atītepi bhavissantī, taṃkālavacanicchayā;</gatha>
    <gatha type="last">‘‘Anekajātisaṃsāraṃ, sandhāvissa’’ntiādisu.</gatha>
    <paragraph>Na  āgato anāgato, paccayasāmaggiyaṃ sati āyatiṃ uppajjanārahoti attho, ikārāgamo, vuddhiavādesā, saralopādi ca.</paragraph>
    <paragraph type="indent">Bhavissati, bhavissanti. Bhavissasi, bhavissatha. Bhavissāmi, bhavissāma. Bhavissate, bhavissante. Bhavissase, bhavissavhe. Bhavissaṃ, bhavissāmhe.</paragraph>
    <paragraph type="indent">Kamme yappaccayalopo, sukhaṃ tayā anubhavissate, anubhavissante. Anubhavissase, anubhavissavhe. Anubhavissaṃ, anubhavissāmhe. Parassapadatte anubhavissati devadattena, anubhavissanti iccādi. Bhāve bhavissate tena, yappaccayalopābhāve anubhūyissate, anubhūyissante iccādi. Bhāve bhūyissate.</paragraph>
    <paragraph type="indent">Tathā pacissati, pacissanti. Pacissasi, pacissatha. Pacissāmi, pacissāma. Pacissate, pacissante. Pacissase, pacissavhe. Pacissaṃ, pacissāmhe.</paragraph>
    <paragraph type="indent">Kamme paccissate odano devadattena, paccissante iccādi. Parassapadatte paccissati, paccissanti. Paccissasi, paccissatha. Paccissāmi, paccissāma.</paragraph>
    <paragraph type="indent">Gacchissati, gacchissanti. Gacchissasi, gacchissatha. Gacchissāmi, gacchissāma. Gacchissate, gacchissante. Gacchissase, gacchissavhe. Gacchissaṃ, gacchissāmhe. So saggaṃ gamissati, gamissanti. Gamissasi, gamissatha. Gamissāmi, gamissāma iccādi.</paragraph>
    <paragraph type="indent">Kamme gacchīyissate, gacchīyissante. Gacchīyissati, gacchīyissanti vā, gamīyissate, gamīyissante. Gamīyissati, gamīyissanti vā iccādi. Yappaccayalope gamissate , gamissante. Gamissati, gamissanti vā. Tathā ghammissati, ghammissanti iccādi.</paragraph>
    <centered>Bhavissantīvibhatti.</centered>
    <paragraph nr="484">Kālātipatti ssā ssaṃsu, sse ssatha, ssaṃssāmhā, ssatha ssisu, ssase ssavhe, ssiṃssāmhase.</paragraph>
    <paragraph>Ssādīnaṃ dvādasannaṃ kālātipattisaññā hoti. Kālassa atipatanaṃ kālātipatti, sā pana viruddhapaccayūpanipātato, kāraṇavekallato vā kriyāya anabhinibbatti, taddīpakattā ayaṃ vibhatti kālātipattīti vuccati.</paragraph>
    <paragraph nr="475">Kriyātipannetīte kālātipatti.</paragraph>
    <paragraph>Kriyātipannamatte atīte kāle kālātipattivibhatti hoti. Kriyāya atipatanaṃ kriyātipannaṃ, taṃ pana sādhakasattivirahena kriyāya accantānuppatti. Ettha ca kiñcāpi na kriyā atītasaddena voharitabbā, tathāpi takkiriyuppattippaṭibandhakarakriyāya kālabhedena atītavohāro labbhatevāti daṭṭhabbaṃ.</paragraph>
    <paragraph>Kālātipattiparassapadapaṭhamapurisekavacanaṃ ssā, akārikārāgamā, vuddhiavādesā ca, ‘‘kvaci dhātū’’tiādinā ssā ssāmhāvibhattīnaṃ kvaci rassattaṃ, ssevacanassa ca attaṃ.</paragraph>
    <paragraph type="indent">So ce paṭhamavaye pabbajjaṃ alabhissa, arahā abhavissa, bhavissa, abhavissā, bhavissāvā, te ce taṃ alabhissaṃsu, arahanto abhavissaṃsu, bhavissaṃsu. Evaṃ tvaṃ abhavissa, bhavissa, abhavisse vā, tumhe abhavissatha, bhavissatha. Ahaṃ abhavissaṃ, bhavissaṃ, mayaṃ  abhavissamha, bhavissamha, abhavissāmhā, bhavissāmhā vā. So abhavissatha, abhavissisu. Abhavissase, abhavissavhe. Abhavissiṃ, abhavissāmhase.</paragraph>
    <paragraph type="indent">Kamme anvabhavissatha, anvabhavissisu. Anvabhūyissatha vā iccādi. Parassapadatte anvabhavissa, anvabhavissaṃsu. Anvabhūyissa vā iccādi. Bhāve abhavissatha devadattena, abhūyissatha.</paragraph>
    <paragraph type="indent">Tathā so ce taṃ dhanaṃ alabhissa, odanaṃ apacissa, pacissa, apacissā, pacissā vā, apacissaṃsu, pacissaṃsu. Apacissa, pacissa, apacisse, pacisse vā, apacissatha, pacissatha. Apacissaṃ, pacissaṃ, apacissamha, pacissamha, apacissāmhā, pacissāmhā vā. Apacissatha, pacissatha, apacissisu, pacissisu. Apacissase, pacissase, apacissavhe, pacissavhe. Apacissiṃ, pacissiṃ, apacissāmhase, pacissāmhase.</paragraph>
    <paragraph type="indent">Kamme apacissatha odano devadattena, apacissisu. Yappaccayalopābhāve apacīyissatha iccādi. Parassapadatte apaccissa tena, paccissa, apaccissā, paccissā vā, apaccissaṃsu, paccissaṃsu iccādi.</paragraph>
    <paragraph type="indent">So agacchissa, gacchissa, agacchissā, gacchissāvā, agacchissaṃsu, gacchissaṃsu. Tvaṃ agacchissa, gacchissa, agacchisse, gacchisse vā, agacchissatha, gacchissatha. Agacchissaṃ, gacchissaṃ, agacchissamha, gacchissamha, agacchissāmhā, gacchissāmhā vā. Agamissa, gamissa, agamissā, gamissā vā, agamissaṃsu, gamissaṃsu. Agamissa, gamissa, agamisse vā, agamissatha, gamissatha. Agamissaṃ , gamissaṃ, agamissamha, gamissamha, agamissāmhā, gamissāmhā vā. Agacchissatha, gacchissatha vā iccādi.</paragraph>
    <paragraph type="indent">Kamme agacchīyissatha, agamīyissatha, agacchīyissa, agamīyissaiccādi. Tathā aghammissā, aghammissaṃsu iccādi.</paragraph>
    <centered>Kālātipattivibhatti.</centered>
    <gatha type="1">Pañcamī sattamī vatta-mānā sampatināgate;</gatha>
    <gatha type="last">Bhavissantī parokkhādī, catassotītakālikā.</gatha>
    <centered>Chakālikavibhattividhānaṃ.</centered>
    <subhead>Vikaraṇavidhāna</subhead>
    <paragraph>Isu icchākantīsu, pure viya dhātvantalopo, tyādyuppatti, appaccayo ca.</paragraph>
    <paragraph>‘‘Dhātūna’’nti vattamāne –</paragraph>
    <paragraph type="indent">Isuyamūnamanto ccho vā.</paragraph>
    <paragraph>Isuyamuiccetesaṃ dhātūnaṃ anto ccho hoti vā. Vavatthitavibhāsatthoyaṃ vāsaddo, ‘‘anto ccho vā’’ti yogavibhāgena āsassapi. So saggaṃ icchati, icchanti. Icchasi, icchatha. Icchāmi, icchāma. Cchādesābhāve asaṃyogantattā ‘‘aññesu cā’’ti vuddhi, esati, esanti iccādi.</paragraph>
    <paragraph>Kamme attanopadassa yebhuyyena parassapadattameva payojīyati, tena cettha attanopade rūpāni saṅkhipissāma. So icchīyati, esīyati, issate, issati, yakārassa  pubbarūpattaṃ. Tathā icchatu, esatu. Iccheyya, eseyya. Parokkhāhiyyattanīsu pana rūpāni sabbattha payogamanugamma payojetabbāni, icchi, esi. Icchissati, esissati. Icchissā, esissā icchādi.</paragraph>
    <paragraph>Yamu uparame, nipubbo, cchādeso ca. Niyacchati, niyacchanti. Niyamati, niyamanti. Saṃpubbo ‘‘saye cā’’ti ñattaṃ, dvittañca. Saññamati, saññamanti.</paragraph>
    <paragraph>Kamme niyacchīyati, niyamīyati, niyammati, saññamīyati vā. Tathā niyacchatu, saññamatu. Niyaccheyya, saññameyya. Niyacchī, saññamī. Niyacchissati, saññamissati. Niyacchissa, saññamissa iccādi.</paragraph>
    <paragraph>Āsa upavesane, yogavibhāgena cchādeso, rassattaṃ. Acchati, acchanti. Acchasi, acchatha. Acchāmi, acchāma. Aññatra upapubbo upāsati, upāsanti. Acchīyati, upāsīyati. Acchatu, upāsatu. Accheyya, upāseyya. Acchī, upāsī. Acchissati, upāsissati. Acchissa, upāsissa iccādi.</paragraph>
    <paragraph>Labha lābhe, labhati, labhanti. Labhasi, labhatha. Labhāmi, labhāma. Labhate, labhante. Labhase, labhavhe. Labhe, labhāmhe.</paragraph>
    <paragraph>Kamme yakārassa pubbarūpatte kate ‘‘kvaci dhātū’’tiādinā purimabhakārassa bakāro, labbhate, labbhante. Labbhati, labbhanti. Labbhataṃ, labbhatu. Labbhe, labbheyya.</paragraph>
    <paragraph>Ajjatanimhi ‘‘vā, antalopo’’ti ca vattamāne –</paragraph>
    <paragraph nr="477">Labhasmā ī iṃnaṃ tthatthaṃ.</paragraph>
    <paragraph>Labhaiccetasmā dhātuto paresaṃ īiṃnaṃ vibhattīnaṃ ttha tthaṃiccete ādesā honti vā, dhātvantassa lopo  ca. Alattha, alabhi, labhi, alabhiṃsu, labhiṃsu. Alabho, labho, alabhi, labhi, alabhittha, labhittha. Alatthaṃ, alabhiṃ, labhiṃ, alabhimha, labhimha iccādi.</paragraph>
    <paragraph>Bhavissantimhi ‘‘karassa sappaccayassa kāho’’ti ettha sappaccayaggahaṇena vaca muca bhujādito ssassakhādeso, vasa chida labhādito chādeso ca vā hotīti ssassa chādeso, ‘‘byañjanantassa co chappaccayesu cā’’ti dhātvantassa cakāro, lacchati, lacchanti. Lacchasi, lacchatha. Lacchāmi, lacchāma. Chādesābhāve labhissati, labhissanti. Labhissasi, labhissatha. Labhissāmi, labhissāma iccādi. Alabhissa, alabhissaṃsu iccādi.</paragraph>
    <paragraph>Vaca viyattiyaṃ vācāyaṃ, vacati, vacanti. Vacasi, vacatha. Vacāmi, vacāma.</paragraph>
    <paragraph>Kamme attanopade, yappaccaye ca kate –</paragraph>
    <paragraph nr="478">Vaca vasa vahādīnamukāro vassa ye.</paragraph>
    <paragraph>Vaca vasa vahaiccevamādīnaṃ dhātūnaṃ vakārassa ukāro hoti yappaccaye pare, ādisaddena vaḍḍhassa ca. ‘‘Vassa a va’’iti samāsena dutiyañcettha vaggahaṇaṃ icchitabbaṃ, tena akārassapi ukāro hoti, purimapakkhe paralopo. ‘‘Tassa cavagga’’iccādinā sadhātvantassa yakārassa cakāro, dvittaṃ. Uccate, uccante. Vuccate, vuccante. Vuccati, vuccanti vā iccādi. Tathā vacatu, vuccatu. Vaceyya, vucceyya. Avacā, avaccā, avacū, avaccū. Avaca, avaco, avacuttha. Avaca, avacaṃ, avacamhā. Avacuttha iccādi.</paragraph>
    <paragraph nr="479">Vacassajjatanimhimakāro o.</paragraph>
    <paragraph>Vacaiccetassa dhātussa akāro ottamāpajjate ajjatanimhi vibhattimhi. Avoci, avocuṃ. Avoco, avocuttha. Avociṃ, avocumha, ukārāgamo. Avoca, rassattaṃ, avocu iccādi. Avuccittha.</paragraph>
    <paragraph>Bhavissantimhi sappaccayaggahaṇena ssassa khādeso, ‘‘byañjanantassā’’ti vattamāne ‘‘ko khe cā’’ti dhātvantassa kādeso, vakkhati, vakkhanti. Vakkhasi, vakkhatha. Vakkhāmi, vakkhāma iccādi.</paragraph>
    <paragraph>Vasa nivāse, vasati, vasanti.</paragraph>
    <paragraph>Kamme uttaṃ, pubbarūpattañca vussati, vussanti iccādi. Vasatu. Vaseyya. Avasi, vasi.</paragraph>
    <paragraph>Bhavissantiyaṃ ssassa chādeso, dhātvantassa cakāro ca, vacchati, vacchanti. Vacchasi, vacchatha. Vacchāmi, vacchāma. Vasissati, vasissanti. Avasissa, avasissaṃsu.</paragraph>
    <paragraph>Tathā ruda assuvimocane, rodati, rucchati. Rodissati iccādi.</paragraph>
    <paragraph>Kusa akkose, āpubbo dvittarassattāni, appaccayavuddhiyo ca. Akkosati. Akkosatu. Akkoseyya.</paragraph>
    <paragraph>‘‘Antalopo’’ti vattate, maṇḍūkagatiyā ‘‘vā’’ti ca.</paragraph>
    <paragraph nr="480">Kusasmā dī cchi.</paragraph>
    <paragraph>Kusa iccetasmā dhātuto īvibhattissa cchiādeso hoti, dhātvantassa lopo ca. Akkocchi maṃ, akkosi vā. Akkosissati. Akkosissa iccādi.</paragraph>
    <paragraph>Vaha pāpuṇane, vahati, vahanti.</paragraph>
    <paragraph>Kamme attanopade, yappaccaye ca kate –</paragraph>
    <paragraph>‘‘Ye’’ti vattate.</paragraph>
    <paragraph nr="481">Ha vipariyayo lo vā.</paragraph>
    <paragraph>Hakārassa vipariyayo hoti yappaccaye pare, yappaccayassa ca lakāro hoti vā. Vavatthitavibhāsatthoyaṃ vāsaddo, tena ‘‘gayhatī’’tiādīsu lattaṃ na hoti, nimittabhūtassa yakārassevetaṃ lattaṃ, ‘‘vacavasa’’iccādinā uttaṃ. Vuyhati, vulhati, vuyhanti. Vahatu, vuyhatu. Vaheyya, vuyheyya. Avahī, avuyhittha, avahittha. Avahissati, vuyhissati. Avahissa, avuyhissa iccādi.</paragraph>
    <paragraph>Jara vayohānimhi.</paragraph>
    <paragraph nr="482">Jaramarānaṃ jīrajīyyamīyyā vā.</paragraph>
    <paragraph>Jaramara iccetesaṃ dhātūnaṃ jīrajīyyamīyyādesā honti vā, saralopādi. Jīrati, jīranti. Jīyyati, jīyyanti. ‘‘Kvacā’’disuttena ekayakārassa kvaci lopo hoti. Jīyati, jīyanti.</paragraph>
    <paragraph>Kamme jīrīyati, jīrīyanti. Jīyiyyati, jīyiyyanti. Jīratu, jīyyatu. Jīreyya, jīyyeyya. Ajīrī, jīrī, jīyyī. Jīrissati, jīyyissati. Ajīrissa, ajīyyissa.</paragraph>
    <paragraph>Mara pāṇacāge, mīyyādeso, mīyyati, mīyyanti. Mīyati, mīyanti vā. Marati, maranti iccādi.</paragraph>
    <paragraph>Disa pekkhaṇe.</paragraph>
    <paragraph nr="483">Disassapassa dissa dakkhā vā.</paragraph>
    <paragraph>Disaiccetassa dhātussa passa dissa dakkhaiccete ādesā honti vā. Vavatthitavibhāsatthoyaṃ vāsaddo, tena dissādeso kammani sabbadhātuke eva. Passati, passanti. Dakkhati, dakkhanti.</paragraph>
    <paragraph>Kammani yakāralopo, dissate, dissante. Dissati, dissanti. Vipassīyati, dakkhīyati. Passatu, dakkhatu, dissatu. Passeyya, dakkheyya, disseyya.</paragraph>
    <paragraph>Hiyyattaniyaṃ ‘‘kvaci dhātū’’tiādinā dhātuikārassa attaṃ, addasā, addasa. Kammani adissa.</paragraph>
    <paragraph>Tathā apassi, passi, apassiṃsu, passiṃsu. Apassi, passi, apassittha, passittha. Apassiṃ, passiṃ, apassimha, passimha. Addasi, dasi, addasaṃsu, dasaṃsu. Kammani adissaṃsu. Addakkhi, addakkhiṃsu.</paragraph>
    <paragraph>Passissati, passissanti. ‘‘Bhavissantimhi ssassa cā’’ti yogavibhāgena ssassa lopo, ikārāgamo ca, dakkhiti, dakkhinti. Lopābhāve dakkhissati, dakkhissanti. Apassissa, adakkhissa iccādi.</paragraph>
    <paragraph>Sada visaraṇagatyāvasānesu.</paragraph>
    <paragraph>‘‘Sabbatthā’’ti vattate, maṇḍūkagatiyā ‘‘kvacī’’ti ca.</paragraph>
    <paragraph nr="484">Sadassa sīdattaṃ.</paragraph>
    <paragraph>Sadaiccetassa dhātussa sīdādeso hoti sabbattha vibhattippaccayesu kvaci. Sesaṃ neyyaṃ. Nisīdati, nisīdanti. Bhāve nisajjate, idha kvacādhikārena sīdā-deso  na bhavati. Nisīdatu. Nisīde. Nisīdi. Nisīdissati. Nisīdissa iccādi.</paragraph>
    <paragraph>Yaja devapūjāsaṅgatikaraṇadānesu. Yajati, yajanti.</paragraph>
    <paragraph>Kammani ‘‘yamhī’’ti vattate.</paragraph>
    <paragraph nr="485">Yajassādissi.</paragraph>
    <paragraph>Yajaiccetassa dhātussa ādissa yakārassa ikārādeso hoti yappaccaye pare, saralopo. Ijjate mayā buddho. Tathā yajatu, ijjataṃ. Yaje, ijjetha. Yaji, ijjittha. Yajissati, ijjissate. Yajissa, ijjissatha iccādi.</paragraph>
    <paragraph>Vada viyattiyaṃ vācāyaṃ, tyādyuppatti, appaccayo ca.</paragraph>
    <paragraph>‘‘Vā’’ti vattate.</paragraph>
    <paragraph nr="486">Vadassa vajjaṃ.</paragraph>
    <paragraph>Vadaiccetassa dhātussa sabbassa vajjādeso hoti vā sabbāsu vibhattīsu. Vibhatyādhikārattā cettha sabbāsūti atthato siddhaṃ.</paragraph>
    <paragraph>‘‘Vā’’ti vattate.</paragraph>
    <paragraph nr="487">Lopañcettamakāro.</paragraph>
    <paragraph>Bhūvādito paro appaccayo ettamāpajjate, lopañca vā. Vikaraṇakāriyavidhippakaraṇato cettha akāroti appaccayo gayhati.</paragraph>
    <gatha type="1">Bhūvādito juhotyādi-to ca appaccayo paro;</gatha>
    <gatha type="last">Lopamāpajjate nāñño, vavatthitavibhāsatoti.</gatha>
    <paragraph>Appaccayassa ekāro, saralopādi, vajjeti, vadeti, vadati, antimhi –</paragraph>
    <paragraph nr="488">Kvacidhātuvibhattippaccayānaṃ dīghaviparītādesalopāgamā ca.</paragraph>
    <paragraph>Idha dhātvādhikāre ākhyāte, kitake ca avihitalakkhaṇesu payogesu kvaci dhātūnaṃ, tyādivibhattīnaṃ, dhātuvihitappaccayānañca dīghatabbiparītaādesalopāgamaiccetāni kāriyāni jinavacanānurūpato bhavanti. Tattha –</paragraph>
    <gatha type="1">Nāmhi rasso kiyādīnaṃ, saṃyoge caññadhātunaṃ;</gatha>
    <gatha type="last">Āyūnaṃ vā vibhattīnaṃ, mhā, ssāntassa ca rassatā.</gatha>
    <gatha type="1">Gamito cchassa ñcho vāssa, gamissajjatanimhi gā;</gatha>
    <gatha type="last">Ucāgamo vā tthamhesu, dhātūnaṃ yamhi dīghatā.</gatha>
    <gatha type="1">Eyyeyyāseyyāmettañca, vā ssessettañca pāpuṇe;</gatha>
    <gatha type="last">Okārā attamittañca, ātthā papponti vā tthathe.</gatha>
    <gatha type="1">Tathā brūtoti antīnaṃ, au vāha ca dhātuyā;</gatha>
    <gatha type="last">Parokkhāya vibhattimhi, anabbhāsassa dīghatā.</gatha>
    <gatha type="1">Saṃyoganto akārettha, vibhattippaccayādi tu;</gatha>
    <gatha type="last">Lopa māpajjate nicca-mekārokārato paroti.</gatha>
    <paragraph>Ekārato parassa antiakārassa lopo, vajjenti, vadenti, vadanti. Vajjesi, vadesi, vadasi, vajjetha, vadetha, vadatha. Vajjemi, vajjāmi, vademi, vadāmi, vajjema, vadema, vajjāma, vadāma.</paragraph>
    <paragraph type="indent">Kammani vajjīyati, vajjīyanti. Vajjati, vajjanti. Vadīyati vā. Vajjetu, vadetu, vadatu. Vajje, vajjeyya, vade, vadeyya, vajjeyyuṃ, vadeyyuṃ. Vajjeyyāsi, vajjesi, vadeyyāsi. Avadi, vadi, vadiṃsu. Vadissati, vadissanti. Avadissa iccādi.</paragraph>
    <paragraph>Kamu padavikkhepe, appaccaye kate ‘‘kvacādivaṇṇānamekassarānaṃ dvebhāvo’’ti dvittaṃ, kavaggassa cavaggo.</paragraph>
    <paragraph>Abbhāsaggahaṇamantaggahaṇaṃ, vāggahaṇañca vattate.</paragraph>
    <paragraph nr="489">Niggahītañca.</paragraph>
    <paragraph>Abbhāsante niggahītañcāgamo hoti vā. Vavatthitavibhāsatthoyaṃ vāsaddo, tena kamādīnamevetaṃ. Caṅkamati, caṅkamanti iccādi. Kamati, kamanti iccādi.</paragraph>
    <paragraph>Cala kampane, cañcalati, calati.</paragraph>
    <paragraph>Cala dalane, daddallati.</paragraph>
    <paragraph>Jhecintāyaṃ, appaccaye ‘‘o, sare, e’’ti ca adhikicca ‘‘te āvāyā’’ti yogavibhāgena akāritepi ekārassa āyādeso, jhāyati, jhāyanti iccādi, visesavidhānaṃ.</paragraph>
    <centered>Avuddhikabhūvādinayo.</centered>
    <paragraph>Tuda byathane, tyādyuppatti appaccayo, ‘‘aññesu cā’’ti etthānuvattita vāggahaṇena tudādīnaṃ vuddhiabhāvova viseso, tudati, tudanti. Tudasi, tudatha. Tudāmi, tudāma.</paragraph>
    <paragraph>Kamme ‘‘tassa cavagga’’iccādinā sadakārassa yappaccayassa jakāro dvittaṃ, tujjate, tujjante. Tujjati, tujjanti, tujjare vā. Tathā tudatu, tudantu. Tude, tudeyya, tudeyyuṃ. Atudi, tudiṃsu. Atudi, atudittha. Atudiṃ, atudimha. Atujjittha, atujji. Tudissati. Atudissa iccādi.</paragraph>
    <paragraph>Visa pavesane papubbo, so gāmaṃ pavisati, pavisanti. Pavisasi, pavisatha. Pavisāmi, pavisāma.</paragraph>
    <paragraph>Kamme pavisiyyate, pavisiyyante. Pavisiyyati, pavisiyyanti. Pavissate vā. Tathā pavisatu, pavisantu. Paviseyya. Pāvisi, pavisi, pāvekkhi pathaviṃ, ‘‘kvaci dhātū’’tiādinā ajjatanimhi visassa vekkhādeso ca. Pāvisiṃsu, pavisiṃsu.</paragraph>
    <paragraph>Kamme pāvisīyittha, pavisīyittha, pāvisīyi, pavisīyi. Pavisissati, pavisissanti. Pavisīyissate, pavisissate. Pāvisissa. Pāvisīyissa iccādi.</paragraph>
    <paragraph>Nuda khepe, nudati, nudanti.</paragraph>
    <paragraph>Disa atisajjane, uddisati, uddisanti.</paragraph>
    <paragraph>Likha lekhane, likhati, likhanti.</paragraph>
    <paragraph>Phusa samphasse, phusati, phusanti iccādi.</paragraph>
    <centered>Tudādinayo.</centered>
    <paragraph>Hū, bhū sattāyaṃ, tyādyuppatti ‘‘bhūvādito a’’iti appaccayo, ‘‘vā’’ti adhikicca ‘‘lopañcettamakāro’’ti bhūvādito parassa appaccayassa lopo, ‘‘aññesu cā’’ti vuddhi. So hoti, te honti, ‘‘kvaci dhātū’’tiādinā parasarassa lopo. Hosi, hotha. Homi, homa. Bhāve hūyate.</paragraph>
    <paragraph>Tathā hotu, hontu. Hohi, anakāraparattā hilopo na bhavati, hotha. Homi, homa. Bhāve hūyataṃ.</paragraph>
    <paragraph>Sattamiyaṃ saralopādi, heyya, heyyuṃ. Heyyāsi, heyyātha. Heyyāmi, heyyāma. Heyyaṃ vā. Bhāve hūyetha.</paragraph>
    <paragraph>Hiyyattaniyaṃappaccayalope ‘‘kvaci dhātū’’tiādinā hūdhātussa ūkārassa uvādeso. Ahuvā, ahuvu, ahuvū. Ahuva, ahuvo, ahuvattha. Ahuvaṃ, ahuvamha. Ahuvattha, ahuvatthuṃ. Ahuvase, ahuvavhaṃ. Ahuviṃ, ahuvamhase. Bhāve ahūyattha.</paragraph>
    <paragraph>Ajjatanimhi ‘‘kvaci dhātū’’tiādinā hūto īvibhattissa lopo rassattaṃ, so ahu, lopābhāve ‘‘karassa kāsattamajjatanimhī’’ti ettha ‘‘sattamajjatanimhī’’ti yogavibhāgena sāgamo, vuddhi, ahosi, ahesuṃ, ‘‘kvaci dhātū’’tiādinā okārassekāro. Ahavuṃ vā. Ahosi, ahosittha. Ahosiṃ, ahuṃ, parasarassa lopo, rassattañca, ahosimha, ahumha, rassattaṃ. Bhāve ahūyittha.</paragraph>
    <paragraph>‘‘Hi lopaṃ vā’’ti ito ‘‘lopo, vā’’ti ca vattate.</paragraph>
    <paragraph>490. Hotissare’hohe bhavissantimhi ssassa ca.</paragraph>
    <paragraph>Hūiccetassa dhātussa saro eha oha ettamāpajjate bhavissantimhi vibhattimhi, ssassa ca lopo hoti vā. Ikārāgamo, saralopādi.</paragraph>
    <paragraph type="indent">Hehiti, hehinti. Hehisi, hehitha. Hehāmi, hehāma. Lopābhāve – hehissati, hehissanti. Hehissasi, hehissatha. Hehissāmi, hehissāma. Ohādese – hohiti, hohinti. Hohisi, hohitha. Hohāmi, hohāma. Tathā hohissati, hohissanti. Hohissasi, hohissatha. Hohissāmi, hohissāma. Ekārādese – heti, henti. Hesi, hetha. Hemi , hema. Hessati, hessanti. Hessasi, hessatha. Hessāmi, hessāma. Bhāve hūyissate.</paragraph>
    <paragraph>Kālātipattiyaṃ ahavissa, ahavissaṃsu. Ahuyissatha iccādi.</paragraph>
    <paragraph type="indent">Hū, bhū sattāyaṃ, bhū itīdha anupubbo, tyādyuppatti appaccayassa lopavuddhiyo, anubhoti, anubhonti. Anubhosi, anubhotha. Anubhomi, anubhoma.</paragraph>
    <paragraph type="indent">Kamme anubhūyati, anubhūyanti. Tathā anubhotu, anubhontu. Anubhohi, anubhotha. Anubhomi, anubhoma. Anubhūyatu, anubhūyantu. Anubhave, anubhaveyya. Anubhūyeyya. Anubhosi, anubhavi. Anubhossati, anubhossanti. Anubhossasi, anubhossatha. Anubhossāmi, anubhossāma. Anubhavissati vā. Anubhossa, anubhavissa vā iccādi.</paragraph>
    <paragraph>Sī saye appaccayalopo, vuddhi ca, seti, senti. Sesi, setha. Semi, sema. Sete, sente iccādi.</paragraph>
    <paragraph>Appaccayalopābhāve –</paragraph>
    <paragraph>‘‘Sare’’ti vattate, dhātuggahaṇañca.</paragraph>
    <paragraph nr="491">E aya.</paragraph>
    <paragraph>Ekārassa dhātvantassa sare pare ayādeso hoti, saralopādi. Sayati, sayanti. Sayasi, sayatha. Sayāmi, sayāma.</paragraph>
    <paragraph>Kammeatipubbo, ‘‘kvaci dhātvā’’dinā yamhi rassasarassa dhātvantassa dīgho, atisīyate, atisīyante. Atisīyati, atisīyanti. Bhāve sīyate.</paragraph>
    <paragraph type="indent">Tathā setu, sentu. Sehi, setha. Semi, sema. Sayatu, sayantu. Saya, sayāhi, sayatha. Sayāmi, sayāma. Sayataṃ, sayantaṃ. Sayassu, sayavho. Saye, sayāmase. Atisīyataṃ, atisīyantaṃ. Atisīyatu, atisīyantu. Bhāve sīyataṃ.</paragraph>
    <paragraph type="indent">Saye, sayeyya, sayeyyuṃ. Atisīyeyya. Bhāve sīyetha.</paragraph>
    <paragraph type="indent">Asayi, sayi, asayiṃsu, sayiṃsu, asayuṃ. Sāgame atisesi, atisesuṃ. Kamme accasīyittha, accasīyi, atisīyi. Bhāve sīyittha.</paragraph>
    <paragraph type="indent">Sayissati, sayissanti. Ikārāgamābhāve sessati, sessanti. Kamme atisīyissatha, atisīyissati. Bhāve sīyissate.</paragraph>
    <paragraph type="indent">Asayissā, asayissaṃsu. Kamme accasīyissatha iccādi.</paragraph>
    <paragraph type="indent">Nī pāpuṇane, dvikammakoyaṃ, ajaṃ gāmaṃ neti, nenti. Nesi, netha. Nemi, nema. Lopābhāve nayati, nayanti iccādi. Kamme nīyate gāmaṃ ajo devadattena, nīyare, nīyante. Nīyati, nīyanti.</paragraph>
    <paragraph type="indent">Tathā netu, nayatu. Nīyataṃ, nīyantaṃ. Naye, nayeyya. Nīyetha, nīyeyya. Anayi, nayi, anayiṃsu, nayiṃsu. Vinesi, vinesuṃ. Anīyittha, nīyittha. Nayissati , nessati. Nayissate, nīyissate, nīyissati. Anayissa, anīyissa iccādi.</paragraph>
    <paragraph>Ṭhā gatinivattimhi, ‘‘vā’’ti vattate.</paragraph>
    <paragraph nr="492">Ṭhā tiṭṭho.</paragraph>
    <paragraph>Ṭhāiccetassa dhātussa tiṭṭhādeso hoti vā. Vavatthitavibhāsatthoyaṃ vāsaddo, appaccayalopo. Tiṭṭhati, tiṭṭhanti. Ṭhāti, ṭhanti. Lopābhāve ‘‘kvaci dhātū’’tiādinā ṭhāto hakārāgamo ca rassattaṃ, saṃpubbo saṇṭhahati, saṇṭhahanti. Ette adhiṭṭheti, adhiṭṭhenti.</paragraph>
    <paragraph>Kamme –</paragraph>
    <paragraph nr="493">Yamhi dādhā mā ṭhā hā pā maha mathādīnamī.</paragraph>
    <paragraph>Bhāvakammavisaye yamhi paccaye pare dā dhā mā ṭhā hāpā maha matha iccevamādīnaṃ dhātūnaṃ anto īkāramāpajjate, niccatthoyamārambho. Upaṭṭhīyati, upaṭṭhīyanti. Hakārāgame rassattaṃ, īkārāgamo ca, patiṭṭhahīyati, patiṭṭhahīyanti. Bhāve ṭhīyate.</paragraph>
    <paragraph type="indent">Tathā tiṭṭhatu, tiṭṭhantu. Ṭhātu, ṭhantu. Saṇṭhahatu, saṇṭhahantu. Tiṭṭhe, tiṭṭheyya. Saṇṭhe, saṇṭheyya, saṇṭheyyuṃ. Saṇṭhahe, saṇṭhaheyyuṃ. Aṭṭhāsi, aṭṭhaṃsu. Saṇṭhahi, saṇṭhahiṃsu. Pakiṭṭhissati, patiṭṭhissanti. Ṭhassati, ṭhassanti. Patiṭṭhahissati, patiṭṭhahissanti. Patiṭṭhissa, patiṭṭhissaṃsu. Patiṭṭhahissa, patiṭṭhahissaṃsu iccādi.</paragraph>
    <paragraph>Pā pāne, ‘‘vā’’ti vattate.</paragraph>
    <paragraph nr="494">Pāpibo.</paragraph>
    <paragraph>Pāiccetassa dhātussa pibādeso hoti vā. Vavatthitavibhāsatthoyaṃ vāsaddo.</paragraph>
    <paragraph type="indent">Pibati. Pibatu. Pibeyya. ‘‘Kvaci dhātvā’’dinā bakārassa vakāro, pivati, pivanti. Pāti, pānti, panti vā. Pīyate, pīyante. Pīyati, pīyanti. Pivatu. Piveyya. Apāyi, pivi. Pivissati. Apivissa iccādi.</paragraph>
    <paragraph>Asa bhuvi, vibhattuppatti, appaccayalopo, asa itīdha –</paragraph>
    <paragraph>‘‘Asasmā, antalopo’’ti ca vattate.</paragraph>
    <paragraph nr="495">Tissa tthittaṃ.</paragraph>
    <paragraph>Asaiccetasmā dhātumhā parassa tissa vibhattissa tthittaṃ hoti, dhātvantassa lopo ca. Atthi.</paragraph>
    <paragraph>‘‘Vā’’ti vattate.</paragraph>
    <paragraph nr="496">Sabbatthāsassādi lopo ca.</paragraph>
    <paragraph>Sabbattha vibhattippaccayesu ca asaiccetāya dhātuyā ādissa lopo hoti vā, vavatthitavibhāsatthoyaṃ vāsaddo. Santi.</paragraph>
    <paragraph>‘‘Asasmā, antalopo’’ti ca adhikāro.</paragraph>
    <paragraph nr="497">Simhi ca.</paragraph>
    <paragraph>Asadhātussa antalopo hoti simhi vibhattimhi ca. Tvaṃ asi.</paragraph>
    <paragraph nr="498">Thassatthattaṃ.</paragraph>
    <paragraph>Asaiccetāya dhātuyā parassa thassa vibhattissa tthattaṃ hoti, dhātvantassa lopo ca. Tumhe attha.</paragraph>
    <paragraph>‘‘Vā’’ti vattate.</paragraph>
    <paragraph nr="499">Asasmā mimānaṃ mhimhāntalopo ca.</paragraph>
    <paragraph>Asaiccetāya dhātuyā parāsaṃ mi maiccetāsaṃ vibhattīnaṃ mhimhaiccete ādesā honti vā, dhātvantassa lopo ca. Amhi, amha. Asmi, asma.</paragraph>
    <paragraph nr="500">Tussa tthuttaṃ.</paragraph>
    <paragraph>Asaiccetāya dhātuyā parassa tussa vibhattissa tthuttaṃ hoti, dhātvantassa lopo ca. Atthu. Asassādilopo ca, santu. Āhi, attha. Asmi, asma.</paragraph>
    <paragraph>Sattamiyaṃ asassādilopo, ‘‘kvaci dhātū’’tiādinā asato eyyaeyyuṃ vibhattīnaṃ iyāiyuñca honti. Siyā, siyuṃ.</paragraph>
    <paragraph>Lopābhāve ‘‘kvaci dhātvā’’dinā asato eyyādīnaṃ sadhātvantānaṃ ssa ssu ssa ssatha ssaṃ ssāmaādesā honti.</paragraph>
    <paragraph>Evamassa vacanīyo, assu. Assa, assatha. Assaṃ, assāma.</paragraph>
    <paragraph>Ajjataniyaṃ akārāgamo, dīgho ca, āsi, āsiṃsu, āsuṃ. Āsi, āsittha. Āsiṃ, āsimha.</paragraph>
    <paragraph>‘‘Vā , asassā’’ti ca vattate.</paragraph>
    <paragraph nr="501">Asabbadhātuke bhū.</paragraph>
    <paragraph>Asasseva dhātussa bhūādeso hoti vā asabbadhātuke. Bhavissati, bhavissanti. Abhavissa, abhavissaṃsu.</paragraph>
    <paragraph>Vāti kimatthaṃ? Āsuṃ.</paragraph>
    <paragraph>Brū viyattiyaṃ vācāyaṃ, tyādyuppatti, appaccayalopo ca.</paragraph>
    <paragraph>‘‘Kvacī’’ti vattate.</paragraph>
    <paragraph nr="502">Brūto ī timhi.</paragraph>
    <paragraph>Brūiccetāya dhātuyā paro īkārāgamo hoti timhi vibhattimhi kvaci, vuddhiavādesā, saralopādi. Bravīti, brūti, ‘‘aññesu cā’’ti suttānuvattitavāggahaṇena brūdhātussa byañjane vuddhi na hoti, bahuvacane ‘‘jhalānamiyuvā sare vā’’ti ūkārassa sare uvādeso, bruvanti. ‘‘Kvaci dhātvā’’dinā brūto tiantīnaṃ vā a u ādesā brūssa āhādeso ca.</paragraph>
    <paragraph type="indent">Āha, āhu. Brūsi, brūtha. Brūmi, brūma. Brūte, bruvante. Brūse, bruvavhe. Bruve, brūmhe. Brūtu, bruvantu. Brūhi, brūtha. Brūmi, brūma. Brūtaṃ, bruvantaṃ. Bruve, bruveyya, bruveyyuṃ. Bruveyyāsi, bruveyyātha. Bruveyyāmi, bruveyyāma. Bruvetha, bruveraṃ. Abruvā, abruvū.</paragraph>
    <paragraph>Parokkhāyaṃ ‘‘brūbhūnamāhabhūvā parokkhāya’’nti brūdhātussa āhaādeso, saralopādi, supine kira māha, tenāhu porāṇā, āhaṃsu vā iccādi.</paragraph>
    <paragraph>Ajjataniyaṃ abravi, abruvi, abravuṃ. Bravissati. Abravissa iccādi.</paragraph>
    <paragraph>Hana hiṃsāgatīsu, timhi kvaci appaccayalopo, hanti, hanati, hananti. Hanasi, hanatha. Hanāmi, hanāma.</paragraph>
    <paragraph>Kamme ‘‘tassa cavagga’’iccādinā ñattaṃ, dvittañca, haññate, haññante, haññare. Haññati, haññanti. Hanatu, hanantu. Haneyya.</paragraph>
    <paragraph>‘‘Hanassā’’ti vattate.</paragraph>
    <paragraph nr="503">Vadho vā sabbattha.</paragraph>
    <paragraph>Hanaiccetassa dhātussa vadhādeso hoti vā sabbattha vibhattippaccayesu, vavatthitavibhāsatthoyaṃ vāsaddo. Vadheti. Vadhīyati. Vadhetu. Vadhīyatu. Vadheyya. Avadhi, avadhiṃsu. Ahani, ahaniṃsu. Vadhissati, hanissati. Khādese paṭihaṅkhāmi, paṭihanissāmi. Avadhissa, ahanissa iccādi.</paragraph>
    <centered>Hūvādinayo.</centered>
    <paragraph>Hu dānādanahabyappadānesu, tyādyuppatti, appaccayo ca, ‘‘kvacādivaṇṇānamekassarānaṃ dvebhāvo’’ti dvittaṃ, ‘‘pubbobbhāso’’ti abbhāsasaññā.</paragraph>
    <paragraph>‘‘Abbhāse’’ti vattate.</paragraph>
    <paragraph nr="504">Hassajo.</paragraph>
    <paragraph>Hakārassa abbhāse vattamānassa jo hoti. ‘‘Lopañcetta makāro’’ti appaccayalopo, vuddhi. Juhoti.</paragraph>
    <paragraph>Lopābhāve ‘‘jhalānaṃ, sare’’ti ca vattamāne –</paragraph>
    <paragraph nr="505">Yavakārā ca.</paragraph>
    <paragraph>Jhalasaññānaṃ ivaṇṇuvaṇṇānaṃ yakāravakārādesā honti sare pareti apadantassa ukārassa vakāro.</paragraph>
    <paragraph type="indent">Juhvati, juhoti, juhvanti, juhonti. Juhvasi, juhosi, juhvatha, juhotha. Juhvāmi, juhomi, juhvāma, juhoma.</paragraph>
    <paragraph type="indent">Kamme ‘‘kvaci dhātū’’tiādinā dīgho, hūyate, hūyante. Hūyati, hūyanti.</paragraph>
    <paragraph type="indent">Tathā juhotu, juhontu, juhvantu vā. Juhe, juheyya, juheyyuṃ. Ajuhavi, ajuhavuṃ. Ajuhosi, ajuhosuṃ. Ahūyittha aggi. Juhissati, juhissanti. Juhossati, juhossanti vā. Ajuhissa, ajuhissaṃsu iccādi.</paragraph>
    <paragraph>Hā cāge, pure viya dvebhāvajādesa appaccayalopā.</paragraph>
    <paragraph>‘‘Abbhāse’’ti vattate.</paragraph>
    <paragraph nr="506">Rasso.</paragraph>
    <paragraph>Abbhāse vattamānassa sarassa rasso hoti.</paragraph>
    <paragraph type="indent">Jahāti, jahanti. Jahāsi, jahātha. Jahāmi, jahāma.</paragraph>
    <paragraph type="indent">Kamme ‘‘yamhi dādhāmāṭhāhāpāmahamathādīnamī’’ti dhātvantassa īkāro. Hīyate, hīyante, hīyare. Hīyati, hīyanti.</paragraph>
    <paragraph type="indent">Tathā jahātu, jahantu. Jahe, jaheyya, jaheyyuṃ. Hīyetha, hīyeyya. Ajahāsi, ajahiṃsu, ajahāsuṃ. Pajahi, pajahiṃsu, pajahaṃsu, pajahuṃ. Kamme pajahīyittha, pajahīyi. Pajahissati, pajahissanti. Hīyissati, hīyissanti. Pajahissa, pajahissaṃsu iccādi.</paragraph>
    <paragraph>Dā dāne, tyādyuppatti, dvebhāvarassattāni, appaccayassa lopo, dadāti, dadanti. Dadāsi, dadātha. Dadāmi, dadāma.</paragraph>
    <paragraph>Dvittābhāve maṇḍūkagatiyā ‘‘vā’’ti vattate.</paragraph>
    <paragraph nr="507">Dādhātussa dajjaṃ.</paragraph>
    <paragraph>Dāiccetassa dhātussa sabbassa dajjādeso hoti vā, vavatthitavibhāsatthoyaṃ vāsaddo, appaccayalopo. Dajjati, dajjanti. Dajjasi, dajjatha. Dajjāmi, dajjāma. Dajjādesābhāve ‘‘lopañcettamakāro’’ti appaccayassa ekāro, dānaṃ deti, denti. Desi, detha.</paragraph>
    <paragraph>‘‘Vā’’ti vattate.</paragraph>
    <paragraph nr="508">Dādantassaṃ mimesu.</paragraph>
    <paragraph>Dāiccetassa dhātussa antassa aṃ hoti vā mimaiccetesu paresu, niggahītassa vaggantattaṃ. Dammi, damma. Demi, dema.</paragraph>
    <paragraph>Kamme ‘‘yamhi dādhā’’iccādinā īkāro, dīyate, dīyante. Dīyati, dīyanti. Dīyyate, dīyyante. Dīyyati, dīyyanti vā iccādi.</paragraph>
    <paragraph type="indent">Dadātu , dadantu. Dadāhi, dadātha. Dadāmi, dadāma. Dadataṃ, dadantaṃ. Dadassu, dadavho. Dade, dadāmase. Dajjatu, dajjantu iccādi. Detu, dentu. Dehi, detha. Demi, dema. Kamme dīyataṃ, dīyantaṃ. Dīyatu, dīyantu.</paragraph>
    <paragraph type="indent">Sattamiyaṃ dade, dadeyya, dadeyyuṃ. Dadeyyāsi, dadeyyātha. Dadeyyāmi, dadeyyāma. Dadetha, daderaṃ. Dadetho, dadeyyāvho. Dadeyyaṃ, dadeyyāmhe. Dajje, dajjeyya.</paragraph>
    <paragraph type="indent">‘‘Kvaci dhātū’’tiādinā eyyassāttañca, dajjā, dajjuṃ, dajjeyyuṃ. Dajjeyyāsi, dajjeyyātha. Dajjaṃ, eyyāmissa amādeso ca, dajjeyyāmi, dajjeyyāma. Dvittābhāve deyya, deyyuṃ. Deyyāsi, deyyātha. Dīyetha, dīyeyya.</paragraph>
    <paragraph type="indent">Hiyyattaniyaṃ adadā, adadū. Adado, adadattha. Adadaṃ, adadamha. Adadattha, adadamhase. Kamme adīyittha.</paragraph>
    <paragraph type="indent">Ajjatanimhi adadi, adadiṃsu, adaduṃ. Adajji, adajjiṃsu. Adāsi, adaṃsu. Adāsi, ado, adittha. Adāsiṃ, adāsimha, adamha. Adādānaṃ purindado. Kamme adīyittha, adīyyi.</paragraph>
    <paragraph type="indent">Bhavissantiyaṃ ikārāgamo, saralopādi, dadissati, dadissanti. Dajjissati, dajjissanti. Rassattaṃ, dassati, dassanti. Dassasi, dassatha. Dassāmi, dassāma. Dassate. Dīyissate, dīyissati.</paragraph>
    <paragraph type="indent">Kālātipattiyaṃ adadissa, adajjissa, adajjissā, adassa, adassā, adassaṃsu. Adīyissatha, adīyissa iccādi.</paragraph>
    <paragraph>Dhā dhāraṇe, pure viya vibhattuppatti, dvittarassattāni, appaccayalopo ca, ‘‘dutiyacatutthānaṃ paṭhamatatiyā’’ti dhakārassa dakāro, dadhāti, dadhanti. Apipubbo tassa ‘‘tesu vuddhī’’tiādinā akāralopo, ‘‘kvaci dhātū’’tiādinā dhakārassa hakāro, rassattañca, dvāraṃ pidahati, pidahanti. Dvebhāvābhāve nidhiṃ nidheti, nidhenti.</paragraph>
    <paragraph type="indent">Kamme dhīyate, dhīyati, pidhīyate, pidhīyati.</paragraph>
    <paragraph type="indent">Tathā dadhātu, pidahatu, nidhetu, nidhentu. Dadhe, dadheyya, pidahe, pidaheyya, nidhe, nidheyya. Dadhāsi, pidahi. Dhassati, pidahissati, paridahessati. Adhassa, pidahissa iccādi.</paragraph>
    <centered>Juhotyādinayo.</centered>
    <gatha type="1">Avuddhikā tudādī ca, hūvādi ca tathāparo;</gatha>
    <gatha type="last">Juhotyādi catuddhevaṃ, ñeyyā bhūvādayo idha.</gatha>
    <centered>Bhūvādigaṇo.</centered>
    <subhead>Rudhādigaṇa</subhead>
    <paragraph>Rudha āvaraṇe, pure viya dhātusaññādimhi kate vibhattuppatti.</paragraph>
    <paragraph>‘‘A’’iti vattate.</paragraph>
    <paragraph nr="509">Rudhādito niggahītapubbañca.</paragraph>
    <paragraph>Catuppadamidaṃ. Rudhaiccevamādito dhātugaṇato appaccayo hoti kattari vibhattippaccayesu, niggahītañca tato pubbaṃ  hutvā āgamo hoti, tañca niggahītaṃ pakatiyā sarānugatattā dhātussarato paraṃ hoti. Casaddena iīeopaccayā ca, niggahītassa vaggantattaṃ. Idha saṃyogantattā na vuddhi hoti, tadāgamassa taggahaṇena gahaṇato.</paragraph>
    <paragraph type="indent">So maggaṃ rundhati, rundhanti. Rundhasi, rundhatha. Rundhāmi, rundhāma. Rundhate, rundhante iccādi, ikārādippaccayesu pana rundhiti, rundhīti, rundheti, rundhotītipi hoti.</paragraph>
    <paragraph type="indent">Kamme nipubbo yappaccayassa ‘‘tassa cavagga’’iccādinā sadhātvantassa jhakāre kate ‘‘vagge ghosā’’tiādinā dvittaṃ, maggo nirujjhate tena, nirujjhante. Parassapadatte nirujjhati, nirujjhanti. Nirujjhasi, nirujjhatha. Nirujjhāmi, nirujjhāma.</paragraph>
    <paragraph type="indent">Rundhatu, rundhantu. Rundhāhi, rundhatha. Rundhāmi, rundhāma. Rundhataṃ, rundhantaṃ. Rundhassu, rundhavho. Rundhe, rundhāmase. Nirujjhataṃ, nirujjhantaṃ. Nirujjhatu, nirujjhantu. Rundhe, rundheyya, rundheyyuṃ. Rundhetha, rundheraṃ. Nirujjhetha, nirujjheyya iccādi. Rundhi, rundhiṃsu. Arundhi, nirujjhittha. Nirujjhi, nirujjhiṃsu. Rundhissati, rundhissanti. Nirujjhissate, nirujjhissante. Nirujjhissati, nirujjhissanti. Arundhissa, arundhissaṃsu. Nirujjhissatha, nirujjhissa iccādi.</paragraph>
    <paragraph type="indent">Chidi dvidhākaraṇe, chindati, chindanti. Kamme chijjate, chijjante. Chijjati, chijjanti. Tathā chindatu, chindantu. Chijjatu, chijjantu. Chinde, chindeyya. Chijjeyya. Achindi, chindi, chindiṃsu. Achijjittha, chijji. Chindissati, chindissanti. Ssassa chādese – checchati, checchanti. Checchiti vā. Kamme chijjissate, chijjissante. Chijjissati, chijjissanti. Achindissa. Achijjissa iccādi.</paragraph>
    <paragraph type="indent">Bhidi vidāraṇe, bhindati, bhindanti iccādi.</paragraph>
    <paragraph type="indent">Yuja yoge, yuñjati, yuñjanti. Yujjate, yujjante. Yujjati, yujjanti. Yuñjatu. Yujjataṃ. Yuñje. Yujjetha. Ayuñji, ayuñjiṃsu. Ayujjittha, ayujji. Yuñjissati, yuñjissanti. Yujjissate, yujjissante. Yujjissati, yujjissanti. Ayuñjissa. Ayujjissatha, ayujjissa iccādi.</paragraph>
    <paragraph>Bhuja pālanabyavaharaṇesu, bhuñjati, bhuñjanti iccādi.</paragraph>
    <paragraph>Bhavissantiyaṃ ‘‘karassa sappaccayassa kāho’’ti sutte sappaccayaggahaṇena bhujato ssassa khādeso, ‘‘ko khe cā’’ti dhātvantassa kakāro, vuddhi, bhokkhati, bhokkhanti. Bhokkhasi, bhokkhatha. Bhokkhāmi, bhokkhāma. Khādesābhāve bhuñjissati, bhuñjissanti iccādi.</paragraph>
    <paragraph type="indent">Muca mocane, muñcati, muñcanti. Muccate, muccante. Muñcatu, muñcantu. Muccataṃ, muccantaṃ. Muñce, muñceyya, muñceyyuṃ. Muccetha, mucceraṃ. Amuñci, amuñciṃsu. Amuccittha. Mokkhati, mokkhanti. Muñcissati, muñcissanti. Muccissate, muccissante. Amuñcissa, amuccissatha iccādi.</paragraph>
    <centered>Rudhādigaṇo.</centered>
    <subhead>Divādigaṇa</subhead>
    <paragraph>Divu kīḷāvijigīsābyavahārajutithutikantigatīsu. Pure viya dhātvantalopavibhattuppattiyo.</paragraph>
    <paragraph nr="510">Divāditoyo.</paragraph>
    <paragraph>Divādito dhātugaṇato yappaccayo hoti kattari vihitesu vibhattippaccayesu.</paragraph>
    <paragraph>‘‘Yaggahaṇaṃ, cavagga yakāra vakārattaṃ sadhātvantassa, pubbarūpa’’nti ca vattate.</paragraph>
    <paragraph nr="511">Tathā kattari ca.</paragraph>
    <paragraph>Yathā bhāvakammesu yappaccayassādeso hoti, tathā kattaripi yappaccayassa sadhātvantassa cavagga yakāravakārādeso, pubbarūpañca kātabbānīti dhātvantassa vakārattā saha tena yakārassa vakāre kate dvibhāvo, ‘‘do dhassa cā’’ti ettha caggahaṇena ‘‘bo vassā’’ti vuttattā vakāradvayassa bakāradvayaṃ, dibbati, dibbanti. Dibbasi, dibbatha. Dibbāmi, dibbāma.</paragraph>
    <paragraph type="indent">Kamme dibbate, dibbante. Dibbati, dibbanti. Dibbatu. Dibbataṃ. Dibbe. Dibbetha. Adibbi. Adibbittha. Dibbissati. Dibbissate. Adibbissa iccādi.</paragraph>
    <paragraph>Sivu tantasantāne, sibbati, sibbanti. Sibbatu. Sibbeyya. Asibbi, sibbi. Sibbissati. Asibbissa iccādi.</paragraph>
    <paragraph>Pada gatimhi, upubbo dvittaṃ, ‘‘tathā kattari cā’’ti sadhātvantassa yakārassa jakāro, dvittañca.</paragraph>
    <paragraph type="indent">Uppajjati, uppajjanti. Uppajjate, uppajjante, uppajjare.</paragraph>
    <paragraph type="indent">Kamme paṭipajjate, paṭipajjante. Paṭipajjati, paṭipajjanti. Bhāve uppajjate tayā.</paragraph>
    <paragraph type="indent">Tathā  uppajjatu. Uppajjeyya. Udapajjā. Udapajjatha. Udapādi, uppajjī. Uppajjittha. Uppajjissati. Uppajjissa, uppajjissā iccādi.</paragraph>
    <paragraph>Budha avagamane, yappaccayaparattā na vuddhi, jhakārādesova viseso, dhammaṃ bujjhati, bujjhanti. Bujjhate, bujjhante, bujjhare vā.</paragraph>
    <paragraph type="indent">Kamme bujjhate mayā dhammo, bujjhante. Bujjhati, bujjhanti. Bujjhatu. Bujjheyya. Abujjhi. Abujjhittha. Bujjhissati. Abujjhissa.</paragraph>
    <paragraph>Yudha sampahāre, yujjhati, yujjhanti.</paragraph>
    <paragraph>Kudha kope, kujjhati, kujjhanti.</paragraph>
    <paragraph>Vidha tāḷane, vijjhati, vijjhanti iccādi.</paragraph>
    <paragraph>Naha bandhane, ‘‘ha vipariyayo’’ti yogavibhāgena vipariyayo. Sannayhati, sannayhanti iccādi.</paragraph>
    <paragraph>Mana ñāṇe, ñādesova viseso, maññati, maññanti iccādi.</paragraph>
    <paragraph>Dā ādāne, saṃāpubbo ‘‘kvaci dhātū’’tiādinā yamhi dhātvantassa ikāro, sīlaṃ samādiyati, samādiyanti iccādi.</paragraph>
    <paragraph>Tusa pītimhi, yappaccayassa pubbarūpattaṃ, tussati, tussanti iccādi.</paragraph>
    <paragraph>Tathā samu upasame, sammati, sammanti.</paragraph>
    <paragraph>Kupa kope, kuppati, kuppanti.</paragraph>
    <paragraph>Janajanane, ‘‘janādīnamā timhi cā’’ti ettha ‘‘janādīnamā’’ti yogavibhāgena yamhi dhātvantassa ākāro. Jāyati, jāyanti. Jāyate, jāyante.</paragraph>
    <paragraph>Kamme janīyati, janīyanti. Jāyatu. Jāyeyya. Ajāyi, ajani. Jāyissati, janissati. Ajāyissa, ajanissa iccādi.</paragraph>
    <centered>Divādigaṇo.</centered>
    <subhead>Svādigaṇa</subhead>
    <paragraph>Su savaṇe, pure viya vibhattuppatti.</paragraph>
    <paragraph nr="512">Svādito ṇuṇāuṇā ca.</paragraph>
    <paragraph>Suiccevamādito dhātugaṇato ṇu ṇāuṇāiccete paccayā honti kattari vihitesu vibhattippaccayesu. ‘‘Aññesu cā’’ti ettha caggahaṇena ṇuppaccayassa vuddhi. Tatthevānuvattitavāggahaṇena svādīnaṃ ṇuṇādīsu na vuddhi.</paragraph>
    <paragraph type="indent">Dhammaṃ suṇoti, saralopādi, suṇanti. Suṇosi, suṇotha. Suṇomi, suṇoma. Ṇāpaccaye suṇāti, suṇanti. Suṇāsi, ‘‘kvaci dhātū’’tiādinā rassattaṃ, suṇasi, suṇātha, suṇatha. Suṇāmi, suṇāma.</paragraph>
    <paragraph type="indent">Kamme yappaccaye ‘‘kvaci dhātū’’tiādinā dīgho, sūyate, sūyante. Sūyati, sūyanti. Dvitte rassattaṃ, suyyati, suyyanti. Sūyyati, sūyyanti vā.</paragraph>
    <paragraph type="indent">Suṇotu, suṇantu. Suṇohi, suṇotha. Suṇomi, suṇoma. Suṇātu, suṇantu. Suṇa, suṇāhi, suṇātha. Suṇāmi, suṇāma. Suṇataṃ, suṇantaṃ . Suṇassu, suṇavho. Suṇe, suṇāmase. Kamme sūyataṃ, sūyantaṃ. Sūyatu, sūyantu.</paragraph>
    <paragraph type="indent">Suṇe, suṇeyya, suṇeyyuṃ. Suṇeyyāsi, suṇeyyātha. Suṇeyyāmi, suṇeyyāma. Suṇetha, suṇeraṃ. Suṇetho, suṇeyyāvho. Suṇeyyaṃ, suṇeyyāmhe. Sūyetha, sūyeyya.</paragraph>
    <paragraph type="indent">Asuṇi, suṇi, asuṇiṃsu, suṇiṃsu. Asuṇi, asuṇittha. Asuṇiṃ, suṇiṃ, asuṇimha, suṇimha. Asuṇittha, suṇittha. Ṇāpaccayalopo, vuddhi, sassa dvibhāvo, sāgamo, assosi, assosiṃsu, paccassosuṃ. Assosi, assosittha. Assosiṃ, assosimha, assosimhā vā, assosittha. Asūyittha, assūyi.</paragraph>
    <paragraph type="indent">Saralopādi, suṇissati, suṇissanti. Suṇissasi, suṇissatha. Suṇissāmi, suṇissāma. Suṇissate, suṇissante. Suṇissase, suṇissavhe. Suṇissaṃ, suṇissāmhe. Ṇāpaccayalopo, vuddhi, sossati, sossanti. Sossasi, sossatha. Sossāmi, sossāma. Sossate. Sūyissate, sūyissati. Asuṇissa. Asūyissa iccādi.</paragraph>
    <paragraph type="indent">Hi gatimhi, papubbo ṇāpaccayo, pahiṇāti, pahiṇati vā, pahiṇanti. Pahiṇātu, pahiṇantu. Pahiṇeyya. Pahiṇi, dūtaṃ pāhesi. Pahiṇissati. Pahiṇissa iccādi.</paragraph>
    <paragraph type="indent">Vu saṃvaraṇe, āvuṇāti, āvuṇanti iccādi.</paragraph>
    <paragraph type="indent">Mi pakkhepe, ‘‘kvaci dhātū’’tiādinā ṇassa nattaṃ, minoti, minanti iccādi.</paragraph>
    <paragraph type="indent">Apa pāpuṇane, papubbo saralope ‘‘dīgha’’nti dīgho, uṇāpaccayo, sampattiṃ pāpuṇāti, pāpuṇanti. Pāpuṇāsi, pāpuṇātha. Pāpuṇāmi, pāpuṇāma.</paragraph>
    <paragraph type="indent">Kamme pāpīyati, pāpīyanti. Tathā pāpuṇātu. Pāpīyatu. Pāpuṇe, pāpuṇeyya. Pāpīyeyya. Pāpuṇi, pāpuṇiṃsu. Pāpīyi. Pāpuṇissati. Pāpīyissati. Pāpuṇissa. Pāpīyissa iccādi.</paragraph>
    <paragraph>Saka sattimhi, dvibhāvo, sakkuṇāti, sakkuṇanti. Bhāve ‘‘pubbarūpañcā’’ti pubbarūpattaṃ, sakkate tayā, sakkati vā, sakkuṇātu. Sakkuṇeyya. ‘‘Kvaci dhātū’’tiādinā sakantassa khādeso ajjatanādimhi, asakkhi, sakkhi, asakkhiṃsu, sakkhiṃsu. Sakkhissati, sakkhissanti. Asakkhissa, asakkhissaṃsu iccādi.</paragraph>
    <centered>Svādigaṇo.</centered>
    <subhead>Kiyādigaṇa</subhead>
    <paragraph>Kī dabbavinimaye, vipubbo dvittaṃ, pure viya vibhattuppatti.</paragraph>
    <paragraph nr="513">Kiyādito nā.</paragraph>
    <paragraph>Kīicceva mādito dhātugaṇato nāpaccayo hoti kattari. Nāparattā na vuddhi, ‘‘kvaci dhātū’’tiādinā kiyādīnaṃ nāmhi rassattaṃ, kīto nāpaccayanakārassa ṇattañca.</paragraph>
    <paragraph type="indent">Bhaṇḍaṃ vikkiṇāti, vikkiṇanti. Vikkīyati, vikkīyanti. Vikkiṇātu, vikkiṇantu. Vikkīyatu, vikkīyantu. Vikkiṇe, vikkiṇeyya . Vikkīyeyya, vikkīyeyyuṃ. Avikkiṇi, vikkiṇi. Vikkīyittha, vikkīyi. Vikkiṇissati, vikkiṇissanti. Vikkīyissati, vikkīyissanti. Avikkiṇissa, avikkiṇissaṃsu. Vikkīyissa, vikkīyissaṃsu iccādi.</paragraph>
    <paragraph type="indent">Ji jaye, kilese jināti, jinanti. Jīyati, jīyanti. Evaṃ jinātu. Jīyatu. Jineyya. Jīyeyya. Ajini, jini, ajiniṃsu, jiniṃsu. Ajesi, ajesuṃ. Ajinittha. Ajīyittha, ajīyi. Jinissati, jinissanti. Vijessati, vijessanti. Jīyissati, jīyissanti. Ajinissa. Ajīyissa iccādi.</paragraph>
    <paragraph>Tathā ci caye, cināti, cinanti iccādi.</paragraph>
    <paragraph>Ñā avabodhane nāpaccayo.</paragraph>
    <paragraph>‘‘Vā’’ti vattate.</paragraph>
    <paragraph nr="514">Ñāssa jā jaṃ nā.</paragraph>
    <paragraph>Ñāiccetassa dhātussa jā jaṃ nāiccete ādesā honti vā.</paragraph>
    <gatha type="1">Jādeso nāmhi jaṃ ñāmhi, nābhāvo timhi evidha;</gatha>
    <gatha type="2">Vavatthitavibhāsattha-vāsaddassānuvattanā;</gatha>
    <gatha type="last">Dhammaṃ vijānāti, vināyati vā, vijānanti.</gatha>
    <paragraph type="indent">Kamme viññāyati, viññāyanti. Ivaṇṇāgame pubbalopo, ‘‘kvaci dhātū’’tiādinā ekāro, dvittañca, ñeyyati, ñeyyanti. Vijānātu, vijānantu, rassattaṃ. Vijāna, vijānāhi, vijānātha. Vijānāmi, vijānāma. Vijānataṃ, vijānantaṃ. Vijānassu. Viññāyatu, viññāyantu.</paragraph>
    <paragraph nr="515">Eyyassañāto iyā ñā vā.</paragraph>
    <paragraph>Eyyassa vibhattissa ñāiccetāya dhātuyā parassa iyā ñāiccete ādesā honti vā, saralopādi. Vijāniyā.</paragraph>
    <paragraph>Ñādese ñāssa jaṃādeso.</paragraph>
    <paragraph>‘‘Ñāto, vā’’ti ca vattate.</paragraph>
    <paragraph nr="516">Nāssa lopo yakārattaṃ.</paragraph>
    <paragraph>Ñāiccetāya dhātuyā parassa nāpaccayassa lopo hoti vā, yakārattañca, vavatthitavibhāsatthoyaṃ vāsaddo. Tena –</paragraph>
    <gatha type="1">Ñāmhi niccañca nālopo,</gatha>
    <gatha type="2">Vibhāsājjatanādisu;</gatha>
    <gatha type="3">Aññattha na ca hotāyaṃ,</gatha>
    <gatha type="last">Nāto timhi yakāratā.</gatha>
    <paragraph type="indent">Niggahītassa vaggantattaṃ, vijaññā, vijāneyya, vijāneyyuṃ. Vijāneyyāsi, vijāneyyātha. Vijāneyyāmi, vijāneyyāma, vijānemu vā. Vijānetha. Viññāyeyya, viññāyeyyuṃ.</paragraph>
    <paragraph type="indent">Samajāni, sañjāni, sañjāniṃsu. Nālope aññāsi, aññāsuṃ. Vijānittha. Viññāyittha. Paññāyi, paññāyiṃsu. Vijānissati, vijānissanti. Ñassati, ñassanti. Viññāyissate, viññāyissante. Paññāyissati, paññāyissanti. ‘‘Kvaci dhātū’’tiādinā ssassa hi ca, paññāyihiti, paññāyihinti. Ajānissa. Ajānissatha. Aññāyissatha, aññāyissa iccādi.</paragraph>
    <paragraph>Mā māne, ‘‘kvaci dhātū’’tiādinā māntassa ikāro, mināti, minanti. Kamme mīyati, mīyanti iccādi.</paragraph>
    <paragraph>Lū chedane, nāmhi rassattaṃ, lunāti, lunanti. Lūyati, lūyanti iccādi.</paragraph>
    <paragraph>Dhū kampane, dhunāti, dhunanti. Dhūyati, dhūyanti iccādi.</paragraph>
    <paragraph>Gaha upādāne, nāmhi sampatte –</paragraph>
    <paragraph nr="517">Gahāditoppaṇhā.</paragraph>
    <paragraph>Gahaiccevamādito dhātuto ppa ṇhāiccete paccayā honti kattari. Ādisaddoyaṃ pakāro.</paragraph>
    <paragraph>‘‘Gahassā’’ti vattate.</paragraph>
    <paragraph nr="518">Halopo ṇhāmhi.</paragraph>
    <paragraph>Gahaiccetassa dhātussa hakārassa lopo hoti ṇhāmhi paccaye pare. Sīlaṃ gaṇhāti, rassatte gaṇhati vā, gaṇhanti. Gaṇhāsi, gaṇhātha. Gaṇhāmi, gaṇhāma.</paragraph>
    <paragraph>Kamme ‘‘ye’’ti vattamāne ‘‘havipariyayo lo vā’’ti hakārassa yakārena vipariyayo hoti. Gayhati, gayhanti.</paragraph>
    <paragraph type="indent">Gaṇhātu, gaṇhantu. Gaṇha, gaṇhāhi, gaṇhātha. Gaṇhāmi, gaṇhāma. Gaṇhataṃ, gaṇhantaṃ. Gayhataṃ, gayhantaṃ. Gayhatu, gayhantu. Gaṇhe, gaṇheyya, gaṇheyyuṃ. Gayheyya, gayheyyuṃ. Aggaṇhi, gaṇhi, aggaṇhiṃsu, gaṇhiṃsu.</paragraph>
    <paragraph>Yadā  ‘‘kvaci dhātū’’tiādinā asabbadhātuke vikaraṇapaccayassa lopo, ikārāgamassa ekāro ca, tadā sāgamo.</paragraph>
    <paragraph type="indent">Aggahesi, aggahesuṃ. Aggahi, aggahiṃsu, aggahuṃ. Aggayhittha, aggayhi. Gaṇhissati, gaṇhissanti. Gahessati, gahessanti. Gahīyissate, gahīyissante. Gayhissati, gayhissanti. Aggaṇhissa, aggahissa. Aggaṇhissatha, aggahissatha. Aggayhissatha, aggayhissa iccādi.</paragraph>
    <paragraph>Ppappaccaye –</paragraph>
    <paragraph nr="519">Gahassa ghe ppe.</paragraph>
    <paragraph>Gahaiccetassa dhātussa sabbassa gheādeso hoti ppappaccaye pare. Gheppati iccādi.</paragraph>
    <centered>Kiyādigaṇo.</centered>
    <subhead>Tanādigaṇa</subhead>
    <paragraph>Tanu vitthāre, pure viya dhātvantalopavibhattuppattiyo.</paragraph>
    <paragraph nr="520">Tanādito oyirā.</paragraph>
    <paragraph>Tanuiccevamādito dhātugaṇato oyiraiccete paccayā honti kattari. Karatovāyaṃ yirappaccayo.</paragraph>
    <paragraph>Dhammaṃ tanoti, tanonti. Tanosi, tanotha. Tanomi, tanoma.</paragraph>
    <paragraph>‘‘Vā’’ti vattate.</paragraph>
    <paragraph nr="521">Uttamokāro.</paragraph>
    <paragraph>Tanādito okārappaccayo uttamāpajjate vā. Vavatthitavibhāsatthoyaṃ vāsaddo. Ettha ca vikaraṇakāriyavidhippakaraṇato ‘‘okāro’’ti ovikaraṇaṃ gayhati. Tanute, bahuvacane ‘‘yavakārā cā’’ti vattaṃ, tanvante. Tanuse, tanuvhe. Tanve, tanumhe.</paragraph>
    <paragraph>Kamme ‘‘kvaci dhātū’’tiādinā tanudhātvantassa yamhi ākāro, patāyate, patāyante. Patāyati, patāyanti. Ākārābhāve pataññati, pataññanti. Tanotu, tanontu. Taneyya, taneyyuṃ. Atani, ataniṃsu. Atāyittha, patāyi. Tanissati, tanissanti. Patāyissati, patāyissanti. Atanissa. Patāyissa iccādi.</paragraph>
    <paragraph>Kara karaṇe, puññaṃ karoti.</paragraph>
    <paragraph>Bahuvacane ‘‘vā’’ti vattamāne, ‘‘uttamokāro’’ti utte kate –</paragraph>
    <paragraph>‘‘Vā, utta’’nti ca vattate.</paragraph>
    <paragraph nr="522">Karassākāro ca.</paragraph>
    <paragraph>Karaiccetassa dhātussa akāro uttamāpajjate vā. Vavatthitavibhāsatthoyaṃ vāsaddo, ‘‘yavakārā cā’’ti apadantassa paraukārassa vakāro, ‘‘kvaci dhātū’’tiādinā dhāturakārassa vakārasmiṃ lopo, vakārassa dvitte tassa ‘‘bbo vvassā’’ti bakāradvayaṃ, kubbanti, karonti. Karosi, karotha. Karomi, karoma. Tathā kurute, kubbante. Kuruse, kuruvhe. Kubbe, kurumhe. Yirappaccaye rakāralopo, kayirati, kayiranti iccādi.</paragraph>
    <paragraph>Kammeyappaccaye ‘‘ivaṇṇāgamo vā’’ti īkārāgamo, yakārassa dvittaṃ, karīyyate kaṭo tena, karīyyati, karīyyanti. Karīyati, karīyanti vā. Īkārābhāve ‘‘tassa cavagga’’iccādinā sadhātvantassa yakārattaṃ, dvittañca. Kayyati, kayyanti. Ikārāgame ‘‘kvaci dhātu’’iccādisutte caggahaṇena rayānaṃ vipariyayo, kayirati kaṭo tena, kayiranti iccādi.</paragraph>
    <paragraph type="indent">Tathā kusalaṃ karotu, kurutu vā, kubbantu, karontu. Karohi, karotha. Karomi, karoma. Kurutaṃ, kubbantaṃ. Kurussu, kurassu vā, kuruvho. Kubbe, kubbāmase.</paragraph>
    <paragraph type="indent">Kamme karīyatu, karīyantu, kayyataṃ, kayirataṃ, kayiratu.</paragraph>
    <paragraph type="indent">Sattamiyaṃ kare, kareyya, kareyyuṃ. Kareyyāsi, kareyyātha. Kareyyāmi, kareyyāma. Utte kubbe, kubbeyya.</paragraph>
    <paragraph>Yirappaccaye –</paragraph>
    <gatha type="1">Yirato āttameyyassa, ethādisseyyumādisu;</gatha>
    <gatha type="last">Eyyasaddassa lopo ca, ‘‘kvaci dhātū’’tiādinā.</gatha>
    <paragraph>Saralopādi, kayirā, kayiruṃ. Kayirāsi, kayirātha. Kayirāmi, kayirāma. Attanopade kayirātha dhīro, kubbetha, karetha vā, ‘‘kvaci dhātū’’tiādinā kussa kru ca, krubbetha, krubberaṃ. Krubbetho, krubbeyyāvho. Krubbeyyaṃ, krubbeyyāmhe. Kamme karīyeyya, karīyeyyuṃ.</paragraph>
    <paragraph>Hiyyattaniyaṃ ‘‘karassa kā’’ti yogavibhāgena kā hoti, saralopādi.</paragraph>
    <paragraph type="indent">Akā, akarā, akarū. Akaro, akattha, akarottha. Akaṃ, akaraṃ, akamha, akaramha. Akattha. Akariṃ, akaramhase.</paragraph>
    <paragraph>‘‘Vā’’ti vattate.</paragraph>
    <paragraph nr="523">Karassa kāsattamajjatanimhi.</paragraph>
    <paragraph>Kara iccetassa dhātussa sabbasseva kāsattaṃ hoti vā ajjatanimhi vibhattimhi pare. ‘‘Kāsatta’’miti bhāvaniddesena aññasmāpi dhātuto sāgamo. Atha vā yadā karassa kā hoti, sattañcāgamo ajjatanimhi vāti attho, tadā ‘‘sattamajjatanimhī’’ti yogavibhāgena aññasmāpi dhātuto sāgamopi sijjhati, ‘‘yogavibhāgato iṭṭhappasiddhī’’ti yebhuyyena dīghatova hoti, ‘‘karassa kā’’ti yogavibhāgena kābhāvo ca hiyyattaniyaṃ siddho hoti.</paragraph>
    <paragraph type="indent">Akāsi, akāsuṃ. Akāsi, akāsittha. Akāsiṃ, akāsimha. Akāsittha. Kāsattābhāve akari, kari, akariṃsu, kariṃsu, akaṃsu, akaruṃ. Akari, akarittha. Akariṃ, kariṃ, akarimha, karimha. Akarittha. Akarīyittha, akarīyi vā.</paragraph>
    <paragraph>‘‘Vā, lopo, bhavissantimhi ssassa cā’’ti ca vattate.</paragraph>
    <paragraph nr="524">Karassa sappaccayassa kāho.</paragraph>
    <paragraph>Karaiccetassa  dhātussa sappaccayassa kāhādeso hoti vā bhavissantimhi, ssassa ca lopo hoti. Adhikabhūtasappaccayaggahaṇena vacamucabhujādito ssassa khādeso, vasa chidi labhādito chādeso ca hoti.</paragraph>
    <paragraph type="indent">Kāhati, kāhanti. Kāhasi, kāhatha. Kāhāmi, kāhāma. Ikārāgame kāhiti, kāhinti iccādi. Kāhābhāve karissati, karissanti. Karissasi, karissatha. Karissāmi, karissāma. Karissate, karissante. Karissase, karissavhe. Karissaṃ, karissāmhe. Karīyissati, karīyissanti. Akarissa. Akarīyissā iccādi.</paragraph>
    <paragraph>Yadā saṃpubbo, tadā ‘‘purasamupaparīhi karotissa kha kharā vā’’ti yogavibhāgena tyādivibhattīsupi saṃpubbakarotissa kharādeso.</paragraph>
    <paragraph type="indent">Abhisaṅkharoti, abhisaṅkharonti. Abhisaṅkharīyati, abhisaṅkharīyanti. Abhisaṅkharotu. Abhisaṅkhareyya. Abhisaṅkhari, khādese abhisaṅkhāsi vā. Abhisaṅkharissati. Abhisaṅkharissa iccādi.</paragraph>
    <paragraph>Saka sattimhi, opaccayo, sakkoti, sakkonti. Sakkosi, sakkotha. Sakkomi, sakkoma iccādi.</paragraph>
    <paragraph>Apa pāpuṇane, papubbo, pappoti, papponti. Papposi, pappotha. Pappomi, pappoma. Pappotu, pappontu iccādi.</paragraph>
    <centered>Tanādigaṇo.</centered>
    <subhead>Curādigaṇa</subhead>
    <paragraph>Dhura theyye, pure viya dhātvantalopo, vibhattuppatti.</paragraph>
    <paragraph>‘‘Tathā kattari cā’’ti ito ‘‘kattarī’’ti ca sīhavilokanena bhāvakammaggahaṇāni ca vattante, maṇḍūkagatiyā kāritaggahaṇañca.</paragraph>
    <paragraph nr="525">Curādito ṇeṇayā.</paragraph>
    <paragraph>Curaiccevamādito dhātugaṇato ṇe ṇayaiccete paccayā honti kattari, bhāve ca kammani, vibhattippaccayesu. ‘‘Kāritaṃ viya ṇānubandho’’ti ṇe ṇayānaṃ kāritabyapadeso.</paragraph>
    <paragraph nr="526">Kāritānaṃ ṇo lopaṃ.</paragraph>
    <paragraph>Kāritappaccayānaṃ ṇakāro lopamāpajjate.</paragraph>
    <paragraph nr="527">Asaṃyogantassa vuddhi kārite.</paragraph>
    <paragraph>Asaṃyogantassa dhātussa kārite pare vuddhi hotīti ukārassokāro vuddhi.</paragraph>
    <paragraph type="indent">Dhanaṃ coreti, corenti. Coresi, coretha. Coremi, corema. Ṇayappaccaye – corayati, corayanti. Corayasi, corayatha. Corayāmi, corayāma. Corayate, corayante. Corayase, corayavhe. Coraye, corayāmhe.</paragraph>
    <paragraph type="indent">Kamme yappaccaye īkārāgamo, saralopādi ca, corīyate devadattena, corīyati, corīyanti iccādi.</paragraph>
    <paragraph type="indent">Coretu , corentu. Corehi. Corayatu, corayantu. Coraya, corayāhi.</paragraph>
    <paragraph type="indent">Coreyya, coreyyuṃ. Coraye, corayeyyuṃ. Acoresi, coresi, acoresuṃ, coresuṃ. Acorayi, corayi, acorayiṃsu, corayiṃsu, acorayuṃ, corayuṃ. Acoresi, acoresittha. Tvaṃ acorayi, acorayittha. Acoresiṃ, acoresimha. Acorayiṃ, acorayimha. Acorayittha. Acorīyittha, acorīyi.</paragraph>
    <paragraph type="indent">Corissati, corissanti. Corayissati, corayissanti. Corīyissate, corīyissante. Corīyissati, corīyissanti. Acorissa, acorayissa. Acorīyissatha, acorīyissa iccādi.</paragraph>
    <paragraph>Tathā cinta cintāyaṃ, saṃyogantattā vuddhiabhāvova viseso.</paragraph>
    <paragraph type="indent">Cinteti, cintayati, cintenti, cintayanti. Cintetu, cintayatu. Cinteyya, cintayeyya. Acintesi, cintesi, acintayi, cintayi. Cintessati, cintayissati. Acintissa, acintayissa iccādi.</paragraph>
    <paragraph>Manta guttabhāsane, manteti, mantayati iccādi purimasamaṃ.</paragraph>
    <paragraph>Pāla rakkhaṇe, dhammaṃ pāleti, pālayati. Pālīyati. Pāletu, pālayatu iccādi.</paragraph>
    <paragraph>Ghaṭa ghaṭane, ghāṭeti, ghāṭayati, ghaṭeti, ghaṭayati, ghaṭādittā vikappena vuddhi.</paragraph>
    <paragraph>Vida ñāṇe, vedeti, vedayati.</paragraph>
    <paragraph>Gaṇa saṅkhyāne, ‘‘ghaṭādīnaṃ vā’’ti na vuddhi, gaṇeti, gaṇayati iccādi, sabbattha subodhaṃ.</paragraph>
    <centered>Curādigaṇo.</centered>
    <gatha type="1">Bhūvādī ca rudhādī ca, divādī svādayo gaṇā;</gatha>
    <gatha type="last">Kiyādī ca tanādī ca, curādī cidha sattadhā.</gatha>
    <centered>Vikaraṇavidhānaṃ samattaṃ.</centered>
    <subhead>Dhātuppaccayantanaya</subhead>
    <paragraph>Atha dhātuppaccayantā vuccante.</paragraph>
    <paragraph>Tattha dhātvatthe niddiṭṭhā khādikāritantā paccayā dhātuppaccayā nāma.</paragraph>
    <paragraph>Tija nisāna bandhanakhamāsu, dhātusaññādi.</paragraph>
    <paragraph>‘‘Dhātuliṅgehi parā paccayā’’ti ito dhātuggahaṇaṃ anuvattate, ‘‘parā, paccayā’’ti ca adhikāro.</paragraph>
    <paragraph nr="528">Tija gupa kita mānehi kha cha sā vā.</paragraph>
    <paragraph>Tija gupa kita māna iccetehi dhātūhi kha cha sa iccete paccayā parā honti vā.</paragraph>
    <gatha type="1">Tijato khantiyaṃ khova, nindāyaṃ gupato tu cho;</gatha>
    <gatha type="last">Kitā cho sova mānamhā, vavatthitavibhāsato.</gatha>
    <paragraph>‘‘Kvacādivaṇṇānamekassarānaṃ dvebhāvo’’ti dhātvādissa dvibhāvo.</paragraph>
    <paragraph>‘‘Byañjanantassā’’ti vattamāne –</paragraph>
    <paragraph nr="529">Ko khe ca.</paragraph>
    <paragraph>Dhātvantassa  byañjanassa kakārādeso hoti khappaccaye pare.</paragraph>
    <paragraph>Titikkha iti ṭhite –</paragraph>
    <paragraph>Dhātuvihitānaṃ tyādivibhattīnaṃ adhātuto appavattiyamāha.</paragraph>
    <paragraph nr="530">Dhātuppaccayehi vibhattiyo.</paragraph>
    <paragraph>Dhātvatthe niddiṭṭhehi khādikāritantehi paccayehi tyādayo vibhattiyo hontīti pure viya vattamānādayo yojetabbā.</paragraph>
    <paragraph>Ativākyaṃ titikkhati, titikkhanti. Kamme titikkhīyati. Tathā titikkhatu, titikkhantu. Titikkheyya, titikkheyyuṃ. Atitikkhi, atitikkhiṃsu. Titikkhissati. Atitikkhissa iccādi.</paragraph>
    <paragraph>Khappaccayābhāve appaccayassa ekāro, tejeti, tejati vā, tejanti iccādi.</paragraph>
    <paragraph>Gupa gopane, chappaccaye dvibhāvo, ‘‘pubbobbhāso’’ti abbhāsasaññā, ‘‘abbhāsassā’’ti vattamāne ‘‘antassivaṇṇākāro vā’’ti abbhāsantassikāro, ‘‘kavaggassa cavaggo’’ti abbhāsagakārassa jakāro ca.</paragraph>
    <paragraph nr="531">Byañjanantassa co chappaccayesu ca.</paragraph>
    <paragraph>Dhātvanthassa byañjanassa cakārādeso hoti chappaccayesu paresu. Tato vibhattiyo, kāyaṃ jigucchati, jigucchanti. Sesaṃ purimasamaṃ. Chābhāve gopeti, gopenti iccādi.</paragraph>
    <paragraph>Kita rogāpanayane, chappaccayo, dvittañca.</paragraph>
    <paragraph>Abbhāsaggahaṇamanuvattate .</paragraph>
    <paragraph nr="532">Mānakitānaṃ vatattaṃ vā.</paragraph>
    <paragraph>Abbhāsagatānaṃ māna kitaiccetesaṃ dhātūnaṃ vakāratakārattaṃ hoti vā yathākkamanti takāro, dhātvantassa cakāro, sesaṃ samaṃ. Rogaṃ tikicchati, tikicchanti iccādi. Takārābhāve ‘‘kavaggassa cavaggo’’ti cakāro, vicikicchati, vicikicchanti iccādi.</paragraph>
    <paragraph>Māna vīmaṃsapūjāsu, sappaccayadvibhāvaīkāravakārā.</paragraph>
    <paragraph nr="533">Tato pāmānānaṃ vā maṃ sesu.</paragraph>
    <paragraph>Tato abbhāsato parāsaṃ pāmānānaṃ dhātūnaṃ vāmaṃiccete ādesā honti yathākkamaṃ sappaccaye pare. Sesūti bahuvacananiddeso payogepi vacanavipallāsañāpanatthaṃ. Atthaṃ vīmaṃsati, vīmaṃsanti iccādi.</paragraph>
    <paragraph>Aññattha ‘‘lopañcettamakāro’’ti appaccayassekāro, māneti, mānenti.</paragraph>
    <paragraph>Bhuja pālanabyavaharaṇesu, bhottumicchatīti atthe –</paragraph>
    <paragraph>‘‘Kha cha sā, vā’’ti ca vattate.</paragraph>
    <paragraph nr="534">Bhuja ghasa hara su pādīhi tumicchatthesu.</paragraph>
    <paragraph>Bhuja ghasa hara su pā iccevamādīhi dhātūhi tumicchatthesu ca kha cha saiccete paccayā honti vā. Tumicchānaṃ, tumantayuttaicchāya vā atthā tumicchatthā, tena tumantarahitesu ‘‘bhojanamicchatī’’tiādīsu na honti, ‘‘vuttatthānamappayogo’’ti vākyassa appayogo, dhātvādissa dvebhāve kate  ‘‘dutiyacatutthānaṃ paṭhamatatiyā’’ti abbhāsabhakārassa bakāro, dhātvantassa ‘‘ko khe cā’’ti kakāro, bubhukkhati, bubhukkhanti iccādi.</paragraph>
    <paragraph>Vāti kimatthaṃ? Bhottumicchati, icchatthesūti kimatthaṃ? Bhottuṃ gacchati.</paragraph>
    <paragraph>Ghasa adane, ghasitumicchatīti atthe chappaccayo, dvittaṃ, tatiya cavagga ikāra cakārādesā, jighacchati, jighacchanti.</paragraph>
    <paragraph>Hara haraṇe, haritumicchatīti atthe sappaccayo.</paragraph>
    <paragraph nr="535">Harassa gī se.</paragraph>
    <paragraph>Haraiccetassa dhātussa sabbassa gī hoti se paccaye pare. ‘‘Gīse’’ti yogavibhāgena jissapi, ṭhānūpacārenādesassāpi dhātuvohārattā dvittaṃ, bhikkhaṃ jigīsati, jigīsanti.</paragraph>
    <paragraph>Su savaṇe, sotumicchati sussūsati, sussūsanti, ‘‘kvaci dhātū’’tiādinā dīgho.</paragraph>
    <paragraph>Pā pāne, pātumicchatīti atthe sappaccayadvittarassattaikārādesā, ‘‘tato pāmānānaṃ vāmaṃ sesū’’ti vādeso, pivāsati, pivāsanti iccādi.</paragraph>
    <paragraph>Ji jaye, vijetumicchati vijigīsati iccādi.</paragraph>
    <paragraph>Saṅgho pabbatamiva attānamācarati, pabbato iva ācaratīti vā atthe –</paragraph>
    <paragraph nr="536">Āya nāmato kattupamānādācāre.</paragraph>
    <paragraph>Ācaraṇakriyāya kattuno upamānabhūtamhā nāmato āyappaccayo hoti ācāratthe. Upamīyati etenāti  upamānaṃ, kattuno upamānaṃ kattupamānaṃ, ‘‘vuttatthānamappayogo’’ti ivasaddanivatti, dhātuppaccayantattā ‘‘tesaṃ vibhattiyo lopā cā’’ti sutte tesaṃgahaṇena vibhattilopo, ‘‘pakati cassa sarantassā’’ti pakatibhāvo, saralopādi, ‘‘dhātuppaccayehi vibhattiyo’’ti vibhattuppatti, pabbatāyati saṅgho, evaṃ samuddamiva attānamācarati samuddāyati, cicciṭamiva attānamācarati cicciṭāyati saddo. Evaṃ dhūmāyati.</paragraph>
    <paragraph>‘‘Nāmato, ācāre’’ti ca vattate.</paragraph>
    <paragraph nr="537">Īyūpamānā ca.</paragraph>
    <paragraph>Upamānabhūtā nāmato īyappaccayo hoti ācāratthe. Puna upamānaggahaṇaṃ kattuggahaṇanivattanatthaṃ, tena kammatopi sijjhati, sesaṃ samaṃ. Achattaṃ chattamivācarati chattīyati, aputtaṃ puttamivācarati puttīyati sissamācariyo.</paragraph>
    <paragraph>Upamānāti kiṃ? Dhammamācarati, ācāreti kiṃ? Achattaṃ chattamiva rakkhati.</paragraph>
    <paragraph>‘‘Īyo’’ti vattate.</paragraph>
    <paragraph nr="538">Nāmamhātticchatthe.</paragraph>
    <paragraph>Nāmamhā attano icchatthe īyappaccayo hoti. Attano pattamicchati pattīyati, evaṃ vatthīyati, parikkhārīyati, cīvarīyati, paṭīyati, dhanīyati, puttīyati.</paragraph>
    <paragraph>Atticchattheti kimatthaṃ? Aññassa pattamicchati.</paragraph>
    <paragraph>Daḷhaṃ karoti vīriyanti atthe –</paragraph>
    <paragraph>Kāritaggahaṇamanuvattate.</paragraph>
    <paragraph nr="539">Dhāturūpenāmasmā ṇayoca.</paragraph>
    <paragraph>Dhātuyā rūpe nipphādetabbe, ‘‘taṃ karoti, tena atikkamati’’iccādike payujjitabbe vā sati nāmamhā ṇayappaccayo hoti, kāritasaññā ca. Ṇalope, vibhattilopasaralopādīsu katesu vibhattuppatti, daḷhayati vīriyaṃ, evaṃ pamāṇayati, amissayati, tathā hatthinā atikkamati atihatthayati, vīṇāya upagāyati upavīṇayati, visuddhā hoti ratti visuddhayati, kusalaṃ pucchati kusalayati iccādi.</paragraph>
    <paragraph nr="540">Dhātūhi ṇe ṇaya ṇāpe ṇāpayā kāritāni hetvatthe.</paragraph>
    <paragraph>Sabbehi dhātūhi hetvatthe abhidheyye ṇe ṇayaṇāpe ṇāpaya iccete paccayā parā honti, te kāritasaññā ca honti. Hetuyeva attho hetvattho, so ca ‘‘yo kāreti sa hetū’’ti laddhahetusañño suddhakattuno payojako hetukattā, atthato pesanajjhesanādiko payojakabyāpāro idha hetu nāma.</paragraph>
    <paragraph>Ettha ca –</paragraph>
    <gatha type="1">Ṇe ṇayāva uvaṇṇantā, āto dve pacchimā siyuṃ;</gatha>
    <gatha type="last">Sesato caturo dve vā, vāsaddassānuvattito.</gatha>
    <gatha type="1">Akammā dhātavo honti, kārite tu sakammakā;</gatha>
    <gatha type="last">Sakammakā dvikammāssu, dvikammā tu tikammakā.</gatha>
    <gatha type="1">Tasmā kattari kamme ca, kāritākhyātasambhavo;</gatha>
    <gatha type="last">Na bhāve suddhakattā ca, kārite kammasaññito.</gatha>
    <gatha type="1">Niyādīnaṃ  padhānañca, appadhānaṃ duhādinaṃ;</gatha>
    <gatha type="last">Kārite suddhakattā ca, kammamākhyātagocaranti.</gatha>
    <paragraph>Tattha yo koci bhavati, tamañño ‘‘bhavāhi bhavāhi’’ iccevaṃ bravīti, atha vā bhavantaṃ bhavituṃ samatthaṃ payojayati, bhavituṃ payojetīti vā atthe iminā ṇeṇayappaccayā, kāritasaññā ca, ‘‘vuttatthānamappayogo’’ti vākyassa appayogo, ‘‘kāritānaṃ ṇo lopa’’nti ṇalopo, ‘‘asaṃyogantassa vuddhi kārite’’ti ūkārassokāro vuddhi.</paragraph>
    <paragraph>‘‘O, e’’ti ca vattate, dhātuggahaṇañca.</paragraph>
    <paragraph nr="541">Te āvāyā kārite.</paragraph>
    <paragraph>Te dhātvantabhūtā okārekārā āvaāyādese pāpuṇanti kārite pare. ‘‘Te āvāyā’’ti yogavibhāgena jheādīnaṃ akāritepi hontīti okārassa āvādeso, saralopādi, ‘‘dhātuppaccayehi vibhattiyo’’ti tyādayo.</paragraph>
    <paragraph type="indent">So samādhiṃ bhāveti, bhāvayati, bhāventi, bhāvayanti. Bhāvesi, bhāvayasi, bhāvetha, bhāvayatha. Bhāvemi, bhāvayāmi, bhāvema, bhāvayāma. Bhāvayate, bhāvayante.</paragraph>
    <paragraph type="indent">Kamme attanopadayappaccayaīkārāgamā, saralopādi ca, tena bhāvīyate samādhi, bhāvīyante. Bhāvīyati, bhāvīyanti.</paragraph>
    <paragraph type="indent">Tathā bhāvetu, bhāvayatu, bhāventu, bhāvayantu. Bhāvehi, bhāvaya, bhāvayāhi, bhāvetha, bhāvayatha . Bhāvemi, bhāvayāmi, bhāvema, bhāvayāma. Bhāvayataṃ, bhāvayantaṃ.</paragraph>
    <paragraph type="indent">Kamme bhāvīyataṃ, bhāvīyatu, bhāvīyantu.</paragraph>
    <paragraph type="indent">Bhāveyya, bhāvaye, bhāvayeyya, bhāveyyuṃ, bhāvayeyyuṃ. Bhāveyyāsi, bhāvayeyyāsi, bhāveyyātha, bhāvayeyyātha. Bhāveyyāmi, bhāvayeyyāmi, bhāveyyāma, bhāvayeyyāma. Bhāvetha, bhāvayetha, bhāveraṃ, bhāvayeraṃ.</paragraph>
    <paragraph type="indent">Kamme bhāvīyeyya, bhāvīyeyyuṃ.</paragraph>
    <paragraph type="indent">Ajjataniyaṃ ‘‘sattamajjatanimhī’’ti yogavibhāgena kāritantāpi dīghato sakārāgamo.</paragraph>
    <paragraph type="indent">Abhāvesi, bhāvesi, abhāvayi, bhāvayi, abhāvesuṃ, bhāvesuṃ, abhāvayiṃsu, bhāvayiṃsu, abhāvayuṃ, bhāvayuṃ. Abhāvesi, abhāvayasi, abhāvittha, abhāvayittha. Abhāvesiṃ, bhāvesiṃ, abhāvayiṃ, bhāvayiṃ, abhāvimha, abhāvayimha.</paragraph>
    <paragraph type="indent">Kamme abhāvīyittha, abhāvīyi.</paragraph>
    <paragraph type="indent">Bhāvessati, bhāvayissati, bhāvessanti, bhāvayissanti. Bhāvessasi, bhāvayissasi, bhāvissatha, bhāvayissatha. Bhāvessāmi, bhāvayissāmi, bhāvessāma, bhāvayissāma.</paragraph>
    <paragraph type="indent">Kamme bhāvīyissate, bhāvīyissante. Bhāvīyissati, bhāvīyissanti.</paragraph>
    <paragraph type="indent">Abhāvissa, abhāvayissa, abhāvissaṃsu, abhāvayissaṃsu. Kamme abhāvīyissatha, abhāvīyissa iccādi.</paragraph>
    <paragraph>Tathā  yo koci pacati, tamañño ‘‘pacāhi pacāhi’’ iccevaṃ bravīti, atha vā pacantaṃ payojeti, pacituṃ vā payojetīti atthe vuttanayena ṇe ṇayādayo, akārassākāro vuddhi, sesaṃ neyyaṃ.</paragraph>
    <paragraph type="indent">So devadattaṃ odanaṃ pāceti, pācenti. Pācesi, pācetha. Pācemi, pācema. Pācayati, pācayanti. Pācayasi, pācayatha. Pācayāmi, pācayāma. Ṇāpeṇāpayesu pana so puriso taṃ purisaṃ odanaṃ pācāpeti, pācāpenti. Pācāpayati, pācāpayanti.</paragraph>
    <paragraph type="indent">Kamme so odanaṃ pācīyati tena, pācayīyati, pācāpīyati, pācāpayīyati.</paragraph>
    <paragraph type="indent">Tathā pācetu, pācayatu, pācāpetu, pācāpayatu. Pācīyataṃ, pācīyatu, pācayīyataṃ, pācayīyatu, pācāpīyataṃ, pācāpīyatu, pācāpayīyataṃ, pācāpayīyatu. Pāceyya, pācayeyya, pācāpeyya, pācāpayeyya. Pācīyeyya, pācīyeyyuṃ. Apācesi, apācayi, apācāpesi, apācāpayi. Pācessati, pācayissati, pācāpessati, pācāpayissati. Apācissa, apācayissa, apācāpissa, apācāpayissa iccādi.</paragraph>
    <paragraph>Gacchantaṃ, gantuṃ vā payojetīti atthe ṇe ṇayādayo, vuddhiyaṃ sampattāyaṃ –</paragraph>
    <paragraph>‘‘Asaṃyogantassa vuddhi kārite’’ti vattate.</paragraph>
    <paragraph nr="542">Ghaṭādīnaṃ vā.</paragraph>
    <paragraph>Ghaṭādīnaṃ dhātūnaṃ asaṃyogantānaṃ vuddhi hoti vā kāriteti ettha vāggahaṇena vuddhi na hoti, vavatthitavibhāsatthoyaṃ vāsaddo.</paragraph>
    <paragraph>So  taṃ purisaṃ gāmaṃ gameti, gamayati, gacchāpeti, gacchāpayati. So gāmaṃ gamīyati tena, gamayīyati, gacchāpīyati, gacchāpayīyati iccādi. Sabbattha yojetabbaṃ. Evaṃ uparipi.</paragraph>
    <paragraph>Ghaṭa īhāyaṃ, ghaṭantaṃ payojayati, ghaṭeti, ghaṭādīnaṃ vāti na vuddhi, ghaṭayati, ghaṭāpeti, ghaṭāpayati.</paragraph>
    <paragraph>‘‘Kārite’’ti vattate.</paragraph>
    <paragraph nr="543">Guha dusānaṃ dīghaṃ.</paragraph>
    <paragraph>Guhadusaiccetesaṃ dhātūnaṃ saro dīghamāpajjate kārite pare, vuddhāpavādoyaṃ.</paragraph>
    <paragraph>Guha saṃvaraṇe, guhituṃ payojayati gūhayati, gūhayanti. Dusa appītimhi, dussantaṃ payojayati dūsayati, dūsayanti iccādi.</paragraph>
    <paragraph type="indent">Tathā icchantaṃ payojayati icchāpeti, icchāpayati, eseti, esayati. Niyacchantaṃ payojayati niyāmeti, niyāmayati. Āsantaṃ payojayati āseti, āsayati, acchāpeti, acchāpayati. Labhantaṃ payojayati lābheti, lābhayati. Vacantaṃ payojayati vāceti, vācayati, vācāpeti, vācāpayati. Evaṃ vāseti, vāsayati, vāsāpeti, vāsāpayati. Vāheti, vāhayati, vāhāpeti, vāhāpayati. Jīreti, jīrayati, jīrāpeti, jīrāpayati. Māreti, mārayati, mārāpeti, mārāpayati. Dasseti, dassayati iccādi.</paragraph>
    <paragraph type="indent">Tathā tudantaṃ payojayati todeti, todayati, todāpeti, todāpayati. Pavisantaṃ payojayati, pavisituṃ vā paveseti, pavesayati, pavesāpeti , pavesāpayati. Uddisantaṃ payojayati uddisāpeti, uddisāpayati. Pahontaṃ payojayati pahāveti, pahāvayati. Sayantaṃ payojayati sāyeti, sāyayati, sāyāpeti, sāyāpayati. Ettha ekārassa āyādeso, sayāpeti, sayāpayati, ‘‘kvaci dhātū’’tiādinā ṇāpeṇāpayesu āyādesassa rassattaṃ. Nayantaṃ payojayati nayāpeti, nayāpayati. Patiṭṭhantaṃ payojayati patiṭṭhāpeti, patiṭṭhāpayati, patiṭṭhapeti vā.</paragraph>
    <paragraph>Hanantaṃ payojayatīti atthe ṇeṇayādayo.</paragraph>
    <paragraph>‘‘Ṇamhī’’ti vattate.</paragraph>
    <paragraph nr="544">Hanassa ghāto.</paragraph>
    <paragraph>Hanaiccetassa dhātussa ghātādeso hoti ṇakāravati kāritappaccaye pare. Ghāteti, ghātayati, ghātāpeti, ghātāpayati, ‘‘vadho vā sabbatthā’’ti vadhādese vadheti, vadhāpeti.</paragraph>
    <paragraph type="indent">Juhontaṃ payojayati juhāveti, juhāvayati. Jahantaṃ payojayati jahāpeti, jahāpayati, hāpeti, hāpayati. Dadantaṃ payojayati dāpeti, dāpayati. Pidahantaṃ payojayati pidhāpeti, pidhāpayati, pidahāpeti, pidahāpayati.</paragraph>
    <paragraph type="indent">Rundhantaṃ payojayati rodheti, rodhayati, rodhāpeti, rodhāpayati. Chindantaṃ payojayati chedeti, chedayati, chedāpeti, chedāpayati. Yuñjantaṃ payojayati  yojeti, yojayati, yojāpeti, yojāpayati. Bhuñjantaṃ payojayati bhojeti, bhojayati, bhojāpeti, bhojāpayati. Muñcantaṃ payojayati moceti, mocayati, mocāpeti, mocāpayati.</paragraph>
    <paragraph type="indent">Dibbantaṃ payojayati deveti, devayati. Uppajjantaṃ payojayati uppādeti, uppādayati. Bujjhantaṃ payojayati bodheti, bodhayati. ‘‘Dādhāntato yo kvacī’’ti yakārāgamo, bujjhāpeti, bujjhāpayati. Tussantaṃ payojayati toseti, tosayati, tosāpeti, tosāpayati. Sammantaṃ payojayati sameti, samayati, ghaṭādittā na vuddhi. Kuppantaṃ payojayati kopeti, kopayati. Jāyantaṃ payojayati janeti, janayati, ghaṭādittā na vuddhi.</paragraph>
    <paragraph type="indent">Suṇantaṃ payojayati dhammaṃ sāveti, sāvayati. Pāpuṇantaṃ payojayati pāpeti, pāpayati.</paragraph>
    <paragraph type="indent">Vikkiṇantaṃ payojayati vikkāyāpeti, vikkāyāpayati. Jinantaṃ payojayati jayāpeti, jayāpayati. Jānantaṃ payojayati ñāpeti, ñāpayati. Gaṇhantaṃ payojayati gāheti, gāhayati, gāhāpeti, gāhāpayati, gaṇhāpeti, gaṇhāpayati.</paragraph>
    <paragraph type="indent">Vitanantaṃ payojayati vitāneti, vitānayati. Yo koci karoti, tamañño ‘‘karohi karohi’’iccevaṃ bravīti, karontaṃ payojayati, kātuṃ vā kāreti, kārayati, kārāpeti, kārāpayati iccādi.</paragraph>
    <paragraph type="indent">Corentaṃ payojayati corāpeti, corāpayati. Cintentaṃ payojayati cintāpeti, cintāpayati , pūjentaṃ payojayati pūjāpeti, pūjāpayati iccādi. Sabbattha subodhaṃ.</paragraph>
    <gatha type="1">Dhātuppaccayato cāpi, kāritappaccayā siyuṃ;</gatha>
    <gatha type="last">Sakāritehi yuṇvūnaṃ, dassanañcettha ñāpakaṃ.</gatha>
    <paragraph>Tena titikkhantaṃ payojayati titikkheti, titikkhāpeti. Tikicchantaṃ payojayati tikiccheti, tikicchayati, tikicchāpeti, tikicchāpayati. Evaṃ bubhukkheti, bubhukkhayati, bubhukkhāpeti, bubhukkhāpayati, pabbatāyantaṃ payojayati pabbatāyayati. Puttīyayati iccādipi siddhaṃ bhavati.</paragraph>
    <centered>Dhātuppaccayantanayo.</centered>
    <gatha type="1">Sāsanatthaṃ samuddiṭṭhaṃ, ākhyātaṃ sakabuddhiyā;</gatha>
    <gatha type="last">Bāhusaccabalenīdaṃ, cintayantu vicakkhaṇā.</gatha>
    <gatha type="1">Bhavati tiṭṭhati seti, ahosi evamādayo;</gatha>
    <gatha type="last">Akammakāti viññeyyā, kammalakkhaṇaviññunā.</gatha>
    <gatha type="1">Akammakāpi hetvattha-ppaccayantā sakammakā;</gatha>
    <gatha type="last">Taṃ yathā bhikkhu bhāveti, maggaṃ rāgādidūsakanti.</gatha>
    <centered>Iti padarūpasiddhiyaṃ ākhyātakaṇḍo</centered>
    <centered>Chaṭṭho.</centered>
  </text>
</tree>
