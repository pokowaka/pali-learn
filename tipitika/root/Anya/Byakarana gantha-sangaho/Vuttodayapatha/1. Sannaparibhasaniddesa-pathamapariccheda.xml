<?xml version='1.0' encoding='UTF-8'?>
<tree text="1. Sa&#xF1;&#xF1;&#x101;paribh&#x101;s&#x101;niddesa-pa&#x1E6D;hamapariccheda" target="text">
  <text>
    <centered>Namo tassa bhagavato arahato sammāsambuddhassa</centered>
    <title>Ratanattayappaṇāma</title>
    <hangnum nr="1"/>
    <gatha type="1"> Nama’tthu jana santāna, tama santāna bhedino;</gatha>
    <gatha type="last">Dhammu’jjalanta rucino, munindo’dāta rocino.</gatha>
    <title>Nimitta</title>
    <hangnum nr="2"/>
    <gatha type="1"> Piṅgalā’cariyādīhi, chandaṃ ya muditaṃ purā;</gatha>
    <gatha type="last">Suddhamāgadhikānaṃ taṃ, na sādheti yathicchitaṃ <note>[ya’dicchitaṃ yati’cchitaṃ (ka.)]</note>.</gatha>
    <title>Ganthaparimāṇa</title>
    <hangnum nr="3"/>
    <gatha type="1"> Tato māgadhabhāsāya, mattā,vaṇṇa,vibhedanaṃ;</gatha>
    <gatha type="last">Lakkhya lakkhaṇa saṃyuttaṃ, pasanna’ttha,pada,kkamaṃ.</gatha>
    <title>Abhidhānādi</title>
    <hangnum nr="4"/>
    <gatha type="1"> Idaṃ vuttodayaṃ nāma, lokiya’cchandanissitaṃ;</gatha>
    <gatha type="last">Ārabhissa’mahaṃ dāni, tesaṃ sukhavibuddhiyā.</gatha>
    <title>Gaṇasaṅketasaññā</title>
    <hangnum nr="5"/>
    <gatha type="1"> Sabbaglā mnā,’digalahū, bhyā’,majjha’nta garū jasā;</gatha>
    <gatha type="last">Majjha’ntalā ra,te’te’ṭṭha, gaṇā go garu,lo lahu.</gatha>
    <title>Gaṇaniyama</title>
    <hangnum nr="6"/>
    <gatha type="1"> Bha,ja,sā  sabbaga,lahū, pañci’me saṇṭhitā gaṇā;</gatha>
    <gatha type="last">Ariyādimhi viññeyyā, gaṇo idha catu’kkalo.</gatha>
    <title>Garu,lahusarūpa</title>
    <hangnum nr="7"/>
    <gatha type="1"> Saṃyogā’di ca, dīgho ca, niggahītaparo ca, yo;</gatha>
    <gatha type="last">Garu, vaṅko, pādanto,vā, rasso’ñño mattiko lu’ju.</gatha>
    <hangnum nr="8"/>
    <gatha type="1"> Pare pādādisaṃyoge, yo pubbo garuka’kkharo;</gatha>
    <gatha type="last">Lahu sa kvaci viññeyyo, tadudāharaṇaṃ yathā.</gatha>
    <hangnum nr="9"/>
    <gatha type="1"> Dassanarasā’nubhāvane, nibaddhagedhā jinassa’yaṃ janatā;</gatha>
    <gatha type="last">Vimhayajananī saññata, kriyā nu kaṃ nā’nurañjayati.</gatha>
    <hangnum nr="10"/>
    <gatha type="1"> Viññeyyā lokato saññā, samuddo,su,rasādinaṃ;</gatha>
    <gatha type="last">Pādoñeyyo catutthaṃ’so, padacchedo yatī bhave.</gatha>
    <hangnum nr="11"/>
    <gatha type="1">Sama,maḍḍhasamaṃ, vuttaṃ, visamaṃ cā’paraṃ tidhā;</gatha>
    <gatha type="last">Samā lakkhaṇato pādā, cattāro yassa taṃ samaṃ.</gatha>
    <hangnum nr="12"/>
    <gatha type="1"> Yassa’ntimena dutiyo, tatiyenā’dimo samo;</gatha>
    <gatha type="last">Ta’daḍḍhasama, maññaṃ tu, bhinna lakkhaṇa pādikaṃ.</gatha>
    <hangnum nr="13"/>
    <gatha type="1"> Pāda’mekakkharā’rabbha, yāva chabbīsata’kkharā;</gatha>
    <gatha type="last">Bhave pādehi taṃ chandaṃ, nānānāmo’ditaṃ tato.</gatha>
    <hangnum nr="14"/>
    <gatha type="1">Daṇḍakā caṇḍavuṭṭhyā’di, pādehi chahi, tīhi tu;</gatha>
    <gatha type="last">‘Gāthā’ti ca paratthe’vaṃ, chando saññā pakāsitā.</gatha>
    <hangnum nr="15"/>
    <gatha type="1"> Anantaro’ditaṃ ca’ñña, metaṃ sāmañña nāmato;</gatha>
    <gatha type="last">‘Gāthā’icceva niddiṭṭhaṃ, munindavacane pana.</gatha>
    <hangnum nr="16"/>
    <gatha type="1"> Visesanāmato kiñci, gahetvā sabbatho’citaṃ;</gatha>
    <gatha type="last">Dassayissāma’haṃ te’ttha, nāmānā’vi bhavissare.</gatha>
    <centered>Iti vuttodaye chandasi saññāparibhāsā niddeso nāma</centered>
    <centered>Paṭhamo paricchedo.</centered>
  </text>
</tree>
