<?xml version='1.0' encoding='UTF-8'?>
<tree text="3. Gu&#x1E47;&#x101;vabodha-tatiyapariccheda" target="text">
  <text>
    <title>Anusandhi</title>
    <hangnum nr="116"/>
    <gatha type="1"> Sambhavanti  guṇā yasmā, dosāne’va’matikkame;</gatha>
    <gatha type="last">Dassessaṃ te tato dāni, sadde sambhūsayanti ye.</gatha>
    <title>Saddālaṅkāra uddesa</title>
    <hangnum nr="117"/>
    <gatha type="1"> Pasādo’jo, madhuratā, samatā, sukhumālatā;</gatha>
    <gatha type="last">Sileso’daratā, kanti, atthabyatti, samādhayo.</gatha>
    <title>Saddālaṅkāra payojana</title>
    <hangnum nr="118"/>
    <gatha type="1"> Guṇehe’tehi sampanno, bandho kavimanoharo;</gatha>
    <gatha type="last">Sampādiyati kattūnaṃ, kitti maccantanimmalaṃ.</gatha>
    <title>Saddālaṅkāra niddesa</title>
    <hangnum nr="119"/>
    <gatha type="1"> Adūrāhitasambandha, subhagā yā padā’vali;</gatha>
    <gatha type="last">Supasiddhā’bhidheyyā’yaṃ, pasādaṃ janaye yathā.</gatha>
    <hangnum nr="120"/>
    <gatha type="1"> Alaṅkarontā vadanaṃ, munino’dhararaṃsiyo;</gatha>
    <gatha type="last">Sobhante’ruṇaraṃsī’va, sampatantā’mbujo’dare.</gatha>
    <hangnum nr="121"/>
    <gatha type="1">Ojo samāsabāhulya, meso gajjassa jīvitaṃ;</gatha>
    <gatha type="2">Pajjepya’nā’kulo so’yaṃ,</gatha>
    <gatha type="last">Kanto kāmīyate yathā.</gatha>
    <hangnum nr="122"/>
    <gatha type="1">Muninda manda sañjāta, hāsa candana limpitā;</gatha>
    <gatha type="last">Pallavā dhavalā tasse, veko nā’dharapallavo.</gatha>
    <hangnum nr="123"/>
    <gatha type="1"> Padā’bhidheyyavisayaṃ, samāsa byāsa sambhavaṃ;</gatha>
    <gatha type="last">Yaṃ pāriṇatyaṃ hotī’ha, sopi ojo’va taṃ yathā.</gatha>
    <hangnum nr="124"/>
    <gatha type="1">Jotayitvāna saddhammaṃ, santāretvā sadevake;</gatha>
    <gatha type="last">Jalitvā aggikhandho’va, nibbuto so sasāvako.</gatha>
    <hangnum nr="125"/>
    <gatha type="1">Matthakaṭṭhī matassā’pi, rajobhāvaṃ vajantu me;</gatha>
    <gatha type="last">Yato puññena te sentu, jina pāda’mbujadvaye.</gatha>
    <hangnum nr="126"/>
    <gatha type="1"> Iccatra  niccappaṇati, gedho sādhu padissati;</gatha>
    <gatha type="last">Jāyate’yaṃ guṇo tikkha, paññānamabhiyogato.</gatha>
    <hangnum nr="127"/>
    <gatha type="1">Madhurattaṃ padāsatti, ra’nuppāsavasā dvidhā;</gatha>
    <gatha type="last">Siyā samasuti pubbā, vaṇṇā’vutti paro yathā.</gatha>
    <hangnum nr="128"/>
    <gatha type="1">Yadā eso’bhisambodhiṃ, sampatto munipuṅgavo;</gatha>
    <gatha type="last">Tadā pabhuti dhammassa, loke jāto mahu’ssavo.</gatha>
    <hangnum nr="129"/>
    <gatha type="1"> Munindamandahāsā te, kunda sandohavibbhamā;</gatha>
    <gatha type="last">Disanta manudhāvanti, hasantā candakantiyo.</gatha>
    <hangnum nr="130"/>
    <gatha type="1"> Sabbakomalavaṇṇehi, nā’nuppāso pasaṃsiyo;</gatha>
    <gatha type="last">Yathā’yaṃ mālatīmālā, lina lolā’limālinī.</gatha>
    <hangnum nr="131"/>
    <gatha type="1"> Mudūhi vā kevalehi, kevalehi phuṭehi vā,</gatha>
    <gatha type="last">Missehi vā tidhā hoti, vaṇṇehi samatā yathā.</gatha>
    <title>Kevalamudusamatā</title>
    <hangnum nr="132"/>
    <gatha type="1">Kokilā’lāpasaṃvādī, munindā’lāpavibbhamo;</gatha>
    <gatha type="last">Hadayaṅgamataṃ yāti, sataṃ deti ca nibbutiṃ.</gatha>
    <title>Kevalaphuṭasamatā</title>
    <hangnum nr="133"/>
    <gatha type="1">Sambhāvanīyasambhāvaṃ, bhagavantaṃ bhavantaguṃ;</gatha>
    <gatha type="last">Bhavantasādhanā’kaṅkhī, ko na sambhāvaye vibhuṃ.</gatha>
    <title>Missakasamatā</title>
    <hangnum nr="134"/>
    <gatha type="1">Laddhacandanasaṃsagga, sugandhi malayā’nilo;</gatha>
    <gatha type="last">Manda māyāti bhīto’va, munindamukhamārutā.</gatha>
    <hangnum nr="135"/>
    <gatha type="1"> Aniṭṭhura’kkhara’ppāyā, sabbakomala nissaṭā;</gatha>
    <gatha type="last">Kicchamuccāraṇā’peta, byañjanā sukhumālatā.</gatha>
    <hangnum nr="136"/>
    <gatha type="1">Passantā rūpavibhavaṃ, suṇantā madhuraṃ giraṃ;</gatha>
    <gatha type="last">Caranti sādhū<note>[sādhu (sī-chandhānurakkhaṇatthaṃ)]</note>sambuddha, kāle keḷiparammukhā.</gatha>
    <hangnum nr="137"/>
    <gatha type="1"> Alaṅkāravihīnā’pi, sataṃ sammukhate’disī;</gatha>
    <gatha type="last">Ārohati visesena, ramaṇīyā ta’dujjalā.</gatha>
    <hangnum nr="138"/>
    <gatha type="1">Romañcapiñcha racanā, sādhu vādāhitaddhanī;</gatha>
    <gatha type="last">Laḷanti’me munimeghu, mmadā sādhu sikhāvalā.</gatha>
    <hangnum nr="139"/>
    <gatha type="1"> Sukhumālatta matthe’va, padatthavisayampi ca;</gatha>
    <gatha type="last">Yathā matādisaddesu, kittisesādikittanaṃ.</gatha>
    <hangnum nr="140"/>
    <gatha type="1"> Siliṭṭha pada saṃsagga, ramaṇīya guṇā’layo;</gatha>
    <gatha type="last">Sabandhagāravo so’yaṃ, sileso nāma taṃ yathā.</gatha>
    <hangnum nr="141"/>
    <gatha type="1">Bāli’nduvibbhama’cchedi, nakharā’vali kantibhi;</gatha>
    <gatha type="last">Sā munindapada’mbhoja, kanti vo valitā’vataṃ.</gatha>
    <hangnum nr="142"/>
    <gatha type="1"> Ukkaṃsavanto yokoci, guṇo yadi patīyate;</gatha>
    <gatha type="last">Udāro’yaṃ bhave tena, sanāthā bandhapaddhati.</gatha>
    <hangnum nr="143"/>
    <gatha type="1">Pādambhoja rajo litta, gattā ye tava gotama;</gatha>
    <gatha type="last">Aho! Te jantavo yanti, sabbathā nirajattanaṃ.</gatha>
    <hangnum nr="144"/>
    <gatha type="1"> Evaṃ jinā’nubhāvassa, samukkaṃso’tra dissati;</gatha>
    <gatha type="last">Paññavā vidhinā’nena, cintaye para mīdisaṃ.</gatha>
    <hangnum nr="145"/>
    <gatha type="1">Udāro sopi viññeyyo, yaṃ pasattha visesanaṃ;</gatha>
    <gatha type="last">Yathā kīḷāsaro līlā, hāso hemaṅgadā’dayo.</gatha>
    <hangnum nr="146"/>
    <gatha type="1"> Lokiya’tthā’na’tikkantā, kantā sabbajanānapi;</gatha>
    <gatha type="last">Kanti nāmā’tivuttassa, vuttā sā parihārato.</gatha>
    <centered>Yathā muninda iccādi.</centered>
    <hangnum nr="147"/>
    <gatha type="1">Atthabyattā’bhidheyyassā,</gatha>
    <gatha type="2">Neyyatā saddato’tthato;</gatha>
    <gatha type="3">Sā’yaṃ tadubhayā neyya, parihāre padassitā;</gatha>
    <gatha type="last">Yathā marīciccādi ca, manonurañjanoccādi.</gatha>
    <centered>Puna atthena yathā</centered>
    <hangnum nr="148"/>
    <gatha type="1">Sabhāvā’malatā dhīra, mudhā pādanakhesu te;</gatha>
    <gatha type="last">Yato te’vanatā’nanta, moḷicchāyā jahanti no.</gatha>
    <hangnum nr="149"/>
    <gatha type="1"> ‘Bandhasāro’ti maññanti, yaṃ samaggāpi viññuno;</gatha>
    <gatha type="last">Dassanā’vasaraṃ patto, samādhi nāma’yaṃ guṇo.</gatha>
    <hangnum nr="150"/>
    <gatha type="1"> Aññadhammo tato’ññattha, lokasīmā’nurodhato;</gatha>
    <gatha type="last">Sammā ādhīyate’cce’so, ‘samādhī’ti niruccati.</gatha>
    <title>Samādhi uddesa</title>
    <hangnum nr="151"/>
    <gatha type="1"> Apāṇe  pāṇīnaṃ dhammo, sammā ādhīyate kvaci,;</gatha>
    <gatha type="last">Nirūpe rūpayuttassa, nirase sarasassa, ca.</gatha>
    <hangnum nr="152"/>
    <gatha type="1"> Adrave dravayuttassa, akattaripi kattutā,;</gatha>
    <gatha type="last">Kaṭhinassā’sarīre,pi, rūpaṃ tesaṃ kamā siyā.</gatha>
    <title>Samādhiniddesa</title>
    <title>Apāṇe pāṇīnaṃ dhammo</title>
    <hangnum nr="153"/>
    <gatha type="1"> Uṇṇā puṇṇi’ndunā nātha! Divāpi saha saṅgamā;</gatha>
    <gatha type="last">Viniddā sampamodanti, maññe kumudinī tava.</gatha>
    <title>Nirupe rūpayuttassa</title>
    <hangnum nr="154"/>
    <gatha type="1">Dayārasesu mujjantā, janā’matarasesvi’va;</gatha>
    <gatha type="last">Sukhitā hatadosā te, nātha! Pāda’mbujā’natā.</gatha>
    <title>Nirase sarasassa</title>
    <hangnum nr="155"/>
    <gatha type="1">Madhurepi guṇe dhīra, na’ppasīdanti ye tava;</gatha>
    <gatha type="last">Kīdisī manasovutti, tesaṃ khāraguṇāna bho’.</gatha>
    <title>Adrave dravayuttassa</title>
    <hangnum nr="156"/>
    <gatha type="1"> Sabbatthasiddha! Cūḷaka, puṭapeyyā mahāguṇā;</gatha>
    <gatha type="last">Disā samantā dhāvanti, kundasobhā sa lakkhaṇā.</gatha>
    <title>Akattaripi kattutā</title>
    <hangnum nr="157"/>
    <gatha type="1">Mārā’ribalavissaṭṭhā, kuṇṭhā nānāvidhā’yudhā;</gatha>
    <gatha type="last">Lajjamānā’ññavesena, jina! Pādā’natā tava.</gatha>
    <title>Kaṭhinassā sarīre</title>
    <hangnum nr="158"/>
    <gatha type="1"> Munindabhāṇumā kālo,</gatha>
    <gatha type="2">Dito bodho’dayā’cale;</gatha>
    <gatha type="last">Saddhammaraṃsinā bhāti, bhinda mandatamaṃ paraṃ.</gatha>
    <hangnum nr="159"/>
    <gatha type="1">Vamanu’ggiranādye’taṃ, guṇavutya’pariccutaṃ;</gatha>
    <gatha type="last">Atisundara maññaṃ tu, kāmaṃ vindati gāmmataṃ.</gatha>
    <hangnum nr="160"/>
    <gatha type="1"> Kantīnaṃ vamanabyājā, munipādanakhā’valī;</gatha>
    <gatha type="last">Candakantī pivantī’va, nippabhaṃ taṃ karontiyo.</gatha>
    <hangnum nr="161"/>
    <gatha type="1"> Acittakattukaṃ  rucya <note>[rucca (sī.)]</note>, miccevaṃ guṇakammataṃ;</gatha>
    <gatha type="last">Sacittakattukaṃ pe’taṃ, guṇakammaṃ yadu’ttamaṃ.</gatha>
    <hangnum nr="162"/>
    <gatha type="1">Uggiranto’va sasneha, rasaṃ jinavaro jane;</gatha>
    <gatha type="last">Bhāsanto madhuraṃ dhammaṃ, kaṃ na sappīṇaye janaṃ.</gatha>
    <hangnum nr="163"/>
    <gatha type="1"> Yo saddasatthakusalo kusalo nighaṇḍu,</gatha>
    <gatha type="2">Chandoalaṅkatisu niccakatā’bhiyogo;</gatha>
    <gatha type="3">So’yaṃ kavittavikalopi kavīsu saṅkhya,</gatha>
    <gatha type="last">Moggayha vindati hi kitti’ mamandarūpaṃ.</gatha>
    <centered>Iti saṅgharakkhitamahāsāmiviracite subodhālaṅkāre</centered>
    <centered>Guṇāvabodho nāma</centered>
    <centered>Tatiyo paricchedo.</centered>
  </text>
</tree>
