<?xml version='1.0' encoding='UTF-8'?>
<tree text="4. Atth&#x101;la&#x1E45;k&#x101;r&#x101;vabodha-catutthapariccheda" target="text">
  <text>
    <hangnum nr="164"/>
    <gatha type="1"> Atthālaṅkārasahitā, saguṇā bandhapaddhati;</gatha>
    <gatha type="last">Accantakantā kantā <note>[yato accantakantā (ka.)]</note> va vuccante te tato’dhunā.</gatha>
    <hangnum nr="165"/>
    <gatha type="1">Sabhāva, vaṅkavuttīnaṃ, bhedā dvidhā alaṃkriyā;</gatha>
    <gatha type="last">Paṭhamā tattha vatthūnaṃ, nānāvatthā’vibhāvinī.</gatha>
    <centered>Yathā</centered>
    <hangnum nr="166"/>
    <gatha type="1">Līlā vikanti subhago, disā thira vilokano;</gatha>
    <gatha type="last">Bodhisattaṅkuro bhāsaṃ, viroci vāca māsabhiṃ.</gatha>
    <hangnum nr="167"/>
    <gatha type="1"> Vutti vatthusabhāvassa, yā’ññathā sā’parā bhave;</gatha>
    <gatha type="last">Tassā’nantavikappattā, hoti bījo’padassanaṃ.</gatha>
    <title>Vaṅkavutti atthālaṅkāra</title>
    <title>Uddesa</title>
    <hangnum nr="168"/>
    <gatha type="1"> Tatthā’tisaya, upamā, rūpakā, vutti, dīpakaṃ,;</gatha>
    <gatha type="last">Akkhepo, tthantaranyāso, byatireko, vibhāvanā.</gatha>
    <hangnum nr="169"/>
    <gatha type="1"> Hetu , kkamo, piyataraṃ, samāsa, parikappanā;</gatha>
    <gatha type="last">Samāhitaṃ, pariyāya, vutti, byājopavaṇṇanaṃ.</gatha>
    <hangnum nr="170"/>
    <gatha type="1"> Visesa, ruḷhāhaṅkārā, sileso, tulyayogitā;</gatha>
    <gatha type="last">Nidassanaṃ, mahantattaṃ, vañcanā, ppakatatthuti,.</gatha>
    <hangnum nr="171"/>
    <gatha type="1"> Ekāvali, aññamaññaṃ, sahavutti, virodhitā;</gatha>
    <gatha type="last">Parivutti, bbhamo, bhāvo, missa, māsī, rasī, iti.</gatha>
    <hangnum nr="172"/>
    <gatha type="1"> Ete bhedā samuddiṭṭhā, bhāvo jīvita muccate;</gatha>
    <gatha type="last">Vaṅkavuttīsu posesi, sileso tu siriṃ paraṃ.</gatha>
    <title>Niddesa</title>
    <hangnum nr="173"/>
    <gatha type="1"> Pakāsakā visesassa, siyā’tisayavutti yā;</gatha>
    <gatha type="last">Lokā’tikkantavisayā, lokiyā,ti ca sā dvidhā.</gatha>
    <hangnum nr="174"/>
    <gatha type="1">Lokiyātisayasse’te,</gatha>
    <gatha type="2">Bhedā ye jātiādayo;</gatha>
    <gatha type="last">Paṭipādīyate tva’jja, lokātikkantagocarā.</gatha>
    <hangnum nr="175"/>
    <gatha type="1">Pivanti dehakantī ye, nettañjalipuṭena te;</gatha>
    <gatha type="last">Nā’laṃ hantuṃ jine’saṃ tvaṃ, taṇhaṃ taṇhāharopi kiṃ?</gatha>
    <hangnum nr="176"/>
    <gatha type="1"> Upamāno’pameyyānaṃ, sadhammattaṃ siyo’pamā;</gatha>
    <gatha type="last">Sadda, tthagammā, vākyattha, visayā,ti ca sā bhidhā.</gatha>
    <hangnum nr="177"/>
    <gatha type="1"> Samāsa, paccaye, vā’dī, saddā tesaṃ vasā tidhā;</gatha>
    <gatha type="last">Saddagammā samāsena, munindo candimā’nano.</gatha>
    <hangnum nr="178"/>
    <gatha type="1"> Āyādī paccayā tehi, vadanaṃ paṅkajāyate;</gatha>
    <gatha type="last">Munindanayana dvandaṃ, nīluppaladalīyati.</gatha>
    <hangnum nr="179"/>
    <gatha type="1">Ivādī iva, vā, tulya, samāna, nibha, sannibhā;</gatha>
    <gatha type="last">Yathā, saṅkāsa, tulita, ppakāsa, patirūpakā.</gatha>
    <hangnum nr="180"/>
    <gatha type="1"> Sarī, sarikkha, saṃvādī, virodhi, sadisā, viya;</gatha>
    <gatha type="last">Paṭipakkha, paccanīkā, sapakkho, pamito, pamā.</gatha>
    <hangnum nr="181"/>
    <gatha type="1"> Paṭibimba, paṭicchanna, sarūpa, sama, samitā;</gatha>
    <gatha type="last">Savaṇṇā, bhā, paṭinidhi, sadhammā, di salakkhaṇā.</gatha>
    <hangnum nr="182"/>
    <gatha type="1"> Jayatya , kkosati, hasati, patigajjati, dūbhati;</gatha>
    <gatha type="last">Usūyatya, vajānāti, nindati, ssati, rundhati.</gatha>
    <hangnum nr="183"/>
    <gatha type="1"> Tassa coreti sobhaggaṃ, tassa kantiṃ vilumpati;</gatha>
    <gatha type="last">Tena saddhiṃ vivadati, tulyaṃ tenā’dhirohati.</gatha>
    <hangnum nr="184"/>
    <gatha type="1"> Kacchaṃ vigāhate, tassa, ta manvetya, nubandhati;</gatha>
    <gatha type="last">Taṃsīlaṃ, taṃnisedheti, tassa cā’nukaroti, me.</gatha>
    <hangnum nr="185"/>
    <gatha type="1"> Upamāno’pameyyānaṃ, sadhammattaṃ vibhāvibhi;</gatha>
    <gatha type="last">Imehi upamābhedā, keci niyyanti sampati.</gatha>
    <hangnum nr="186"/>
    <gatha type="1">Vikāsipadumaṃ’vā’ti, sundaraṃ sugatā’nanaṃ;</gatha>
    <gatha type="last">Iti dhammopamā nāma, tulyadhammanidassanā.</gatha>
    <hangnum nr="187"/>
    <gatha type="1">Dhammahīnā ‘‘mukha’mbhoja, sadisaṃ munino’’iti;</gatha>
    <gatha type="last">Viparīto’pamā ‘‘tulya, mānanena’mbujaṃ tava’’.</gatha>
    <hangnum nr="188"/>
    <gatha type="1">Tavā’nana’miva’mbhojaṃ, ambhoja’miva te mukhaṃ;</gatha>
    <gatha type="last">Aññamaññopamā sā’yaṃ, aññamaññopamānato.</gatha>
    <hangnum nr="189"/>
    <gatha type="1"> ‘‘Yadi kiñci bhave’mbhojaṃ, locana’bbhamuvibbhamaṃ;</gatha>
    <gatha type="last">Dhāretuṃ mukhasobhaṃ taṃ, tave’’ti abbhutopamā.</gatha>
    <hangnum nr="190"/>
    <gatha type="1"> ‘‘Sugandhi sobhā sambandhī, sisiraṃ’su virodhi ca;</gatha>
    <gatha type="last">Mukhaṃ tava’mbujaṃve’ti’’, sā silesopamā matā.</gatha>
    <hangnum nr="191"/>
    <gatha type="1"> Sarūpasaddavāccattā, sā santānopamā yathā;</gatha>
    <gatha type="last">Bālā’vu’yyānamālā’yaṃ, sā’lakā’nanasobhinī.</gatha>
    <hangnum nr="192"/>
    <gatha type="1">Khayī cando, bahurajaṃ, padumaṃ, tehi te mukhaṃ;</gatha>
    <gatha type="last">Samānampi samukkaṃsi, tya’yaṃ nindopamā matā.</gatha>
    <hangnum nr="193"/>
    <gatha type="1">Asamattho mukheni’ndu, jina! Te paṭigajjituṃ;</gatha>
    <gatha type="last">Jaḷo kalaṅkī’ti ayaṃ, paṭisedhopamā siyā.</gatha>
    <hangnum nr="194"/>
    <gatha type="1"> ‘‘Kacchaṃ candāravindānaṃ, atikkamma mukhaṃ tava;</gatha>
    <gatha type="last">Attanā’va samaṃ jāta’’, mitya’sādhāraṇopamā.</gatha>
    <hangnum nr="195"/>
    <gatha type="1"> ‘‘Sabba’mbhoja’ppabhāsāro, rāsibhūto’va katthaci;</gatha>
    <gatha type="last">Tavā’nanaṃ vibhātī’’ti, hotā’bhūtopamā ayaṃ.</gatha>
    <hangnum nr="196"/>
    <gatha type="1"> Patīyate’tthagammā tu, saddasāmatthiyā kvaci;</gatha>
    <gatha type="last">Samāsa, ppaccaye, vādi, saddayogaṃ vinā api.</gatha>
    <hangnum nr="197"/>
    <gatha type="1">Bhiṅgāne’mānicakkhūni, nā’mbujaṃ mukha’mevi’daṃ;</gatha>
    <gatha type="last">Subyattasadisattena, sā sarūpopamā matā.</gatha>
    <hangnum nr="198"/>
    <gatha type="1"> ‘‘Maye’va mukhasobhā’sse, tyala’mindu! Vikatthanā;</gatha>
    <gatha type="last">Yato’mbujepi sā’tthīti’’, parikappopamā ayaṃ.</gatha>
    <hangnum nr="199"/>
    <gatha type="1"> ‘‘Kiṃ vā’mbuja’ntobhantāli, kiṃ lolanayanaṃ mukhaṃ;</gatha>
    <gatha type="last">Mama dolāyate citta’’, micca’yaṃ saṃsayopamā.</gatha>
    <hangnum nr="200"/>
    <gatha type="1"> Kiñci vatthuṃ padassetvā, sadhammassā’bhidhānato;</gatha>
    <gatha type="last">Sāmyappatītisabbhāvā, pativatthupamā yathā.</gatha>
    <hangnum nr="201"/>
    <gatha type="1">Janesu jāyamānesu, ne’kopi jinasādiso;</gatha>
    <gatha type="last">Dutiyo nanu natthe’va, pārijātassa pādapo.</gatha>
    <hangnum nr="202"/>
    <gatha type="1"> Vākyatthene’va vākyattho, yadi kocū’pamīyate;</gatha>
    <gatha type="last">Ivayuttā, viyuttattā, sā vākyatthopamā dvidhā.</gatha>
    <title>Ivayuttā</title>
    <hangnum nr="203"/>
    <gatha type="1">Jino saṃklesatattānaṃ, āvibhūto janāna’yaṃ;</gatha>
    <gatha type="last">Ghammasantāpatattānaṃ, ghammakāle’mbudo viya.</gatha>
    <title>Ivaviyuttā</title>
    <hangnum nr="204"/>
    <gatha type="1">Munindānana mābhāti, vilāsekamanoharaṃ;</gatha>
    <gatha type="last">Uddhaṃ samuggatassā’pi, kiṃ te canda vijambhanā.</gatha>
    <hangnum nr="205"/>
    <gatha type="1"> Samubbejeti dhīmantaṃ, bhinnaliṅgādikaṃ tu yaṃ;</gatha>
    <gatha type="last">Upamādūsanāyā’la, metaṃ katthaci taṃ yathā.</gatha>
    <hangnum nr="206"/>
    <gatha type="1"> Haṃsī’vā’yaṃ sasī bhinna, liṅgā, kāsaṃ sarāni’va;</gatha>
    <gatha type="last">Vijāti vacanā, hīnā, sā’va bhatto bhaṭo’dhipe.</gatha>
    <hangnum nr="207"/>
    <gatha type="1"> ‘‘Khajjoto bhāṇumālī’va, vibhāti’’tyadhikopamā;</gatha>
    <gatha type="last">Aphuṭṭhatthā ‘‘balambodhi, sāgaro viya saṃkhubhi.’’</gatha>
    <hangnum nr="208"/>
    <gatha type="1"> ‘‘Cande kalaṅko bhiṅgo’ve’, tyu’pamāpekkhinī ayaṃ;</gatha>
    <gatha type="last">Khaṇḍitā keravā’kāro, sakalaṅko nisākaro.</gatha>
    <hangnum nr="209"/>
    <gatha type="1"> Iccevamādirūpesu, bhavanti vigatā’darā;</gatha>
    <gatha type="last">Karonti cā’daraṃ dhīrā, payoge kvaci de’va tu.</gatha>
    <hangnum nr="210"/>
    <gatha type="1">Itthīyaṃ’vā’jano yāti, vadatye’sā pumā viya;</gatha>
    <gatha type="last">Piyo pāṇā ivā’yaṃ me, vijjā dhana’miva’ccitā.</gatha>
    <hangnum nr="211"/>
    <gatha type="1">Bhavaṃviya mahīpāla, devarājā virocate;</gatha>
    <gatha type="last">Ala’maṃsumato kacchaṃ, tejasā rohituṃ ayaṃ.</gatha>
    <hangnum nr="212"/>
    <gatha type="1"> Upamāno’pameyyānaṃ, abhedassa nirūpanā;</gatha>
    <gatha type="last">Upamā’va tirobhūta, bhedā rūpaka muccate.</gatha>
    <hangnum nr="213"/>
    <gatha type="1">Asesa vatthu visayaṃ, ekadesa vivutti<note>[vivatti (ṭīkā)]</note>, ca;</gatha>
    <gatha type="last">Taṃ dvidhā puna paccekaṃ, samāsādivasā tidhā.</gatha>
    <title>Asesavatthuvisayasamāsa</title>
    <hangnum nr="214"/>
    <gatha type="1"> Aṅgulidala saṃsobhiṃ, nakhadīdhiti kesaraṃ;</gatha>
    <gatha type="last">Sirasā na pilandhanti, ke muninda pada’mbujaṃ.</gatha>
    <title>Asesavatthuvisayaasamāsa</title>
    <hangnum nr="215"/>
    <gatha type="1"> Ratanāni guṇā bhūrī, karuṇā sītalaṃ jalaṃ;</gatha>
    <gatha type="last">Gambhīratta magādhattaṃ, paccakkho’yaṃ jino’mbudhi.</gatha>
    <title>Asesavatthuvisayamissaka</title>
    <hangnum nr="216"/>
    <gatha type="1"> Candikā mandahāsā te, muninda! Vadani’nduno;</gatha>
    <gatha type="last">Pabodhayatya’yaṃ sādhu, mano kumuda kānanaṃ.</gatha>
    <hangnum nr="217"/>
    <gatha type="1">Asesavatthuvisaye, pabhedo rūpake ayaṃ;</gatha>
    <gatha type="last">Ekadesavivuttimhi, bhedo dāni pavuccati.</gatha>
    <title>Ekadesavivuttisamāsa</title>
    <hangnum nr="218"/>
    <gatha type="1"> Vilāsa hāsa kusumaṃ, rucirā’dhara pallavaṃ;</gatha>
    <gatha type="last">Sukhaṃ ke vā na vindanti, passantā munino mukhaṃ.</gatha>
    <title>Ekadesavivuttiasamāsa</title>
    <hangnum nr="219"/>
    <gatha type="1"> Pādadvandaṃ munindassa, dadātu vijayaṃ tava;</gatha>
    <gatha type="last">Nakharaṃsī paraṃ kantā, yassa pāpajayaddhajā.</gatha>
    <title>Ekadesavivuttimissaka</title>
    <hangnum nr="220"/>
    <gatha type="1"> Sunimmalakapolassa, muninda vadani’nduno;</gatha>
    <gatha type="last">Sādhu’ppabuddha hadayaṃ, jātaṃ kerava kānanaṃ.</gatha>
    <hangnum nr="221"/>
    <gatha type="1"> Rūpakāni  bahūnye’va <note>[ṭīkāyaṃ uddhaṭaṃ yuttarūpakaṃ sitapupphujalaṃ lola, nettabhiṅga tavā’nanaṃ; kassa nāma mano dhīra, nākaḍḍhati manoharaṃ;]</note>, yuttā, yuttādibhedato;</gatha>
    <gatha type="last">Visuṃ na tāni vuttāni, etthe’va’ntogadhāni’ti.</gatha>
    <hangnum nr="222"/>
    <gatha type="1"> ‘‘Candimā’kāsapaduma’’, miccetaṃ khaṇḍarūpakaṃ;</gatha>
    <gatha type="last">Duṭṭha, ‘‘mamboruhavanaṃ, nettāni’ccā’’di sundaraṃ.</gatha>
    <hangnum nr="223"/>
    <gatha type="1"> Pariyanto vikappānaṃ, rūpakasso’pamāya ca;</gatha>
    <gatha type="last">Natthi yaṃ tena viññeyyaṃ, avutta manumānato.</gatha>
    <hangnum nr="224"/>
    <gatha type="1"> Punappuna muccāraṇaṃ <note>[punappunuccāraṇaṃ yaṃ (sī. ka.)]</note>, yamatthassa, padassa ca;</gatha>
    <gatha type="last">Ubhayesañca viññeyyā, sā’ya’māvutti nāmato.</gatha>
    <title>Atthāvutti</title>
    <hangnum nr="225"/>
    <gatha type="1"> Mano harati sabbesaṃ, ādadāti disā dasa;</gatha>
    <gatha type="last">Gaṇhāti nimmalattañca, yasorāsi jinassa’yaṃ.</gatha>
    <title>Padāvutti</title>
    <hangnum nr="226"/>
    <gatha type="1">Vibhāsenti disā sabbā, munino dehakantiyo;</gatha>
    <gatha type="last">Vibhā senti ca sabbāpi, candādīnaṃ hatā viya.</gatha>
    <title>Ubhayāvutti</title>
    <hangnum nr="227"/>
    <gatha type="1"> Jitvā viharati klesa, ripuṃ loke jino ayaṃ;</gatha>
    <gatha type="last">Viharatya’rivaggo’yaṃ, rāsibhūto’va dujjane.</gatha>
    <hangnum nr="228"/>
    <gatha type="1"> Ekattha vattamānampi, sabbavākyo’pakārakaṃ;</gatha>
    <gatha type="last">Dīpakaṃ nāma taṃ cādi, majjha, ntavisayaṃ tidhā.</gatha>
    <title>Ādi dīpaka</title>
    <hangnum nr="229"/>
    <gatha type="1">Akāsi buddho veneyya, bandhūna mamito’dayaṃ;</gatha>
    <gatha type="last">Sabbapāpehi ca samaṃ, nekatitthiyamaddanaṃ.</gatha>
    <title>Majjhe dīpaka</title>
    <hangnum nr="230"/>
    <gatha type="1"> Dassanaṃ munino sādhu, janānaṃ jāyate’mataṃ;</gatha>
    <gatha type="last">Tada’ññesaṃ tu jantūnaṃ, visaṃ nicco’patāpanaṃ.</gatha>
    <title>Antadīpaka</title>
    <hangnum nr="231"/>
    <gatha type="1"> Accanta  kanta lāvaṇya, candā’tapa manoharo;</gatha>
    <gatha type="last">Jinā’nani’ndu indu ca, kassa nā’nandako bhave.</gatha>
    <title>Mālādīpaka</title>
    <hangnum nr="232"/>
    <gatha type="1"> Hotā’vippaṭisārāya, sīlaṃ, pāmojjahetu so;</gatha>
    <gatha type="last">Taṃ pītihetu, sā cā’yaṃ, passaddhyā’di pasiddhiyā.</gatha>
    <hangnum nr="233"/>
    <gatha type="1"> Iccā’didīpakattepi, pubbaṃ pubba mapekkhinī;</gatha>
    <gatha type="last">Vākyamālā pavattāti, taṃ mālādīpakaṃ mataṃ.</gatha>
    <hangnum nr="234"/>
    <gatha type="1"> Anene’va’ppakārena, sesāna mapi dīpake;</gatha>
    <gatha type="last">Vikappānaṃ vidhātabbā, nugati suddhabuddhibhi.</gatha>
    <hangnum nr="235"/>
    <gatha type="1"> Visesa vacani’cchāyaṃ, nisedhavacanaṃ tu yaṃ;</gatha>
    <gatha type="last">Akkhepo nāma soyañca, tidhā kālappabhedato.</gatha>
    <hangnum nr="236"/>
    <gatha type="1"> Ekākī’ nekasenaṃ taṃ, māraṃ sa vijayī jino;</gatha>
    <gatha type="last">Kathaṃ ta mathavā tassa, pāramībala mīdisaṃ.</gatha>
    <centered>Atītakkhepo.</centered>
    <hangnum nr="237"/>
    <gatha type="1"> Kiṃ citte’jāsamugghātaṃ, apatto’smīti khijjase;</gatha>
    <gatha type="last">Paṇāmo nanu so ye’va, sakimpi sugate gato.</gatha>
    <centered>Vattamānakkhepo.</centered>
    <hangnum nr="238"/>
    <gatha type="1"> Saccaṃ na te gamissanti, sivaṃ sujanagocaraṃ;</gatha>
    <gatha type="last">Micchādiṭṭhi parikkanta <note>[parikanta (ka.)]</note>, mānasā ye sudujjanā.</gatha>
    <centered>Anāgatakkhepo.</centered>
    <hangnum nr="239"/>
    <gatha type="1"> Ñeyyo atthantaranyāso, yo, ññavākyatthasādhano;</gatha>
    <gatha type="last">Sabbabyāpī visesaṭṭho, hivisiṭṭha’ssa bhedato.</gatha>
    <title>Hi rahita sabbabyāpī</title>
    <hangnum nr="240"/>
    <gatha type="1"> Tepi lokahitā sattā, sūriyo candimā api;</gatha>
    <gatha type="last">Atthaṃ passa gamissanti, niyamo kena laṅghyate.</gatha>
    <title>Hi sahita sabbabyāpī</title>
    <hangnum nr="241"/>
    <gatha type="1"> Satthā devamanussānaṃ, vasī sopi munissaro;</gatha>
    <gatha type="last">Gato’va nibbutiṃ sabbe, saṅkhārā na hi sassatā.</gatha>
    <title>Hi rahita visesaṭṭha</title>
    <hangnum nr="242"/>
    <gatha type="1"> Jino  saṃsārakantārā, janaṃ pāpeti <note>[pāpesi (ka.)]</note> nibbutiṃ;</gatha>
    <gatha type="last">Nanu yuttā gati sā’yaṃ, vesārajja samaṅginaṃ.</gatha>
    <title>Hi sahita visesaṭṭha</title>
    <hangnum nr="243"/>
    <gatha type="1"> Surattaṃ te’dharaphuṭaṃ, jina! Rañjeti mānasaṃ;</gatha>
    <gatha type="last">Sayaṃ rāgaparītā hi, pare rañjenti saṅgate.</gatha>
    <hangnum nr="244"/>
    <gatha type="1"> Vācce gamme tha vatthūnaṃ, sadisatte pabhedanaṃ;</gatha>
    <gatha type="last">Byatireko’ya’mapye’ko, bhayabhedā catubbidho.</gatha>
    <title>Vāccaekabyatireka</title>
    <hangnum nr="245"/>
    <gatha type="1"> Gambhīratta mahattādi, guṇā jaladhinā jina!;</gatha>
    <gatha type="last">Tulyo tva masi bhedo tu, sarīrene’disena te.</gatha>
    <title>Vācca ubhayabyatireka</title>
    <hangnum nr="246"/>
    <gatha type="1"> Mahāsattā’tigambhīrā, sāgaro sugatopi ca;</gatha>
    <gatha type="last">Sāgaro’ñjanasaṅkāso, jino cāmīkarajjuti.</gatha>
    <title>Gamma ekabyatireka</title>
    <hangnum nr="247"/>
    <gatha type="1"> Na santāpāpahaṃ nevi, cchitadaṃ migalocanaṃ;</gatha>
    <gatha type="last">Muninda! Nayanadvandaṃ, tava tagguṇa bhūsitaṃ.</gatha>
    <title>Gammaubhayabyatireka</title>
    <hangnum nr="248"/>
    <gatha type="1"> Munindānana mambhoja, mesaṃ nānatta mīdisaṃ;</gatha>
    <gatha type="last">Suvuttā’matasandāyī, vadanaṃ ne’disa’mbujaṃ.</gatha>
    <hangnum nr="249"/>
    <gatha type="1"> Pasiddhaṃ kāraṇaṃ yattha, nivattetvā’ ñākāraṇaṃ;</gatha>
    <gatha type="last">Sābhāvikatta mathavā, vibhābyaṃ sā vibhāvanā.</gatha>
    <title>Kāraṇantaravibhāvanā</title>
    <hangnum nr="250"/>
    <gatha type="1">Anañjitā’sitaṃ nettaṃ, adharo rañjitā’ruṇo;</gatha>
    <gatha type="last">Samānatā bhamu cā’yaṃ, jinā’nāvañcitā tava.</gatha>
    <title>Sābhāvika vibhāvanā</title>
    <hangnum nr="251"/>
    <gatha type="1"> Na hoti khalu dujjanya, mapi dujjanasaṅgame;</gatha>
    <gatha type="last">Sabhāvanimmalatare, sādhujantūna cetasi.</gatha>
    <hangnum nr="252"/>
    <gatha type="1"> Janako , ñāpako ceti, duvidhā hetavo siyuṃ;</gatha>
    <gatha type="last">Paṭisaṅkharaṇaṃ tesaṃ, alaṅkāratāyo’ditaṃ.</gatha>
    <hangnum nr="253"/>
    <gatha type="1"> Bhāvā’bhāva kiccavasā, cittahetuvasāpi ca;</gatha>
    <gatha type="last">Bhedā’nantā idaṃ tesaṃ, mukhamatta nidassanaṃ.</gatha>
    <hangnum nr="254"/>
    <gatha type="1"> Paramatthapakāse’ka, rasā sabbamanoharā;</gatha>
    <gatha type="last">Munino desanā’yaṃ me, kāmaṃ toseti mānasaṃ.</gatha>
    <centered>Bhāvakicco kārakahetu.</centered>
    <hangnum nr="255"/>
    <gatha type="1"> Dhīrehi saha saṃvāsā, saddhammassā’bhiyogato;</gatha>
    <gatha type="last">Niggaheni’ndriyānañca, dukkhassu’pasamo siyā.</gatha>
    <centered>Abhāvakicco kārakahetu.</centered>
    <hangnum nr="256"/>
    <gatha type="1"> Muninda’canda saṃvādi, kantabhāvo’pasobhinā;</gatha>
    <gatha type="last">Mukhene’va subodhaṃ te, manaṃ pāpā’bhinissaṭaṃ.</gatha>
    <centered>Bhāvakicco ñāpakahetu.</centered>
    <hangnum nr="257"/>
    <gatha type="1"> Sādhuhatthā’ravindāni, saṅkocayati te kathaṃ;</gatha>
    <gatha type="last">Muninda! Caraṇadvanda, rāgabālā’tapo phusaṃ?</gatha>
    <centered>Ayuttakārī cittahetu.</centered>
    <hangnum nr="258"/>
    <gatha type="1"> Saṅkocayanti jantūnaṃ, pāṇipaṅkeruhāni’ha;</gatha>
    <gatha type="last">Muninda! Caraṇadvanda, nakha candāna’ maṃsavo.</gatha>
    <centered>Yuttakārī cittahetu.</centered>
    <hangnum nr="259"/>
    <gatha type="1"> Uddiṭṭhānaṃ padatthānaṃ, anuddeso yathākkamaṃ;</gatha>
    <gatha type="last">‘Saṅkhyāna’miti niddiṭṭhaṃ, yathāsaṅkhyaṃ kamopi ca.</gatha>
    <hangnum nr="260"/>
    <gatha type="1">Ālāpa hāsa līḷāhi, muninda! Vijayā tava;</gatha>
    <gatha type="last">Kokilā kumudāni co, pasevante vanaṃ jalaṃ.</gatha>
    <hangnum nr="261"/>
    <gatha type="1"> Siyā piyataraṃ nāma, attharūpassa kassaci;</gatha>
    <gatha type="last">Piyassā’tisayene’taṃ, yaṃ hoti paṭipādanaṃ.</gatha>
    <hangnum nr="262"/>
    <gatha type="1">Pītiyā me samuppannā, santa! Sandassanā tava;</gatha>
    <gatha type="last">Kālenā’yaṃ bhave pīti, tave’va puna dassanā.</gatha>
    <hangnum nr="263"/>
    <gatha type="1"> Vaṇṇiteno’pamānena, vutyā’dhippeta vatthuno;</gatha>
    <gatha type="last">Samāsavutti nāmā’yaṃ, attha saṅkhepa rūpato.</gatha>
    <hangnum nr="264"/>
    <gatha type="1"> Sā’yaṃ  visesyamattena, bhinnā’bhinnavisesanā;</gatha>
    <gatha type="last">Atthe’va aparā pya’tthi, bhinnā’bhinnavisesanā.</gatha>
    <title>Abhinnavisesana</title>
    <hangnum nr="265"/>
    <gatha type="1"> Visuddhā’matasandāyī, pasattharatanā’layo;</gatha>
    <gatha type="last">Gambhīro cā’ya’ mambodhi, puññenā’pādito mayā.</gatha>
    <title>Bhinnābhinnavisesana</title>
    <hangnum nr="266"/>
    <gatha type="1"> Icchita’tthapado sāro, phalapuppho’pasobhito;</gatha>
    <gatha type="last">Sacchāyo’ya’mapubbova kapparukkho samuṭṭhito.</gatha>
    <hangnum nr="267"/>
    <gatha type="1"> Sāgarattena saddhammo, rukkhatteno’dito jino;</gatha>
    <gatha type="last">Sabbe sādhāraṇā dhammā, pubbatrā’ññatra tu’ttayaṃ.</gatha>
    <hangnum nr="268"/>
    <gatha type="1"> Vatthuno’ññappakārena, ṭhitā vutti tada’ññathā;</gatha>
    <gatha type="last">Parikappīyate yattha, sā hoti parikappanā.</gatha>
    <hangnum nr="269"/>
    <gatha type="1"> Upamā’bbhantarattena, kiriyādivasena ca;</gatha>
    <gatha type="last">Kameno’dāharissāmi, vividhā parikappanā.</gatha>
    <title>Upamābbhantaraparikappanā</title>
    <hangnum nr="270"/>
    <gatha type="1"> Icchābhaṅgā’turā’sīnā, tā’tiniccala maccharā;</gatha>
    <gatha type="last">Vasaṃ nenti’va dhīraṃ taṃ, tadā yogā’bhiyogato.</gatha>
    <title>Kriyāparikappanā</title>
    <hangnum nr="271"/>
    <gatha type="1"> Gajaṃ māro samāruḷho, yuddhāya’ccanta’munnataṃ;</gatha>
    <gatha type="last">Magga manvesatī nūna, jinabhīto palāyituṃ.</gatha>
    <title>Guṇaparikappanā</title>
    <hangnum nr="272"/>
    <gatha type="1"> Muninda! Pādadvande te, cāru rājiva sundare;</gatha>
    <gatha type="last">Maññe pāpā’bhi’sammadda, jātasoṇena soṇimā.</gatha>
    <hangnum nr="273"/>
    <gatha type="1"> Maññe, saṅke, dhuvaṃ, nūna, miva, micceva mādihi;</gatha>
    <gatha type="last">Sā’yaṃ byañjīyate kvā’pi, kvā’pi vākyena gamyate.</gatha>
    <title>Gammaparikappanā</title>
    <hangnum nr="274"/>
    <gatha type="1"> Dayā sañjāta sarasā, dehā nikkhantakantiyo;</gatha>
    <gatha type="last">Pīṇentā jina! Te sādhu, janaṃ sarasataṃ nayuṃ.</gatha>
    <hangnum nr="275"/>
    <gatha type="1"> Ārabbhantassa  yaṃkiñci, kattuṃ puññavasā puna;</gatha>
    <gatha type="last">Sādhana’ntaralābho yo, taṃ vadanti samāhitaṃ.</gatha>
    <hangnum nr="276"/>
    <gatha type="1">Mārā’ribhaṅgā’bhimukha, mānaso tassa satthuno;</gatha>
    <gatha type="last">Mahāmahī mahāravaṃ, ravī’ya’mupakārikā.</gatha>
    <hangnum nr="277"/>
    <gatha type="1"> Avatvā’bhimataṃ tassa, siddhiyā dassana’ññathā;</gatha>
    <gatha type="last">Vadanti taṃ ‘pariyāya, vuttī’ti sucibuddhayo.</gatha>
    <hangnum nr="278"/>
    <gatha type="1">Vivaṭa’ṅgaṇanikkhittaṃ, dhana’mārakkha vajjitaṃ;</gatha>
    <gatha type="last">Dhanakāma! Yathākāmaṃ, tuvaṃ gaccha yadicchasi.</gatha>
    <hangnum nr="279"/>
    <gatha type="1"> Thutiṃ karoti nindanto, viya taṃ byājavaṇṇanaṃ;</gatha>
    <gatha type="last">Dosā’bhāsā guṇā eva, yanti sannidhi matra hi.</gatha>
    <hangnum nr="280"/>
    <gatha type="1">Sañcāletu malaṃ tvaṃ’si, bhusaṃ kuvalayā’khilaṃ;</gatha>
    <gatha type="last">Visesaṃ tāvatā nātha!, Guṇānaṃ te vadāma kiṃ?</gatha>
    <hangnum nr="281"/>
    <gatha type="1"> Visesi’cchāyaṃ dabbassa, kriyā, jāti, guṇassa ca;</gatha>
    <gatha type="last">Vekalladassanaṃ yatra, viseso nāma yaṃ bhave.</gatha>
    <hangnum nr="282"/>
    <gatha type="1"> Na rathā, na ca mātaṅgā, na hayā, na padātayo;</gatha>
    <gatha type="last">Jito mārāri muninā, sambhārāvajjanena hi.</gatha>
    <centered>Dabbavisesavutti.</centered>
    <hangnum nr="283"/>
    <gatha type="1"> Na baddhā bhūkuṭi, neva, phurito dasanacchado;</gatha>
    <gatha type="last">Mārāribhaṅgaṃ cā’kāsi, muni vīro varo sayaṃ.</gatha>
    <centered>Kriyāvisesavutti.</centered>
    <hangnum nr="284"/>
    <gatha type="1"> Na disāsu byāttā <note>[tatā (ka.)]</note> raṃsi,</gatha>
    <gatha type="2">Nā’loko lokapatthaṭo;</gatha>
    <gatha type="last">Tathāpya’ndhatamaharaṃ, paraṃ sādhusubhāsitaṃ.</gatha>
    <centered>Jātivisesavutti.</centered>
    <hangnum nr="285"/>
    <gatha type="1"> Na kharaṃ, na hi vā thaddhaṃ, muninda! Vacanaṃ tava;</gatha>
    <gatha type="last">Tathāpi gāḷhaṃ khaṇati, nimmūlaṃ janatāmadaṃ.</gatha>
    <centered>Guṇavisesavutti</centered>
    <hangnum nr="286"/>
    <gatha type="1"> Dassīyate’tirittaṃ  tu, sūravīrattanaṃ yahiṃ;</gatha>
    <gatha type="last">Vadanti viññūvacanaṃ, ruḷhāhaṅkāra mīdisaṃ.</gatha>
    <hangnum nr="287"/>
    <gatha type="1">Dame nandopanandassa, kiṃ me byāpāradassanā?</gatha>
    <gatha type="last">Puttā me pādasambhattā, sajjā sante’va tādise.</gatha>
    <hangnum nr="288"/>
    <gatha type="1">Sileso vacanā’nekā, bhidheyye’kapadāyutaṃ;</gatha>
    <gatha type="last">Abhinnapadavākyādi, vasā tedhā’ya mīrito.</gatha>
    <hangnum nr="289"/>
    <gatha type="1"> Andhatamaharo hārī, samāruḷho mahodayaṃ;</gatha>
    <gatha type="last">Rājate raṃsimālī’yaṃ, bhagavā bodhayaṃ jane.</gatha>
    <centered>Abhinnapadavākyasileso.</centered>
    <hangnum nr="290"/>
    <gatha type="1"> Sāradā’malakā’bhāso, samānīta parikkhayo;</gatha>
    <gatha type="last">Kumudā’karasambodho, pīṇeti janataṃ sudhī.</gatha>
    <centered>Bhinnapadavākyasileso.</centered>
    <hangnum nr="291"/>
    <gatha type="1"> Samāhita’ttavinayo, ahīna mada maddano;</gatha>
    <gatha type="last">Sugato visadaṃ pātu, pāṇinaṃ so vināyako.</gatha>
    <centered>Bhinnābhinnapadavākyasileso.</centered>
    <hangnum nr="292"/>
    <gatha type="1"> Viruddhā, viruddhā, bhinna, kammā, niyamavā, paro;</gatha>
    <gatha type="last">Niyama’kkhepavacano, avirodhi, virodhya’pi.</gatha>
    <hangnum nr="293"/>
    <gatha type="1"> Ocitya samposakādi, sileso, padajā’di <note>[padajāti (ka.)]</note> pi;</gatha>
    <gatha type="last">Esaṃ nidassanesve’va, rūpa māvi bhavissati.</gatha>
    <title>Viruddhakammasilesa</title>
    <hangnum nr="294"/>
    <gatha type="1"> Savase vattayaṃ lokaṃ, akhilaṃ kallaviggaho;</gatha>
    <gatha type="last">Parābhavati mārāri, dhammarājā vijambhate.</gatha>
    <title>Aviruddhakammasilesa</title>
    <hangnum nr="295"/>
    <gatha type="1"> Sabhāvamadhuraṃ puñña viseso’daya sambhavaṃ;</gatha>
    <gatha type="last">Suṇanti vācaṃ munino, janā passanti cā’mataṃ.</gatha>
    <title>Abhinnakammasilesa</title>
    <hangnum nr="296"/>
    <gatha type="1"> Andhakārā’pahārāya , sabhāva madhurāya ca;</gatha>
    <gatha type="last">Mano pīṇeti jantūnaṃ, jino vācāya bhāya ca.</gatha>
    <title>Niyamavantasilesa</title>
    <hangnum nr="297"/>
    <gatha type="1"> Kesa’kkhīnaṃ’va kaṇhattaṃ, bhamūnaṃyeva vaṅkatā;</gatha>
    <gatha type="last">Pāṇipādā’dharānaṃ’va, munindassā’bhirattatā.</gatha>
    <title>Niyamakkhepasilesa</title>
    <hangnum nr="298"/>
    <gatha type="1"> Pāṇipādā’dharesve’va, sārāgo tava dissati;</gatha>
    <gatha type="last">Dissate so’ya mathavā, nātha! Sādhuguṇesva’pi.</gatha>
    <title>Avirodhisilesa</title>
    <hangnum nr="299"/>
    <gatha type="1"> Salakkhaṇo’tisubhago, tejassī niyato’dayo;</gatha>
    <gatha type="2">Lokeso jitasaṃkleso,</gatha>
    <gatha type="last">Vibhāti samaṇissaro.</gatha>
    <title>Virodhisilesa</title>
    <hangnum nr="300"/>
    <gatha type="1"> Asamopi samo loke,</gatha>
    <gatha type="2">Lokesopi naruttamo;</gatha>
    <gatha type="last">Sadayo pya’dayo pāpe, cittā’yaṃ munino gati.</gatha>
    <title>Ocityasamposakapadasilesa</title>
    <hangnum nr="301"/>
    <gatha type="1"> Saṃsāradukkho’pahatā, vanatā janatā tvayi;</gatha>
    <gatha type="last">Sukha micchita maccantaṃ, amatandada! Vindati.</gatha>
    <hangnum nr="302"/>
    <gatha type="1"> Guṇayuttehi vatthūhi, samaṃ katvāna kassaci;</gatha>
    <gatha type="last">Saṃkittanaṃ bhavati yaṃ, sā matā tulyayogitā.</gatha>
    <hangnum nr="303"/>
    <gatha type="1">Sampattasammado loko, sampattā’lokasampado;</gatha>
    <gatha type="last">Ubhohi raṃsimālī ca, bhagavā ca tamonudo.</gatha>
    <hangnum nr="304"/>
    <gatha type="1"> Atthantaraṃ sādhayatā, kiñci taṃ sadisaṃ phalaṃ;</gatha>
    <gatha type="last">Dassīyate asantaṃ vā, santaṃ vā taṃ nidassanaṃ.</gatha>
    <title>Asantaphalanidassana</title>
    <hangnum nr="305"/>
    <gatha type="1"> Udayā  samaṇindassa, yanti pāpā parābhavaṃ;</gatha>
    <gatha type="last">Dhammarājaviruddhānaṃ, sūcayantā dura’ntataṃ.</gatha>
    <title>Santaphalanidassana</title>
    <hangnum nr="306"/>
    <gatha type="1"> Siro nikkhitta caraṇo, cchariyāna’mbujāna’yaṃ;</gatha>
    <gatha type="last">Parama’bbhutataṃ loke, viññāpeta’ttano jino.</gatha>
    <hangnum nr="307"/>
    <gatha type="1"> Vibhūtiyā mahantattaṃ, adhippāyassa vā siyā;</gatha>
    <gatha type="last">Paramukkaṃsataṃ yātaṃ, taṃ mahantatta mīritaṃ.</gatha>
    <title>Vibhūtimahantatta</title>
    <hangnum nr="308"/>
    <gatha type="1"> Kirīṭa ratana’cchāyā, nuviddhā’tapa vāraṇo;</gatha>
    <gatha type="last">Purā paraṃ siriṃ vindi, bodhisatto’ bhinikkhamā.</gatha>
    <title>Adhippāyamahantatta</title>
    <hangnum nr="309"/>
    <gatha type="1"> Satto sambodhiyaṃ bodhi, satto sattahitāya so;</gatha>
    <gatha type="last">Hitvā sneharasābandha, mapi rāhulamātaraṃ.</gatha>
    <hangnum nr="310"/>
    <gatha type="1"> Gopetvā vaṇṇanīyaṃ yaṃ, kiñci dassīyate paraṃ;</gatha>
    <gatha type="last">Asamaṃ vā samaṃ tassa, yadi sā vañcanā matā.</gatha>
    <title>Asamavañcanā</title>
    <hangnum nr="311"/>
    <gatha type="1"> Purato na sahassesu, na pañcesu ca tādino;</gatha>
    <gatha type="last">Māro paresu tasse’saṃ, sahassaṃ dasavaḍḍhitaṃ.</gatha>
    <title>Samavañcanā</title>
    <hangnum nr="312"/>
    <gatha type="1"> Vivāda manuyuñjanto, munindavadani’ndunā;</gatha>
    <gatha type="last">Sampuṇṇo candimā nā’yaṃ, chatta metaṃ manobhuno.</gatha>
    <hangnum nr="313"/>
    <gatha type="1"> Parānuvattanādīhi, nibbindeni’ha yā katā;</gatha>
    <gatha type="last">Thuti ra’ppakate sā’yaṃ, siyā appakatatthuti.</gatha>
    <hangnum nr="314"/>
    <gatha type="1">Sukhaṃ jīvanti hariṇā, vanesva’parasevino;</gatha>
    <gatha type="last">Anāyāso palābhehi, jaladabbhaṅkurādibhi.</gatha>
    <hangnum nr="315"/>
    <gatha type="1"> Uttaraṃ uttaraṃ yattha, pubbapubbavisesanaṃ;</gatha>
    <gatha type="last">Siyā ekāvali sā’yaṃ, dvidhā vidhi, nisedhato.</gatha>
    <title>Vidhiekāvali</title>
    <hangnum nr="316"/>
    <gatha type="1"> Pādā  nakhāli rucirā, nakhāli raṃsi bhāsurā;</gatha>
    <gatha type="last">Raṃsītamopahāne’ka, rasā sobhanti satthuno.</gatha>
    <title>Nisedhaekāvali</title>
    <hangnum nr="317"/>
    <gatha type="1"> Asantuṭṭho yati neva,</gatha>
    <gatha type="2">Santoso nā’layāhato;</gatha>
    <gatha type="last">Nā’layo yo sa jantūnaṃ, nā’nanta byasanā vaho.</gatha>
    <hangnum nr="318"/>
    <gatha type="1"> Yahiṃ bhūsiya bhūsattaṃ, aññamaññaṃ tu vatthunaṃ;</gatha>
    <gatha type="last">Vinā’va sadisattaṃ taṃ, aññamaññavibhūsanaṃ.</gatha>
    <hangnum nr="319"/>
    <gatha type="1">Byāmaṃ’su maṇḍalaṃ tena, muninā lokabandhunā;</gatha>
    <gatha type="last">Mahantiṃ vindatī kantiṃ, sopi teneva tādisiṃ.</gatha>
    <hangnum nr="320"/>
    <gatha type="1"> Kathanaṃ sahabhāvassa, kriyāya ca, guṇassa ca;</gatha>
    <gatha type="last">‘Sahavuttī’ti viññeyyaṃ, ta’dudāharaṇaṃ yathā.</gatha>
    <title>Kriyāsahavutti</title>
    <hangnum nr="321"/>
    <gatha type="1"> Jalanti candaraṃsīhi, samaṃ satthu nakhaṃ savo;</gatha>
    <gatha type="last">Vijambhati ca candena, samaṃ tammukhacandimā.</gatha>
    <title>Guṇasahavutti</title>
    <hangnum nr="322"/>
    <gatha type="1"> Jino’dayena malīnaṃ, saha dujjana cetasā;</gatha>
    <gatha type="last">Pāpaṃ disā suvimalā, saha sajjana cetasā.</gatha>
    <hangnum nr="323"/>
    <gatha type="1"> Virodhīnaṃ pada’tthānaṃ, yattha saṃsaggadassanaṃ;</gatha>
    <gatha type="last">Samukkaṃsā’bhidhānatthaṃ, matā sā’yaṃ virodhitā.</gatha>
    <hangnum nr="324"/>
    <gatha type="1">Guṇā sabhāva madhurā, api loke’ka bandhuno;</gatha>
    <gatha type="last">Sevitā pāpa sevīnaṃ, sampadūsenti mānasaṃ.</gatha>
    <hangnum nr="325"/>
    <gatha type="1"> Yassa kassa ci dānena, yassa kassa ci vatthuno;</gatha>
    <gatha type="last">Visiṭṭhassa ya mādānaṃ, ‘parivuttī’ti sā matā.</gatha>
    <hangnum nr="326"/>
    <gatha type="1">Purā paresaṃ datvāna, manuññaṃ nayanādikaṃ;</gatha>
    <gatha type="last">Muninā samanuppattā, dāni sabbaññutāsirī<note>[muninda! samanuppatto, dāni sabbaññutāsiriṃ (ka.)]</note>.</gatha>
    <hangnum nr="327"/>
    <gatha type="1"> Kiñci  disvāna viññātā, paṭipajjati taṃsamaṃ;</gatha>
    <gatha type="last">Saṃsayā’pagataṃ vatthuṃ, yattha so’yaṃ bhamo mato.</gatha>
    <hangnum nr="328"/>
    <gatha type="1">Samaṃ disāsu’jjalāsu, jina pāda nakhaṃ’sunā;</gatha>
    <gatha type="last">Passantā abhinandanti, candā’tapa manā janā.</gatha>
    <hangnum nr="329"/>
    <gatha type="1"> Pavuccate yaṃ nāmādi, kavīnaṃ bhāvabodhanaṃ;</gatha>
    <gatha type="last">Yena kenaci vaṇṇena, bhāvo nāmā’ya mīrito.</gatha>
    <hangnum nr="330"/>
    <gatha type="1">Nanu teye’va santāno, sāgarā na kulācalā;</gatha>
    <gatha type="last">Manampi mariyādaṃ ye, saṃvaṭṭepi jahanti no.</gatha>
    <hangnum nr="331"/>
    <gatha type="1"> Aṅgaṅgi bhāvā sadisa, balabhāvā ca bandhane;</gatha>
    <gatha type="last">Saṃsaggo’laṅkatīnaṃ yo, taṃ ‘missa’nti pavuccati.</gatha>
    <title>Aṅgaṅgībhāvamissa</title>
    <hangnum nr="332"/>
    <gatha type="1"> Pasatthā munino pāda, nakha raṃsi mahānadī;</gatha>
    <gatha type="last">Aho! Gāḷhaṃ nimuggepi, sukhayatye’va te jane.</gatha>
    <title>Sadisa bala bhāva missa</title>
    <hangnum nr="333"/>
    <gatha type="1"> Veso sabhāva madhuro, rūpaṃ netta rasāyanaṃ;</gatha>
    <gatha type="last">Madhū’va munino vācā, na sampīṇeti kaṃ janaṃ.</gatha>
    <hangnum nr="334"/>
    <gatha type="1">Āsī nāma siyā’tthassa, iṭṭhassā’sīsanaṃ yathā;</gatha>
    <gatha type="2">Tiloke’kagati nātho,</gatha>
    <gatha type="last">Pātu loka mapāyato.</gatha>
    <hangnum nr="335"/>
    <gatha type="1"> Rasa’ppatīti janakaṃ, jāyate yaṃ vibhūsanaṃ;</gatha>
    <gatha type="last">‘Rasavanta’nti taṃ ñeyyaṃ, rasavanta vidhānato.</gatha>
    <hangnum nr="336"/>
    <gatha type="1">Rāgā’nata’bbhuta saroja mukhaṃ dharāya,</gatha>
    <gatha type="2">Pādā tilokagaruno’dhika bandharāgā;</gatha>
    <gatha type="3">Ādāya niccasarasena karena gāḷhaṃ,</gatha>
    <gatha type="last">Sañcumbayanti satatā’hita sambhamena.</gatha>
    <hangnum nr="337"/>
    <gatha type="1"> Iccā’nugamma  purimācariyā’nubhāvaṃ,</gatha>
    <gatha type="2">Saṅkhepato nigadito’ya malaṅkatīnaṃ;</gatha>
    <gatha type="3">Bhedo’parūpari kavīhi vikappiyānaṃ,</gatha>
    <gatha type="last">Ko nāma passitu malaṃ khalu tāsa mantaṃ.</gatha>
    <centered>Iti saṅgharakkhitamahāsāmi viracite subodhālaṅkāre</centered>
    <centered>Atthālaṅkārāvabodho nāma</centered>
    <centered>Catuttho paricchedo.</centered>
  </text>
</tree>
