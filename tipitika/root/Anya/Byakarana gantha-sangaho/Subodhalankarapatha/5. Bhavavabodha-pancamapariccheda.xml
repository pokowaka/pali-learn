<?xml version='1.0' encoding='UTF-8'?>
<tree text="5. Bh&#x101;v&#x101;vabodha-pa&#xF1;camapariccheda" target="text">
  <text>
    <hangnum nr="338"/>
    <gatha type="1"> Paṭibhānavatā loka, vohāra’manusārinā;</gatha>
    <gatha type="last">Tato’citya samullāsa, vedinā kavinā paraṃ.</gatha>
    <hangnum nr="339"/>
    <gatha type="1"> Ṭhāyisambandhino bhāva, vibhāvā sā’nubhāvakā;</gatha>
    <gatha type="last">Sambajjhanti nibandhā te, rasa’ssādāya sādhunaṃ.</gatha>
    <title>Bhāvaadhippāya</title>
    <hangnum nr="340"/>
    <gatha type="1"> Citta vutti visesā tu, bhāvayanti rase yato;</gatha>
    <gatha type="last">Ratyādayo tato bhāva, saddena parikittitā.</gatha>
    <title>Ṭhāyībhāvaadhippāya</title>
    <hangnum nr="341"/>
    <gatha type="1"> Virodhinā’ññabhāvena, yo bhāvo na tirohito;</gatha>
    <gatha type="last">Sīlena tiṭṭhati’cceso, ‘ṭhāyībhāvo’ti saddito.</gatha>
    <title>Ṭhāyībhāvappabhedauddesa</title>
    <hangnum nr="342"/>
    <gatha type="1"> Rati, hasso, ca soko, ca,</gatha>
    <gatha type="2">Kodhu, ssāhā, bhayaṃ,pi ca;</gatha>
    <gatha type="last">Jigucchā, vimhayo, ceva, samo ca nava ṭhāyino.</gatha>
    <title>Byabhicārībhāvaadhippāya</title>
    <hangnum nr="343"/>
    <gatha type="1"> Tirobhāvā, vibhāvā’di, visesanā’bhimukhyato;</gatha>
    <gatha type="last">Ye te caranti sīlena, te honti byabhicārino.</gatha>
    <title>Byabhicāribhāvapabheda</title>
    <hangnum nr="344"/>
    <gatha type="1"> Nibbedo , takka, saṅkā, sama,</gatha>
    <gatha type="2">Dhiti, jaḷatā, dīnatu, ggā, lasattaṃ,</gatha>
    <gatha type="3">Suttaṃ, tāso, gilānu, ssuka, harisa,</gatha>
    <gatha type="2">Sati, ssā, visādā, bahitthā <note>[bahiddhā (ka.)]</note>;</gatha>
    <gatha type="3">Cintā, gabbā, pamāro, marisa, mada,</gatha>
    <gatha type="2">Matu, mmāda, mohā, vibodho,</gatha>
    <gatha type="3">Niddā, vegā, sabilaṃ, maraṇa,</gatha>
    <gatha type="last">Capalatā <note>[sacapalā (ka.)]</note>, byādhi, tettiṃsa mete.</gatha>
    <title>Sattikabhāvaadhippāya</title>
    <hangnum nr="345"/>
    <gatha type="1"> Samāhita’tta’ppabhavaṃ, sattaṃ<note>[satvaṃ (ka.)]</note> teno’papāditā;</gatha>
    <gatha type="last">Sattikā<note>[sātvikā (ka.)]</note> pya’nubhāvatte, visuṃ bhāvā bhavanti te.</gatha>
    <title>Sattikabhāvappabheda</title>
    <hangnum nr="346"/>
    <gatha type="1"> Thambho, paḷaya, romañcā, tathā seda, ssu, vepathu;</gatha>
    <gatha type="last">Vevaṇṇiyaṃ, visaratā, bhāvā’ṭṭhe’te tu sattikā.</gatha>
    <hangnum nr="347"/>
    <gatha type="1"> Yadā ratyādayo bhāvā, ṭhitisīlā na honti ce;</gatha>
    <gatha type="last">Tadā sabbepi te bhāvā, bhavanti byabhicārino.</gatha>
    <hangnum nr="348"/>
    <gatha type="1">Vibhāvo kāraṇaṃ tesu, ppattiyu’ddīpane tathā;</gatha>
    <gatha type="2">Yo siyā bodhako tesaṃ,</gatha>
    <gatha type="last">Anubhāvo’ya mīrito.</gatha>
    <hangnum nr="349"/>
    <gatha type="1"> Nekahetuṃ manovutti, visesañca vibhāvituṃ;</gatha>
    <gatha type="last">Bhāvaṃ vibhāvā’nubhāvā, vaṇṇiyā bandhane phuṭaṃ.</gatha>
    <hangnum nr="350"/>
    <gatha type="1"> Savibhāvā’nubhāvehi, bhāvā te te yathārahaṃ;</gatha>
    <gatha type="last">Vaṇṇanīyā yatho’cityaṃ, lokarūpā’nugāminā.</gatha>
    <hangnum nr="351"/>
    <gatha type="1"> Citta  vutti visesattā, mānasā sattikā’ṅgato;</gatha>
    <gatha type="last">Bahi nissaṭa sedādi, anubhāvehi vaṇṇiyā.</gatha>
    <title>Rasaadhippāya</title>
    <hangnum nr="352"/>
    <gatha type="1"> Sāmājikāna mānando, yo bandhatthā’nusārinaṃ;</gatha>
    <gatha type="last">Rasīyatīti taññūhi, raso nāmā’ya’mīrito.</gatha>
    <title>Rasappabheda</title>
    <hangnum nr="353"/>
    <gatha type="1"> Savibhāvā, nubhāvehi, sattika,byabhicāribhi;</gatha>
    <gatha type="last">Assādiyatta mānīya, māno ṭhāye’va so raso.</gatha>
    <hangnum nr="354"/>
    <gatha type="1"> Siṅgāra,hassa,karuṇā, rudda,vīra,bhayānakā;</gatha>
    <gatha type="last">Bībhaccha,bbhuta,santā, ca, rasā ṭhāyīna nukkamā.</gatha>
    <hangnum nr="355"/>
    <gatha type="1"> Dukkharūpe’ya’ mānando, kathaṃ nu karuṇādike?</gatha>
    <gatha type="2">Siyā sotūnamānando,</gatha>
    <gatha type="last">Soko vessantarassa hi.</gatha>
    <title>Ṭhāyībhāva niddesa ratiṭṭhāyībhāva</title>
    <hangnum nr="356"/>
    <gatha type="1"> Ramma,desa, kalā, kāla, vesādi, paṭisevanā;</gatha>
    <gatha type="last">Yuvāna’ññoññarattānaṃ, pamodo rati ruccate.</gatha>
    <hangnum nr="357"/>
    <gatha type="1"> Yutyā bhāvānubhāvā te, nibandhā posayanti naṃ;</gatha>
    <gatha type="last">Sopya’yoga, vippayoga, sambhogānaṃ vasā tidhā.</gatha>
    <title>Hassaṭṭhāyībhāva</title>
    <hangnum nr="358"/>
    <gatha type="1"> Vikārā’katiādīhi, attano tha parassa vā;</gatha>
    <gatha type="2">Hasso niddā, samā’lasya, mucchādi,byabhicāribhi;</gatha>
    <gatha type="last">Paripose siyā hasso, bhiyyo’tthipabhutīnaṃ so.</gatha>
    <title>Hassappabheda</title>
    <hangnum nr="359"/>
    <gatha type="1"> Sita miha vikāsi nayanaṃ,</gatha>
    <gatha type="2">Kiñcā’lakkhiya dijaṃ tu taṃ hasitaṃ;</gatha>
    <gatha type="last">Madhurassaraṃ vihasitaṃ, aṃsasirokampamupahasitaṃ.</gatha>
    <hangnum nr="360"/>
    <gatha type="1">Apahasitaṃ sajala’kkhi, vikkhittaṅgaṃ bhavatya’tihasitaṃ;</gatha>
    <gatha type="2">Dve dve kathitā ce’saṃ,</gatha>
    <gatha type="last">Jeṭṭhe <note>[majjhe’dhameti ettha majjhe adhameti padacchedo]</note> majjhe’dhame ca kamaso.</gatha>
    <title>Karuṇaṭṭhāyībhāva</title>
    <hangnum nr="361"/>
    <gatha type="1"> Sokarūpo tu karuṇo, niṭṭhappatti’ṭṭha nāsato;</gatha>
    <gatha type="2">Tatthā’nubhāvā rudita, paḷaya,tthambhakādayo;</gatha>
    <gatha type="last">Visādā,lasya,maraṇa, cintā’dī byabhicārino.</gatha>
    <title>Ruddaṭṭhāyībhāva</title>
    <hangnum nr="362"/>
    <gatha type="1"> Kodho macchariyā’dīhi, pose tāsa, madādibhi;</gatha>
    <gatha type="last">Nayanā’ruṇatādīhi, ruddo nāma raso bhave.</gatha>
    <title>Vīraṭṭhāyībhāva</title>
    <hangnum nr="363"/>
    <gatha type="1"> Patāpa, vikkamā’dīhu, ssāho ‘vīro’ti saññito;</gatha>
    <gatha type="2">Raṇa,dāna,dayāyogā, vīro’yaṃ tividho bhave;</gatha>
    <gatha type="last">Tevā’nubhāvā dhiti,ma, tyā’dayo byabhicārino.</gatha>
    <title>Bhayaṭṭhāyībhāva</title>
    <hangnum nr="364"/>
    <gatha type="1"> Vikārā,sani,sattā’di, bhayu’kkaṃso bhayānako;</gatha>
    <gatha type="last">Sedā’dayo nubhāve’ttha, tāsā’dī byabhicārino.</gatha>
    <title>Jigucchāṭṭhāyībhāva</title>
    <hangnum nr="365"/>
    <gatha type="1"> Jigucchā rudhirā’dīhi, pūtyā’dīhi virāgato;</gatha>
    <gatha type="2">Bībhaccho khobhanu’bbegī, kamena karuṇāyuto;</gatha>
    <gatha type="last">Nāsā vikūṇanādīhi, saṅkādīhi’ssa posanaṃ.</gatha>
    <title>Vimhayaṭṭhāyībhāva</title>
    <hangnum nr="366"/>
    <gatha type="1"> Ati loka padatthehi, vimhayo’yaṃ raso’bbhuto;</gatha>
    <gatha type="2">Tassā’nubhāvā seda,ssu, sādhuvādā’dayo siyuṃ;</gatha>
    <gatha type="last">Tāsā,vega,dhiti,ppaññā, honte’ttha byabhicārino.</gatha>
    <title>Samaṭṭhāyībhāva</title>
    <hangnum nr="367"/>
    <gatha type="1"> Ṭhāyībhāvo samo mettā, dayā,modā’di sambhavo;</gatha>
    <gatha type="last">Bhāvādīhi ta’dukkaṃso, santo santa nisevito.</gatha>
    <centered>Iti saṅgharakkhita mahāsāmiviracite subodhālaṅkāre</centered>
    <centered>Rasabhāvā’vabodho nāma</centered>
    <centered>Pañcamo paricchedo.</centered>
    <centered>Subodhālaṅkāro samatto.</centered>
  </text>
</tree>
