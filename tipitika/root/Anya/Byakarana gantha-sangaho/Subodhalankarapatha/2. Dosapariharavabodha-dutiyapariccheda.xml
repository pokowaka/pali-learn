<?xml version='1.0' encoding='UTF-8'?>
<tree text="2. Dosaparih&#x101;r&#x101;vabodha-dutiyapariccheda" target="text">
  <text>
    <hangnum nr="68"/>
    <gatha type="1"> Kadāci kavikosallā, virodho sakalo pya’yaṃ;</gatha>
    <gatha type="last">Dosasaṅkhya matikkamma, guṇavīthiṃ vigāhate.</gatha>
    <hangnum nr="69"/>
    <gatha type="1"> Tena vuttavirodhāna, mavirodho yathā siyā;</gatha>
    <gatha type="last">Tathā dosaparihārā, vabodho dāni nīyate.</gatha>
    <centered>Tattha viruddhatthantarassa parihāro yathā</centered>
    <hangnum nr="70"/>
    <gatha type="1"> Vindantaṃ pākasālīnaṃ, sālīnaṃ dassanā sukhaṃ;</gatha>
    <gatha type="last">Taṃ kathaṃ nāma megho’yaṃ, visado sukhaye janaṃ?</gatha>
    <centered>Yathā vā</centered>
    <hangnum nr="71"/>
    <gatha type="1">Vināyakopi nāgo si, gotamopi mahāmati;</gatha>
    <gatha type="last">Paṇītopi rasā’peto, cittā me sāmi te gati.</gatha>
    <centered>Ajha’tthassa yathā</centered>
    <hangnum nr="72"/>
    <gatha type="1"> Kathaṃ tādiguṇābhāve, lokaṃ toseti dujjano?</gatha>
    <gatha type="last">Obhāsitāsesadiso, khajjoto nāma kiṃ bhave?</gatha>
    <hangnum nr="73"/>
    <gatha type="1"> Pahelikāya <note>[paheḷikāya (ka.)]</note> māruḷhā, na hi duṭṭhā kiliṭṭhatā;</gatha>
    <gatha type="last">Piyā sukhā’liṅgitaṃ ka, māliṅgati nu no iti.</gatha>
    <hangnum nr="74"/>
    <gatha type="1"> Yamake no payojeyya, kiliṭṭhapada micchite;</gatha>
    <gatha type="last">Tato yamaka maññaṃ tu, sabba metaṃmayaṃ viya.</gatha>
    <centered>Desavirodhino yathā</centered>
    <hangnum nr="75"/>
    <gatha type="1"> Bodhisattappabhāvena , thalepi jalajānya’huṃ;</gatha>
    <gatha type="last">Nudantāni’va sucirā, vāsaklesaṃ tahiṃ jale.</gatha>
    <centered>Kālavirodhino yathā</centered>
    <hangnum nr="76"/>
    <gatha type="1"> Mahānubhāva pisuno, munino manda māruto;</gatha>
    <gatha type="last">Sabbotukamayaṃ vāyi, dhunanto kusumaṃ samaṃ.</gatha>
    <centered>Kalāvirodhino yathā</centered>
    <hangnum nr="77"/>
    <gatha type="1"> Nimuggamānaso buddha, guṇe pañcasikhassapi;</gatha>
    <gatha type="last">Tantissara virodho so, na sampīṇeti kaṃ janaṃ?</gatha>
    <centered>Lokavirodhino yathā</centered>
    <hangnum nr="78"/>
    <gatha type="1"> Gaṇaye cakkavāḷaṃ so, candanāyapi sītalaṃ;</gatha>
    <gatha type="last">Sambodhi satta hadayo, paditta’ṅgārapūritaṃ.</gatha>
    <centered>Ñāyavirodhino yathā</centered>
    <hangnum nr="79"/>
    <gatha type="1">Pariccattabhavopi tva, mupanītabhavo asi;</gatha>
    <gatha type="last">Acintyaguṇasārāya, namo te munipuṅgava.</gatha>
    <centered>Āgamavirodhino yathā</centered>
    <hangnum nr="80"/>
    <gatha type="1"> Nevā’lapati kenā’pi, vacīviññattito yati;</gatha>
    <gatha type="last">Sampajānamusāvādā, phuseyyā’pattidukkaṭaṃ.</gatha>
    <centered>Neyyassa yathā</centered>
    <hangnum nr="81"/>
    <gatha type="1"> Marīcicandanā’lepa, lābhā sītamarīcino;</gatha>
    <gatha type="last">Imā sabbāpi dhavalā, disā rocanti nibbharaṃ.</gatha>
    <centered>Yathā vā</centered>
    <hangnum nr="82"/>
    <gatha type="1"> Manonurañjano māra, ṅganāsiṅgāravibbhamo;</gatha>
    <gatha type="last">Jinenā’samanuññāto, mārassa hadayā’nalo.</gatha>
    <centered>Visesanāpekkhassa yathā</centered>
    <hangnum nr="83"/>
    <gatha type="1"> Apayātā’parādhampi, ayaṃ verī janaṃ jano;</gatha>
    <gatha type="last">Kodhapāṭalabhūtena, bhiyyo passati cakkhunā.</gatha>
    <centered>Hīnatthassa yathā</centered>
    <hangnum nr="84"/>
    <gatha type="1">Appakānampi pāpānaṃ, pabhāvaṃ nāsaye budho;</gatha>
    <gatha type="last">Api nippabhātā’nīta, khajjoto hoti bhāṇumā.</gatha>
    <centered>Anatthassa yathā</centered>
    <hangnum nr="85"/>
    <gatha type="1"> Na  pādapūraṇatthāya, padaṃ yojeyya katthaci,</gatha>
    <gatha type="last">Yathā vande munindassa, pādapaṅkeruhaṃ varaṃ.</gatha>
    <hangnum nr="86"/>
    <gatha type="1"> Bhayakodhapasaṃsādi, viseso tādiso yadi;</gatha>
    <gatha type="last">Vattuṃ kāmīyate doso, na tatthe’katthatākato.</gatha>
    <centered>Yathā</centered>
    <hangnum nr="87"/>
    <gatha type="1">Sappo sappo! Ayaṃ handa, nivattatu bhavaṃ tato,</gatha>
    <gatha type="last">Yadi jīvitukāmo’si, kathaṃ ta mupasappasi?</gatha>
    <centered>Bhaggarītino yathā</centered>
    <hangnum nr="88"/>
    <gatha type="1"> Yokoci rūpā’tisayo, kanti kāpi manoharā;</gatha>
    <gatha type="2">Vilāsā’tisayo kopi,</gatha>
    <gatha type="last">Aho! Buddhamaho’dayo.</gatha>
    <hangnum nr="89"/>
    <gatha type="1"> Abyāmohakaraṃ bandhaṃ, abyākiṇṇaṃ manoharaṃ;</gatha>
    <gatha type="last">Adūrapada vinyāsaṃ, pasaṃsanti kavissarā.</gatha>
    <centered>Yathā</centered>
    <hangnum nr="90"/>
    <gatha type="1">Nīluppalā’bhaṃ nayanaṃ, bandhukaruciro’dharo;</gatha>
    <gatha type="last">Nāsā hema’ṅkuso tena, jino’yaṃ piyadassano.</gatha>
    <hangnum nr="91"/>
    <gatha type="1"> Samatikkanta gāmmattaṃ, kanta vācā’bhisaṅkhataṃ;</gatha>
    <gatha type="last">Bandhanaṃ rasahetuttā, gāmmattaṃ ativattati.</gatha>
    <centered>Yathā</centered>
    <hangnum nr="92"/>
    <gatha type="1">Dunoti kāmacaṇḍālo, so maṃ sadaya niddayo;</gatha>
    <gatha type="last">Īdisaṃ byasanā’pannaṃ, sukhīpi ki mupekkhase?</gatha>
    <hangnum nr="93"/>
    <gatha type="1">Yatihīnaparihāro, na pune’dāni nīyate;</gatha>
    <gatha type="last">Yato na savanu’bbegaṃ, heṭṭhā yesaṃ vicāritaṃ.</gatha>
    <centered>Kamaccutassa yathā</centered>
    <hangnum nr="94"/>
    <gatha type="1"> Udāracarito’si tvaṃ, tene’vā’rādhanā tvayi;</gatha>
    <gatha type="last">Desaṃ vā dehi gāmaṃ vā, khettaṃ vā mama sobhanaṃ.</gatha>
    <centered>Ativuttassa yathā</centered>
    <hangnum nr="95"/>
    <gatha type="1"> Munindacandasambhūta, yasorāsimarīcinaṃ;</gatha>
    <gatha type="last">Sakalopya’ya mākāso, nā’vakāso vijambhane.</gatha>
    <hangnum nr="96"/>
    <gatha type="1"> Vākyaṃ  byāpannacittānaṃ, apetatthaṃ aninditaṃ;</gatha>
    <gatha type="last">Tenu’mmattādikānaṃ taṃ, vacanā’ññatra dussati.</gatha>
    <centered>Yathā</centered>
    <hangnum nr="97"/>
    <gatha type="1">Samuddo pīyate so’ya, maha’majja jarāturo;</gatha>
    <gatha type="last">Ime gajjanti jīmūtā, sakkasse’rāvaṇo piyo.</gatha>
    <hangnum nr="98"/>
    <gatha type="1"> Sukhumālā’virodhitta, dittabhāvappabhāvitaṃ;</gatha>
    <gatha type="last">Bandhanaṃ bandhapharusa, dosaṃ saṃdūsayeyya taṃ.</gatha>
    <centered>Yathā</centered>
    <hangnum nr="99"/>
    <gatha type="1">Passantā rūpavibhavaṃ, suṇantā madhuraṃ giraṃ;</gatha>
    <gatha type="last">Caranti sādhū sambuddha, kāle keḷiparammukhā.</gatha>
    <centered>Apakkamassa yathā</centered>
    <hangnum nr="100"/>
    <gatha type="1">Bhāvanā, dāna, sīlāni, sammā sampāditāni’ha;</gatha>
    <gatha type="last">Nibbāna, bhoga, saggādi, sādhanāni na saṃsayo.</gatha>
    <hangnum nr="101"/>
    <gatha type="1"> Uddiṭṭhavisayo koci, viseso tādiso yadi;</gatha>
    <gatha type="last">Anu’ddiṭṭhesu neva’tthi, doso kamavilaṅghane.</gatha>
    <centered>Yathā</centered>
    <hangnum nr="102"/>
    <gatha type="1">Kusalā’kusalaṃ abyā, kata’miccesu pacchimaṃ;</gatha>
    <gatha type="last">Abyākataṃ pākadaṃ na, pākadaṃ paṭhamadvayaṃ.</gatha>
    <hangnum nr="103"/>
    <gatha type="1"> Saguṇānā’vikaraṇe, kāraṇe sati tādise;</gatha>
    <gatha type="last">Ocityahīnatā’patti, natthi bhūtatthasaṃsino.</gatha>
    <hangnum nr="104"/>
    <gatha type="1"> Ocityaṃ nāma viññeyyaṃ, loke vikhyāta mādarā;</gatha>
    <gatha type="last">Tattho’padesapabhavā, sujanā kavipuṅgavā.</gatha>
    <hangnum nr="105"/>
    <gatha type="1"> Viññātocityavibhavo, cityahīnaṃ parihare;</gatha>
    <gatha type="2">Tato’cityassa sampose,</gatha>
    <gatha type="last">Rasaposo siyā kate.</gatha>
    <centered>Yathā</centered>
    <hangnum nr="106"/>
    <gatha type="1">Yo mārasena māsanna, māsannavijayu’ssavo;</gatha>
    <gatha type="last">Tiṇāyapi na maññittha, so vo detu jayaṃ jino.</gatha>
    <hangnum nr="107"/>
    <gatha type="1"> Āraddhakattukammādi, kamā’tikkamalaṅghane;</gatha>
    <gatha type="last">Bhaggarītivirodho’yaṃ, gatiṃ na kvā’pi vindati.</gatha>
    <centered>Yathā</centered>
    <hangnum nr="108"/>
    <gatha type="1">Sujana’ññāna mitthīnaṃ, vissāso no’papajjate;</gatha>
    <gatha type="last">Visassa siṅgino roga, nadīrājakulassa ca.</gatha>
    <centered>Yathā</centered>
    <hangnum nr="109"/>
    <gatha type="1">Bhesajje vihite suddha, buddhādiratanattaye;</gatha>
    <gatha type="last">Pasāda mācare niccaṃ, sajjane saguṇepi ca.</gatha>
    <centered>Sasaṃsayassa yathā</centered>
    <hangnum nr="110"/>
    <gatha type="1"> Munindacandimā’loka, rasa lola vilocano;</gatha>
    <gatha type="last">Jano’vakkantapantho’va, raṃsidassanapīṇito.</gatha>
    <hangnum nr="111"/>
    <gatha type="1"> Saṃsayāye’va yaṃkiñci, yadi kīḷādihetunā;</gatha>
    <gatha type="last">Payujjate na doso’va, sasaṃsayasamappito.</gatha>
    <centered>Yathā</centered>
    <hangnum nr="112"/>
    <gatha type="1">Yāte dutiyaṃ nilayaṃ, garumhi sakagehato;</gatha>
    <gatha type="last">Pāpuṇeyyāma niyataṃ, sukha’majjhayanā’dinā.</gatha>
    <hangnum nr="113"/>
    <gatha type="1">Subhagā bhaginī sā’yaṃ, etassi’ccevamādikaṃ;</gatha>
    <gatha type="last">Na ‘gāmma’miti niddiṭṭhaṃ, kavīhi sakalehipi.</gatha>
    <hangnum nr="114"/>
    <gatha type="1"> Duṭṭhā’laṅkāravigame, sobhanā’laṅkatikkamo;</gatha>
    <gatha type="last">Alaṅkāraparicchede, āvibhāvaṃ gamissati.</gatha>
    <hangnum nr="115"/>
    <gatha type="1"> Dose parīharitu mesa varo’padeso,</gatha>
    <gatha type="2">Satthantarānusaraṇena kato mayevaṃ;</gatha>
    <gatha type="3">Viññāyi’maṃ garuvarāna’dhika’ppasādā,</gatha>
    <gatha type="last">Dose paraṃ parihareyya yasobhilāsī.</gatha>
    <centered>Iti saṅgharakkhitamahāsāmiviracite subodhālaṅkāre</centered>
    <centered>Dosaparihārāvabodho nāma</centered>
    <centered>Dutiyo paricchedo.</centered>
  </text>
</tree>
