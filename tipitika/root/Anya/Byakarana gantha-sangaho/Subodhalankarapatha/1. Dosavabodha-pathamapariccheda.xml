<?xml version='1.0' encoding='UTF-8'?>
<tree text="1. Dos&#x101;vabodha-pa&#x1E6D;hamapariccheda" target="text">
  <text>
    <centered> Namo tassa bhagavato arahato sammāsambuddhassa</centered>
    <title>Ratanattayappaṇāma</title>
    <hangnum nr="1"/>
    <gatha type="1"> Munindavadanambhoja, gabbhasambhavasundarī;</gatha>
    <gatha type="last">Saraṇaṃ pāṇinaṃ vāṇī, mayhaṃ pīṇayataṃ manaṃ.</gatha>
    <title>Nimitta</title>
    <hangnum nr="2"/>
    <gatha type="1">Rāma, sammā’dya’laṅkārā, santi santo purātanā;</gatha>
    <gatha type="last">Tathāpi tu vaḷañjenti, suddhamāgadhikā na te.</gatha>
    <title>Abhidhānādikaṃ</title>
    <hangnum nr="3"/>
    <gatha type="1"> Tenā’pi nāma toseyya, mete laṅkāravajjite;</gatha>
    <gatha type="last">Anurūpenā’laṅkāre, ne’sa meso parissamo.</gatha>
    <hangnum nr="4"/>
    <gatha type="1"> Yesaṃ na sañcitā paññā, nekasatthantaro’citā;</gatha>
    <gatha type="last">Sammoha’bbhāhatā ve’te, nāvabujjhanti kiñcipi.</gatha>
    <hangnum nr="5"/>
    <gatha type="1"> Kiṃ tehi pādasussūsā, yesaṃ natthi garūni’ha;</gatha>
    <gatha type="last">Ye tappādarajokiṇṇā, te’va sādhū vivekino.</gatha>
    <hangnum nr="6"/>
    <gatha type="1">Kabba, nāṭakanikkhitta, nettacittā kavijjanā;</gatha>
    <gatha type="last">Yaṃkiñci racayante’taṃ, na vimhayakaraṃ paraṃ.</gatha>
    <hangnum nr="7"/>
    <gatha type="1"> Teye’va paṭibhāvento, so’va bandho savimhayo;</gatha>
    <gatha type="last">Yena tosenti viññū ye, tattha pya’vihitā’darā.</gatha>
    <hangnum nr="8"/>
    <gatha type="1">Bandho ca nāma sadda,tthā, sahitā dosavajjitā;</gatha>
    <gatha type="last">Pajja gajja vimissānaṃ, bhedenā’yaṃ tidhā bhave.</gatha>
    <hangnum nr="9"/>
    <gatha type="1">Nibandho cā’nibandho ca, puna dvidhā niruppate;</gatha>
    <gatha type="last">Taṃ tu pāpentya’laṅkārā, vindanīyatarattanaṃ.</gatha>
    <hangnum nr="10"/>
    <gatha type="1"> Anavajjaṃ mukhambhoja <note>[‘‘ambhoja’’nti padaṃ pāḷiyaṃ natthi, vārijavācakaṃ, sakkaṭaganthato anītaṃ]</note>, manavajjā ca bhāratī;</gatha>
    <gatha type="last">Alaṅkatā’va sobhante, kiṃ nu te nira’laṅkatā?</gatha>
    <hangnum nr="11"/>
    <gatha type="1"> Vinā garūpadesaṃ taṃ, bālo’laṅkattu micchati;</gatha>
    <gatha type="last">Sampāpuṇe na viññūhi, hassabhāvaṃ kathaṃ nu so?</gatha>
    <hangnum nr="12"/>
    <gatha type="1"> Ganthopi kavivācāna, malaṅkāra’ppakāsako;</gatha>
    <gatha type="last">Yāti tabbacanīyattaṃ, ta’bbohārū’pacārato.</gatha>
    <hangnum nr="13"/>
    <gatha type="1"> Dvippakārā alaṅkārā, tattha sadda, tthabhedato;</gatha>
    <gatha type="last">Saddatthā bandhanāmā’va, taṃsajjita tadāvali.</gatha>
    <hangnum nr="14"/>
    <gatha type="1"> Guṇālaṅkārasaṃyuttā, api dosalava’ṅkitā;</gatha>
    <gatha type="last">Pasaṃsiyā na viññūhi, sā kaññā viya tādisī.</gatha>
    <hangnum nr="15"/>
    <gatha type="1"> Tena dosanirāso’va, mahussāhena sādhiyo;</gatha>
    <gatha type="last">Niddosā sabbathā sā’yaṃ, saguṇā na bhaveyya kiṃ?</gatha>
    <hangnum nr="16"/>
    <gatha type="1"> Sā’laṅkāraviyuttā’pi, guṇayuttā manoharā;</gatha>
    <gatha type="last">Niddosā dosarahitā, guṇayuttā vadhū viya.</gatha>
    <hangnum nr="17"/>
    <gatha type="1">Pade vākye tadatthe ca, dosā ye vividhā matā;</gatha>
    <gatha type="last">So’dāharaṇa metesaṃ, lakkhaṇaṃ kathayāmya’haṃ.</gatha>
    <title>Padadosa uddesa</title>
    <hangnum nr="18"/>
    <gatha type="1"> Viruddhatthantarā, jhattha, kiliṭṭhāni, virodhi ca;</gatha>
    <gatha type="last">Neyyaṃ, visesanāpekkhaṃ, hīnatthaka manatthakaṃ.</gatha>
    <title>Vākyadosa uddesa</title>
    <hangnum nr="19"/>
    <gatha type="1"> Dosā padāna vākyāna, mekatthaṃ bhaggarītikaṃ;</gatha>
    <gatha type="2">Tathā byākiṇṇa gāmmāni, yatihīnaṃ kamaccutaṃ;</gatha>
    <gatha type="last">Ativutta mapetatthaṃ, sabandhapharusaṃ tathā.</gatha>
    <title>Vākyatthadosauddesa</title>
    <hangnum nr="20"/>
    <gatha type="1"> Apakkamo’ , cityahīnaṃ, bhaggarīti, sasaṃsayaṃ;</gatha>
    <gatha type="last">Gāmmaṃ duṭṭhālaṅkatīti, dosā vākyatthanissitā.</gatha>
    <title>Padadosaniddesa</title>
    <hangnum nr="21"/>
    <gatha type="1">Viruddhatthantaraṃ tañhi, yassa’ññattho virujjhati;</gatha>
    <gatha type="last">Adhippete yathā megho, visado sukhaye janaṃ.</gatha>
    <hangnum nr="22"/>
    <gatha type="1"> Visesya madhikaṃ yenā, jhattha metaṃ bhave yathā;</gatha>
    <gatha type="last">Obhāsitā’sesadiso, khajjoto’yaṃ virājate.</gatha>
    <hangnum nr="23"/>
    <gatha type="1"> Yassa’tthā’vagamo dukkho, pakatyā’divibhāgato;</gatha>
    <gatha type="last">Kiliṭṭhaṃ taṃ yathā tāya, so’ya māliṅgyate piyā.</gatha>
    <hangnum nr="24"/>
    <gatha type="1"> Yaṃ kiliṭṭhapadaṃ mandā, bhidheyyaṃ yamakādikaṃ;</gatha>
    <gatha type="last">Kiliṭṭhapadadose’va, tampi anto karīyati.</gatha>
    <hangnum nr="25"/>
    <gatha type="1"> Patītasaddaracitaṃ, siliṭṭhapadasandhikaṃ;</gatha>
    <gatha type="last">Pasādaguṇasaṃyuttaṃ, yamakaṃ mata medisaṃ.</gatha>
    <hangnum nr="26"/>
    <gatha type="1">Abyapetaṃ byapeta’ñña, māvuttā’nekavaṇṇajaṃ;</gatha>
    <gatha type="last">Yamakaṃ tañca pādāna, mādi, majjha, nta, gocaraṃ.</gatha>
    <centered>Abyapeta paṭhamapādādi yamakaṃ</centered>
    <hangnum nr="27"/>
    <gatha type="1"> Sujanā’sujanā sabbe, guṇenāpi vivekino;</gatha>
    <gatha type="last">Vivekaṃ na samāyanti, avivekijanantike.</gatha>
    <centered>Abyapeta paṭhama dutiya pādādi yamakaṃ</centered>
    <hangnum nr="28"/>
    <gatha type="1"> Kusalā’kusalā sabbe, pabalā’pabalā thavā;</gatha>
    <gatha type="2">No yātā yāva’hosittaṃ, sukhadukkhappadā siyuṃ;</gatha>
    <gatha type="last">Abyapeta paṭhama dutiya tatiyapādādi yamakaṃ.</gatha>
    <hangnum nr="29"/>
    <gatha type="1"> Sādaraṃ sā daraṃ hantu, vihitā vihitā mayā;</gatha>
    <gatha type="last">Vandanā vandanāmāna, bhājane ratanattaye.</gatha>
    <centered>Abyapeta catukkapādādi yamakaṃ</centered>
    <hangnum nr="30"/>
    <gatha type="1"> Kamalaṃ ka’malaṃ kattuṃ, vanado vanado’mbaraṃ;</gatha>
    <gatha type="last">Sugato sugato lokaṃ, sahitaṃ sa hitaṃ karaṃ.</gatha>
    <hangnum nr="31"/>
    <gatha type="1"> Abyapetādiyamaka , sseso leso nidassito;</gatha>
    <gatha type="last">Ñeyyāni’māyeva disā, ya’ññāni yamakānipi.</gatha>
    <hangnum nr="32"/>
    <gatha type="1"> Accantabahavo tesaṃ, bhedā sambhedayoniyo;</gatha>
    <gatha type="last">Tathāpi keci sukarā, keci accantadukkarā.</gatha>
    <hangnum nr="33"/>
    <gatha type="1">Yamakaṃ taṃ pahelī<note>[paheḷi (ka.)]</note> ca, nekantamadhurāni’ti;</gatha>
    <gatha type="last">Upekkhiyanti sabbāni, sissakhedabhayā mayā.</gatha>
    <hangnum nr="34"/>
    <gatha type="1"> Desakālakalāloka, ñāyāgamavirodhi yaṃ;</gatha>
    <gatha type="last">Taṃ virodhipadaṃ ce’ta, mudāharaṇato phuṭaṃ.</gatha>
    <hangnum nr="35"/>
    <gatha type="1"> Ya dappatīta mānīya, vattabbaṃ neyya māhu taṃ;</gatha>
    <gatha type="last">Yathā sabbāpi dhavalā, disā rocanti rattiyaṃ.</gatha>
    <hangnum nr="36"/>
    <gatha type="1"> Nedisaṃ bahu maññanti, sabbe sabbattha viññuno;</gatha>
    <gatha type="last">Dullabhā’vagatī sadda, sāmatthiyavilaṅghinī.</gatha>
    <hangnum nr="37"/>
    <gatha type="1"> Siyā visesanāpekkhaṃ, yaṃ taṃ patvā visesanaṃ;</gatha>
    <gatha type="last">Sātthakaṃ taṃ yathā taṃ so, bhiyyo passati cakkhunā.</gatha>
    <hangnum nr="38"/>
    <gatha type="1"> Hīnaṃ kare visesyaṃ yaṃ, taṃ hīnatthaṃ bhave yathā;</gatha>
    <gatha type="last">Nippabhī kata khajjoto, samudeti divākaro.</gatha>
    <hangnum nr="39"/>
    <gatha type="1"> Pādapūraṇamattaṃ yaṃ, anatthamiti taṃ mataṃ;</gatha>
    <gatha type="last">Yathā hi vande buddhassa, pādapaṅkeruhaṃ pi ca.</gatha>
    <title>Vākyadosa niddesa</title>
    <hangnum nr="40"/>
    <gatha type="1"> Saddato atthato vuttaṃ, yattha bhiyyopi vuccati;</gatha>
    <gatha type="last">Ta mekatthaṃ yathā’bhāti, vārido vārido ayaṃ.</gatha>
    <centered>Yathā ca</centered>
    <hangnum nr="41"/>
    <gatha type="1"> Titthiyaṅkurabījāni, jahaṃ diṭṭhigatāni’ha;</gatha>
    <gatha type="last">Pasādeti pasanne’so, mahāmuni mahājane.</gatha>
    <hangnum nr="42"/>
    <gatha type="1"> Āraddhakkamavicchedā, bhaggarīti bhave yathā;</gatha>
    <gatha type="last">Kāpi paññā, kopi paguṇo, pakatīpi aho tava.</gatha>
    <hangnum nr="43"/>
    <gatha type="1"> Padānaṃ  dubbinikkhepā, byāmoho yattha jāyati;</gatha>
    <gatha type="last">Taṃ byākiṇṇanti viññeyyaṃ, tadudāharaṇaṃ yathā.</gatha>
    <hangnum nr="44"/>
    <gatha type="1">Bahuguṇe paṇamati, dujjanānaṃ pyayaṃ jano;</gatha>
    <gatha type="last">Hitaṃ pamudito niccaṃ, sugataṃ samanussaraṃ.</gatha>
    <hangnum nr="45"/>
    <gatha type="1"> Visiṭṭhavacanā’petaṃ, gāmmaṃ’tya’bhimataṃ yathā;</gatha>
    <gatha type="last">Kaññe kāmayamānaṃ maṃ, na kāmayasi kiṃnvi’daṃ?</gatha>
    <hangnum nr="46"/>
    <gatha type="1"> Padasandhānato kiñci, duppatītikaraṃ bhave;</gatha>
    <gatha type="last">Tampi gāmmaṃ tya’bhimataṃ, yathā yābhavato piyā.</gatha>
    <hangnum nr="47"/>
    <gatha type="1"> Vuttesu sūcite ṭṭhāne, padacchedo bhave yati;</gatha>
    <gatha type="last">Yaṃ tāya hīnaṃ taṃ vuttaṃ, yatihīnanti sā pana.</gatha>
    <hangnum nr="48"/>
    <gatha type="1"> Yati sabbatthapādante, vuttaḍḍhe ca visesato;</gatha>
    <gatha type="last">Pubbāparānekavaṇṇa, padamajjhepi katthaci.</gatha>
    <centered>Tatthodāharaṇapaccudāharaṇāni yathā</centered>
    <hangnum nr="49"/>
    <gatha type="1"> Taṃ name sirasā cāmi, karavaṇṇaṃ tathāgataṃ;</gatha>
    <gatha type="last">Sakalāpi disā siñca, tiva soṇṇarasehi yo.</gatha>
    <hangnum nr="50"/>
    <gatha type="1"> Saro sandhimhi pubbanto, viya lope vibhattiyā;</gatha>
    <gatha type="last">Aññathā tva’ññathā tattha, yā’desādi parā’di’va.</gatha>
    <hangnum nr="51"/>
    <gatha type="1">Cādī pubbapadantā’va, niccaṃ pubbapadassitā;</gatha>
    <gatha type="last">Pādayo niccasambandhā, parādīva parena tu.</gatha>
    <centered>Sabbatthodāharaṇāni yathā</centered>
    <hangnum nr="52"/>
    <gatha type="1"> Name taṃ sirasā sabbo, pamā’tītaṃ tathāgataṃ;</gatha>
    <gatha type="last">Yassa lokaggataṃ patta, sso’pamā na hi yujjati.</gatha>
    <hangnum nr="53"/>
    <gatha type="1"> Munindaṃ taṃ sadā vandā, mya’nantamati muttamaṃ;</gatha>
    <gatha type="last">Yassa paññā ca mettā ca, nissīmāti vijambhati.</gatha>
    <centered>Cādipādīsu paccudāharaṇāni yathā</centered>
    <hangnum nr="54"/>
    <gatha type="1"> Mahāmettā mahāpaññā, ca yattha paramodayā;</gatha>
    <gatha type="last">Paṇamāmi jinaṃ taṃ pa, varaṃ varaguṇā’layaṃ.</gatha>
    <hangnum nr="55"/>
    <gatha type="1"> Padatthakkamato muttaṃ, kamaccuta midaṃ yathā;</gatha>
    <gatha type="last">Khettaṃ vā dehi gāmaṃ vā, desaṃ vā mama sobhanaṃ.</gatha>
    <hangnum nr="56"/>
    <gatha type="1"> Lokiyattha  matikkantaṃ, ativuttaṃ mataṃ yathā;</gatha>
    <gatha type="last">Atisambādha mākāsa, metissā thanajambhane.</gatha>
    <hangnum nr="57"/>
    <gatha type="1"> Samudāyatthato’petaṃ, taṃ apetatthakaṃ yathā;</gatha>
    <gatha type="last">Gāviputto balibaddho, tiṇaṃ khādī pivī jalaṃ.</gatha>
    <hangnum nr="58"/>
    <gatha type="1"> Bandhe pharusatā yattha, taṃ bandhapharusaṃ yathā;</gatha>
    <gatha type="last">Kharā khilā parikkhīṇā, khette khittaṃ phalatya’laṃ.</gatha>
    <title>Vākyatthadosa niddesa</title>
    <hangnum nr="59"/>
    <gatha type="1"> Ñeyyaṃ lakkhaṇa manvattha, vasenā’pakkamādinaṃ;</gatha>
    <gatha type="last">Udāharaṇa metesaṃ, dāni sandassayāmya’haṃ.</gatha>
    <centered>Tatthā’pakkamaṃ yathā</centered>
    <hangnum nr="60"/>
    <gatha type="1">Bhāvanā, dāna, sīlāni, sammā sampāditāni’ha;</gatha>
    <gatha type="last">Bhoga, saggādi, nibbāna, sādhanāni na saṃsayo.</gatha>
    <centered>Ocityahīnaṃ yathā</centered>
    <hangnum nr="61"/>
    <gatha type="1">Pūjanīyataro loke, aha meko nirantaraṃ;</gatha>
    <gatha type="last">Mayekasmiṃ guṇā sabbe, yato samuditā ahuṃ.</gatha>
    <centered>Yathā ca</centered>
    <hangnum nr="62"/>
    <gatha type="1">Yācito’haṃ kathaṃ nāma, na dajjāmya’pi jīvitaṃ;</gatha>
    <gatha type="last">Tathāpi puttadānena, vedhate hadayaṃ mama.</gatha>
    <centered>Bhaggarīti yathā</centered>
    <hangnum nr="63"/>
    <gatha type="1">Itthīnaṃ dujjanānañca, vissāso nopapajjate;</gatha>
    <gatha type="last">Vise siṅgimhi nadiyaṃ, roge rājakulamhi ca.</gatha>
    <centered>Sasaṃsayaṃ yathā</centered>
    <hangnum nr="64"/>
    <gatha type="1"> Munindacandimā loka, saralolavilocano;</gatha>
    <gatha type="last">Jano’ vakkantapantho’va, gopadassanapīṇito.</gatha>
    <hangnum nr="65"/>
    <gatha type="1"> Vākyatthato duppatīti, karaṃ gāmmaṃ mataṃ yathā;</gatha>
    <gatha type="last">Poso vīriyavā so’yaṃ, paraṃ hantvā na vissamī.</gatha>
    <hangnum nr="66"/>
    <gatha type="1">Duṭṭhālaṅkaraṇaṃ tetaṃ <note>[tvethaṃ (?)]</note>, yatthā’laṅkāradūsanaṃ;</gatha>
    <gatha type="last">Tassā’laṅkāraniddese, rūpa māvi bhavissati.</gatha>
    <hangnum nr="67"/>
    <gatha type="1"> Kato’tra  saṅkhepanayā mayā’yaṃ,</gatha>
    <gatha type="2">Dosāna mesaṃ pavaro vibhāgo;</gatha>
    <gatha type="3">Eso’va’laṃ bodhayituṃ kavīnaṃ,</gatha>
    <gatha type="last">Tamatthi ce khedakaraṃ parampi.</gatha>
    <centered>Iti saṅgharakkhitamahāsāmiviracite subodhālaṅkāre</centered>
    <centered>Dosāvabodho nāma</centered>
    <centered>Paṭhamo paricchedo.</centered>
  </text>
</tree>
