<?xml version='1.0' encoding='UTF-8'?>
<tree text="Ganth&#x101;rambhakath&#x101;" target="text">
  <text>
    <centered> Namo tassa bhagavato arahato sammāsambuddhassa</centered>
    <subsubhead>Ganthārambhakathā</subsubhead>
    <gatha type="1">Dhīrehi  magganāyena, yena buddhena desitaṃ;</gatha>
    <gatha type="last">Sitaṃ dhammamidhaññāya, ñāyate amataṃ padaṃ.</gatha>
    <gatha type="1">Taṃ namitvā mahāvīraṃ, sabbaññuṃ lokanāyakaṃ;</gatha>
    <gatha type="last">Mahākāruṇikaṃ seṭṭhaṃ, visuddhaṃ suddhidāyakaṃ.</gatha>
    <gatha type="1">Saddhammañcassa pūjetvā, suddhaṃ santamasaṅkhataṃ;</gatha>
    <gatha type="last">Atakkāvacaraṃ suṭṭhu, vibhattaṃ madhuraṃ sivaṃ.</gatha>
    <gatha type="1">Saṅghassa ca’ñjaliṃ katvā, puññakkhettassa tādino;</gatha>
    <gatha type="last">Sīlasamādhipaññādi-visuddhaguṇajotino.</gatha>
    <gatha type="1">Namassanādipuññassa, katassa ratanattaye;</gatha>
    <gatha type="last">Tejasāhaṃ pahantvāna, antarāye asesato.</gatha>
    <gatha type="1">Lokanītiviyattassa, satthu saddhammanītino;</gatha>
    <gatha type="last">Sāsanatthaṃ pavakkhāmi, saddanītimanākulaṃ.</gatha>
    <gatha type="1">Āsavakkhayalābhena, hoti sāsanasampadā;</gatha>
    <gatha type="last">Āsavakkhayalābho ca, saccādhigamahetuko.</gatha>
    <gatha type="1">Saccādhigamanaṃ  tañca, paṭipattissitaṃ mataṃ;</gatha>
    <gatha type="last">Paṭipatti ca sā kāmaṃ, pariyattiparāyaṇā.</gatha>
    <gatha type="1">Pariyattābhiyuttānaṃ, viditvā saddalakkhaṇaṃ;</gatha>
    <gatha type="last">Yasmā na hoti sammoho, akkharesu padesu ca.</gatha>
    <gatha type="1">Yasmā cāmohabhāvena, akkharesu padesu ca;</gatha>
    <gatha type="last">Pāḷiyatthaṃ vijānanti, viññū sugatasāsane.</gatha>
    <gatha type="1">Pāḷiyatthāvabodhena, yoniso satthusāsane;</gatha>
    <gatha type="last">Sappaññā paṭipajjanti, paṭipattimatandikā.</gatha>
    <gatha type="1">Yoniso paṭipajjitvā, dhammaṃ lokuttaraṃ varaṃ;</gatha>
    <gatha type="last">Pāpuṇanti visuddhāya, sīlādipaṭipattiyā.</gatha>
    <gatha type="1">Tasmā tadatthikā suddhaṃ, nayaṃ nissāya viññunaṃ;</gatha>
    <gatha type="last">Bhaññamānaṃ mayā sadda-nītiṃ gaṇhantu sādhukaṃ.</gatha>
    <gatha type="1">Dhātu dhātūhi nipphanna-rūpāni ca salakkhaṇo;</gatha>
    <gatha type="last">Sandhināmādibhedo ca, padānaṃ tu vibhatti ca.</gatha>
    <gatha type="1">Pāḷinayādayocceva-mettha nānappakārato;</gatha>
    <gatha type="last">Sāsanassopakārāya, bhavissati vibhāvanā.</gatha>
  </text>
</tree>
