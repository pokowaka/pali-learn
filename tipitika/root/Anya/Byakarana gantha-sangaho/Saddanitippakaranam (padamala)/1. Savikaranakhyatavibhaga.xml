<?xml version='1.0' encoding='UTF-8'?>
<tree text="1. Savikara&#x1E47;&#x101;khy&#x101;tavibh&#x101;ga" target="text">
  <text>
    <paragraph>Tattha dhātūti kenaṭṭhena dhātu? Sakatthampi dhāretīti dhātu, atthātisayayogato paratthampi dhāretīti dhātu, vīsatiyā upasaggesu yena kenaci upasaggena atthavisesakāraṇena paṭibaddhā atthavisesampi dhāretīti dhātu, ‘‘ayaṃ imissā attho, ayamito paccayo paro’’tiādinā anekappakārena paṇḍitehi dhāriyati esātipi dhātu, vidahanti viduno etāya saddanipphattiṃ ayalohādimayaṃ  ayalohādidhātūhi viyātipi dhātu. Evaṃ tāva dhātusaddassattho veditabbo.</paragraph>
    <gatha type="1">Dhātusaddo jinamate, itthiliṅgattane mato;</gatha>
    <gatha type="last">Satthe pulliṅgabhāvasmiṃ, kaccāyanamate dvisu.</gatha>
    <paragraph>Atha vā jinamate ‘‘tato gotamidhātūnī’’ti ettha dhātusaddo liṅgavipallāse vattati ‘‘pabbatāni vanāni cā’’ti ettha pabbatasaddo viya, na panettha vattabbaṃ ‘‘aṭṭhivācakattā napuṃsakaniddeso’’ti aṭṭhivācakattepi ‘‘dhātuyo’’ti itthiliṅgadassanato. Bhūvādayo saddā dhātavo. Seyyathidaṃ? Bhū i ku ke takka taka taki sukaiccādayo. Gaṇato te aṭṭhavidhā bhūvādigaṇo rudhādigaṇo divādigaṇo svādigaṇo kiyādigaṇo gahādigaṇo tanādigaṇo curādigaṇo cāti. Idāni tesaṃ vikaraṇasaññite paccaye dassessāma. Anekavidhā hi paccayā nānappakāresu nāmanāma kitanāma samāsanāma taddhitanāmākhyātesu pavattanato. Saṅkhepato pana duvidhāva nāmapaccayo ākhyātapaccayo cāti. Tatrāpi ākhyātapaccayā duvidhā vikaraṇapaccayanovikaraṇapaccayavasena. Tattha vikaraṇapaccayo akārādisattarasavidho aggahitaggahaṇena pannarasavidho ca. Novikaraṇapaccayo pana kha cha sādinekavidho. Ye rūpanipphattiyā upakārakā atthavisesassa jotakā vā ajotakā vā lopanīyā vā alopanīyā vā, te saddā paccayā.</paragraph>
    <gatha type="1">Paṭicca kāraṇaṃ taṃ taṃ, entīti paccayātha vā;</gatha>
    <gatha type="last">Paṭicca saddanipphatti, ito etīti paccayā.</gatha>
    <gatha type="1">Nāmikappaccayānaṃ  yo, vibhāgo āvi hessati;</gatha>
    <gatha type="last">Nāmakappe yato tasmā, na taṃ vitthārayāmase.</gatha>
    <gatha type="1">Yo novikaraṇānaṃ tu, paccayānaṃ vibhāgato;</gatha>
    <gatha type="last">So panākhyātakappamhi, vitthārenā’gamissatīti.</gatha>
    <paragraph>Iccānekavidhesu paccayesu ‘‘vikaraṇapaccayā nāma ime’’ti sallakkhetabbā. Kathaṃ? Bhūvādigaṇato apaccayo hoti kattari, rudhādigaṇato akārivaṇṇekārokārapaccayā honti kattari, pubbamajjhaṭṭhāne niggahītāgamo ca, divādigaṇato yapaccayo hoti kattari, svādigaṇato ṇu ṇā uṇāpaccayā honti kattari, kiyādigaṇato nāpaccayo hoti kattari, gahādigaṇato ppa ṇhāpaccayā honti kattari, tanādigaṇato o yirapaccayā honti kattari, curādigaṇato ṇe ṇayapaccayā honti kattari.</paragraph>
    <gatha type="1">Akāro ca ivaṇṇo ca, e okārā ca yo tathā;</gatha>
    <gatha type="last">Ṇu ṇā uṇā ca nā ppa ṇhā-yirā ṇe ṇayapaccayā.</gatha>
    <gatha type="1">Aggahitaggahaṇena, evaṃ pannarase’ritā;</gatha>
    <gatha type="last">Vikaraṇavhayā ete, paccayāti vibhāvaye.</gatha>
    <paragraph>Ye evaṃ niddiṭṭhehi vikaraṇapaccayehi tadaññehi ca sappaccayā aṭṭhavidhā dhātugaṇā suttantesu bahūpakārā, tesvāyaṃ bhūvādigaṇo. Bhū sattāyaṃ, bhūdhātu vijjamānatāyaṃ vattati. Sakammikākammikāsu dhātūsu ayaṃ akammikā dhātu, na pana ‘‘dhammabhūto’’tiādīsu pattiatthavācikā aparā bhūdhātu viya sakammikā. Esā hi pariabhiādīhi upasaggehi yuttāyeva sakammikā bhavati, na upa parā pātuādīhi upasagganipātehi yuttāpi. Ato imissā siddhāni rūpāni dvidhā ñeyyāni akammakapadāni sakammakapadāni cāti.</paragraph>
    <subhead>Suddhakattukriyāpadaniddesa</subhead>
    <paragraph>Tatra  bhavati ubbhavati samubbhavati pabhavati parābhavati sambhavati vibhavati, bhoti sambhoti vibhoti pātubhavati pātubbhavati pātubhoti, imāni akammakapadāni. Ettha pātuiti nipāto, so ‘‘āvibhavati tirobhavatī’’tiādīsu āvi tironipātā viya bhūdhātuto nipphannākhyātasaddassa neva visesakaro, na ca sakammakattasādhako. Uiccādayo upasaggā, te pana visesakarā, na sakammakattasādhakā. Yesamattho kammena sambandhanīyo na hoti, tāni padāni akammakāni. Akammakapadānaṃ yathārahaṃ sakammakākammakavasena attho kathetabbo. Paribhoti paribhavati, abhibhoti abhibhavati, adhibhoti adhibhavati, atibhoti atibhavati, anubhoti anubhavati, samanubhoti samanubhavati, abhisambhoti abhisambhavati, imāni sakammakapadāni. Ettha pariiccādayo upasaggā, te bhūdhātuto nipphannākhyātasaddassa visesakarā ceva sakammakattasādhakā ca. Yesamattho kammena sambandhanīyo, tāni padāni sakammakāni. Sakammakapadānaṃ sakammakavasena attho kathetabbo, kvaci akammakavasenapi. Evaṃ suddhakattukriyāpadāni bhavanti. Uddesoyaṃ.</paragraph>
    <paragraph>Tatra bhavatīti hoti vijjati paññāyati sarūpaṃ labhati. Ubbhavatīti uppajjati sarūpaṃ labhati. Samubbhavatīti samuppajjati sarūpaṃ labhati. Pabhavatīti hoti sambhavati. Atha vā pabhavatīti yato kutoci sandati, na vicchijjati, avicchinnaṃ hoti, taṃ taṃ ṭhānaṃ visarati. Parābhavatīti parābhavo hoti byasanaṃ āpajjati avuddhiṃ pāpuṇāti. Sambhavatīti suṭṭhu bhavati vuddhiṃ virūḷhiṃ vepullaṃ āpajjati. Vibhavatīti ucchijjati vinassati vipajjati, visesato vā bhavati sampajjati. Bhoti sambhoti vibhotīti imāni ‘‘bhavati  sambhavati vibhavatī’’ti imehi yathākkamaṃ samānaniddesāni. Pātubhavatīti pakāsati dissati paññāyati pākaṭaṃ hoti. Pātubbhavati pātubhotīti imāni ‘‘pātubhavatī’’ti iminā samānaniddesāni. Evaṃ akammakapadānaṃ yathārahaṃ sakammakākammakavasena atthakathanaṃ daṭṭhabbaṃ. Evamuttaratrāpi aññesampi akammakapadānaṃ.</paragraph>
    <paragraph>Paribhotidukādīsu pana sattasu dukesu yathākkamaṃ dve dve padāni samānatthāni, tasmā dve dve padāniyeva gahetvā niddisissāma. Tatra paribhoti paribhavatīti paraṃ hiṃsati pīḷeti, atha vā hīḷeti avajānāti. Abhibhoti abhibhavatīti paraṃ ajjhottharati maddati. Adhibhoti adhibhavatīti paraṃ abhimadditvā bhavati attano vasaṃ vattāpeti. Atibhoti atibhavatīti paraṃ atikkamitvā bhavati. Anubhoti anubhavatīti sukhadukkhaṃ vedeti paribhuñjati sukhadukkhapaṭisaṃvedī hoti. Samanubhoti samanubhavatīti sukhadukkhaṃ suṭṭhu vedeti suṭṭhu paribhuñjati suṭṭhu sukhadukkhapaṭisaṃvedī hoti. Abhisambhoti abhisambhavatīti paraṃ ajjhottharati maddati. Evaṃ sakammakapadānaṃ sakammakavasena atthakathanaṃ daṭṭhabbaṃ. Katthaci pana gacchatīti pavattatīti evaṃ akammakavasenapi. Evamuttaratrāpi aññesaṃ sakammakapadānaṃ.</paragraph>
    <gatha type="1">Apaccayo paro hoti, bhūvādigaṇato sati;</gatha>
    <gatha type="last">Suddhakattukriyākhyāne, sabbadhātukanissite.</gatha>
    <centered>Ayaṃ suddhakattukriyāpadānaṃ niddeso.</centered>
    <subhead>Hetukattukriyāpadaniddesa</subhead>
    <paragraph>Bhāveti vibhāvetisambhāveti paribhāveti, evaṃ hetukattukriyāpadāni bhavanti. Ekakammakavasenesamattho gahetabbo . Pacchimassa pana dvikammakavasenapi. Paribhāvāpeti abhibhāvāpeti anubhāvāpeti, evampi hetukattukriyāpadāni bhavanti. Dvikammakavasenesamattho gahetabbo. Iccevaṃ dvidhā hetukattukriyāpadāni ñeyyāni, aññānipi gahetabbāni.</paragraph>
    <paragraph>Tatra bhāvetīti puggalo bhāvetabbaṃ yaṃ kiñci bhāveti āsevati bahulīkaroti, atha vā bhāvetīti vaḍḍheti. Vibhāvetīti bhāvetabbaṃ yaṃ kiñci vibhāveti visesena bhāveti, vividhena vā ākārena bhāveti bhāvayati vaḍḍheti, atha vā vibhāvetīti abhāveti antaradhāpeti. Sambhāvetīti yassa kassaci guṇaṃ sambhāveti sambhāvayati suṭṭhu pakāseti ukkaṃseti. Paribhāvetīti paribhāvetabbaṃ yaṃ kiñci paribhāveti paribhāvayati samantato vaḍḍheti. Evaṃ ekakammakavasenattho gahetabbo. Atha vā paribhāvetīti vāsetabbaṃ vatthuṃ paribhāveti paribhāvayati vāseti gandhaṃ gāhāpeti. Evaṃ dvikammakavasenāpi attho gahetabbo. Paribhāvāpetīti puggalo puggalena sapattaṃ paribhāvāpeti hiṃsāpeti, atha vā paribhāvāpetīti hīḷāpeti avajānāpeti. Abhibhāvāpetīti puggalo puggalena sapattaṃ abhibhāvāpeti ajjhottharāpeti. Anubhāvāpetīti puggalo puggalena sampattiṃ anubhāvāpeti paribhojeti.</paragraph>
    <gatha type="1">Payutto kattunā yoge, ṭhitoyevāppadhāniye;</gatha>
    <gatha type="last">Kriyaṃ sādheti etassa, dīpakaṃ sāsane padaṃ.</gatha>
    <gatha type="1">Karaṇavacanaṃyeva, yebhuyyena padissati;</gatha>
    <gatha type="last">Ākhyāte kāritaṭṭhānaṃ, sandhāya kathitaṃ idaṃ.</gatha>
    <gatha type="1">Na  nāme kāritaṭṭhānaṃ, ‘‘bodhetā’’ itiādikaṃ;</gatha>
    <gatha type="2">‘‘Sunakhehipi khādāpenti’’, iccādīni padāni ca;</gatha>
    <gatha type="last">Āharitvāna dīpeyya, payogakusalo budho.</gatha>
    <paragraph>Tatridaṃ karaṇavacanaṃ kammatthadīpakaṃ, upayogasāmivacanānipi taddīpakāni yojetabbāni. Kathaṃ? Paribhāvāpetīti puggalo puggalaṃ sapattaṃ paribhāvāpetīti, tathā paribhāvāpetīti puggalo puggalassa sapattaṃ paribhāvāpetīti. Sesāni nayānusārena niddisitabbāni. Evaṃ sabbānetāni karaṇopayogasāmivacanāni kammatthadīpakāniyeva honti, tasmā dvikammakavasenattho gahetabbo.</paragraph>
    <centered>Ayaṃ hetukattukriyāpadānaṃ niddeso.</centered>
    <subhead>Kammakriyāpadaniddesa</subhead>
    <paragraph>Bhaviyate vibhaviyate paribhaviyate abhibhaviyate anubhaviyate paribhūyate abhibhūyate anubhūyate, evaṃ kammuno kriyāpadāni bhavanti. Aññathā ca bhaviyyate vibhaviyyate paribhaviyyate abhibhaviyyate anubhaviyyate paribhuyyate abhibhuyyate anubhuyyateti. Ettha kammuno kriyāpadāniyeva kammakattuno kriyāpadāni katvā yojetabbāni. Visuñhi kammakattuno kriyāpadāni na labbhanti.</paragraph>
    <paragraph>Tatra bhaviyateti bhāvetabbaṃ yaṃ kiñci puggalena bhāviyate āseviyate bahulīkariyate, atha vā bhaviyateti vaḍḍhiyate. Vibhaviyateti vibhāvetabbaṃ yaṃ kiñci puggalena vibhaviyate visesena bhaviyate, vividhena  vā ākārena bhaviyate vaḍḍhiyate, atha vā vibhaviyateti abhaviyate antaradhāpiyate. Paribhaviyateti sapatto puggalena paribhaviyate hiṃsiyate, atha vā paribhaviyateti hīḷiyate avajāniyate. Abhibhaviyateti sapatto puggalena abhibhaviyate ajjhotthariyate abhimaddiyate. Anubhaviyateti sampatti puggalena anubhaviyate paribhuñjiyate. Paribhūyatetiādīni tīṇi ‘‘paribhaviyate’’tiādīhi tīhi samānaniddesāni. Sesāni pana yathāvuttehi yaṃ kammameva padhānato gahetvā niddisiyati padaṃ, taṃ kammatthadīpakaṃ. Tasmā kattari ekavacanena niddiṭṭhepi yadi kammaṃ bahuvacanavasena vattabbaṃ, bahuvacanantaññeva kammuno kriyāpadaṃ dissati. Yadi panekavacanavasena vattabbaṃ, ekavacanantaññeva. Tathā kattari bahuvacanena niddiṭṭhepi yadi kammaṃ ekavacanavasena vattabbaṃ, ekavacanantaññeva kammuno kriyāpadaṃ dissati. Yadi pana bahuvacanavasena vattabbaṃ, bahuvacanantaññeva. Kathaṃ? Bhikkhunā dhammo bhaviyate, bhikkhunā dhammā bhaviyante, bhikkhūhi dhammo bhaviyate, bhikkhūhi dhammā bhaviyanteti. Iminā nayena sabbattha kammuno kriyāpadesu vohāro kātabbo. Yasmiṃ pana kammuno kriyāpade kammatthadīpake kammabhūtassevatthassa kattubhāvaparikappo hoti, taṃ kammakattutthadīpakaṃ, taṃ kammuno kriyāpadato visuṃ na labbhati. Ayaṃ panettha atthaviññāpane payogaracanā. Sayameva paribhaviyate dubbhāsitaṃ bhaṇaṃ bālo tappaccayā aññehi paribhūtopi, sayameva abhibhaviyate pāpakārī niraye nirayapālehi abhibhūtopi tathārūpassa kammassa sayaṃ katattāti. Ettha hi sayameva pīyate pānīyaṃ, sayameva kaṭo kariyatetiādīsu viya  sukhābhisaṅkharaṇīyatā labbhateva, tato kammakattutā ca.</paragraph>
    <centered>Ayaṃ kammuno kriyāpadānaṃ niddeso.</centered>
    <subhead>Bhāvakriyāpadaniddesa</subhead>
    <paragraph>Bhūyate bhaviyate ubbhaviyate, evaṃ bhāvassa kriyāpadāni bhavanti. Aññathā ca bhuyyate bhaviyyate ubbhaviyyateti. Tatra yathā ṭhīyatepadassa ṭhānanti bhāvavasena atthakathanamicchanti, evaṃ bhūyatetiādīnampi bhavanantiādinā bhāvavasena atthakathanamicchitabbaṃ. Yathā ca ṭhānaṃ ṭhiti bhavanantiādīhi bhāvavācakakitantanāmapadehi saddhiṃ sambandhe chaṭṭhiyojanamicchanti, na tathā ṭhīyate bhūyatetiādīhi bhāvavācakākhyātapadehi saddhiṃ sambandhe chaṭṭhiyojanā icchitabbā sambandhe pavattachaṭṭhiyantasaddehi asambandhanīyattā ākhyātikapadānaṃ. Yasmiṃ payoge yaṃ kammuno kriyāpadena samānagatikaṃ katvā vinā kammena niddisiyati kriyāpadaṃ, kattuvācakapadaṃ pana paccattavacanena vā karaṇavacanena vā niddisiyati, taṃ tattha bhāvatthadīpakaṃ. Na hi sabbathā kattāramanissāya bhāvo pavattati. Evaṃ santepi bhāvo nāma kevalo bhavanalavanapacanādiko dhātuatthoyeva. Akkharacintakā pana ‘‘ṭhīyate bhūyate’’tiādīsu bhāvavisayesu karaṇavacanameva payuñjanti ‘‘nanu nāma pabbajitena sunivatthena bhavitabbaṃ supārutena ākappasampannenā’’tiādīsu viya, tasmā tesaṃ mate ‘‘tena ubbhaviyate’’ti karaṇavacanena yojetabbaṃ. Jinamatena pana ‘‘so bhūyate’’tiādinā paccattavacaneneva. Saccasaṅkhepappakaraṇe hi dhammapālācariyena, niddesapāḷiyaṃ pana dhammasenāpatinā, dhajaggasuttante bhagavatā ca bhāvapadaṃ paccattavacanāpekkhavasenu’ccāritaṃ.</paragraph>
    <gatha type="1">Kathito  saccasaṅkhepe, paccattavacanena ve,</gatha>
    <gatha type="last">‘‘Bhūyate’’ iti saddassa, sambandho bhāvadīpano.</gatha>
    <gatha type="1">Niddesapāḷiyaṃ ‘‘rūpaṃ, vibhoti vibhaviyyati’’;</gatha>
    <gatha type="last">Iti dassanato vāpi, paccattavacanaṃ thiraṃ.</gatha>
    <gatha type="1">Tathā dhajaggasuttante, munināhaccabhāsite;</gatha>
    <gatha type="last">‘‘So pahīyissati’’ iti, pāḷidassanatopi ca.</gatha>
    <gatha type="1">Pāramitānubhāvena, mahesīnaṃva dehato;</gatha>
    <gatha type="last">Santi nipphādanā, neva, sakkatādivaco viya.</gatha>
    <gatha type="1">Paccattadassaneneva, purisattayayojanaṃ;</gatha>
    <gatha type="2">Ekavacanikañcāpi, bahuvacanikampi ca;</gatha>
    <gatha type="last">Kātabbamiti no khanti, parassapadaādike.</gatha>
    <paragraph>Tasmā rūpaṃ vibhaviyyati, rūpāni vibhaviyyanti, tvaṃ vibhaviyyasi, tumhe vibhaviyyatha, ahaṃ vibhaviyyāmi, mayaṃ vibhaviyyāma, rūpaṃ vibhaviyyate, rūpāni vibhaviyyante iccevamādi jinavacanānurūpato yojetabbaṃ. Atrāyaṃ padasodhanā –</paragraph>
    <gatha type="1">Vibhaviyyatīti idaṃ, kammapadasamānakaṃ;</gatha>
    <gatha type="last">Na ca kammapadaṃ nāpi, kammakattupadādikaṃ.</gatha>
    <gatha type="1">Yadi kammapadaṃ etaṃ, paccattavacanaṃ pana;</gatha>
    <gatha type="last">Kammaṃ dīpeyya karaṇa-vacanaṃ kattudīpakaṃ.</gatha>
    <gatha type="1">Yadi kammakattupadaṃ, ‘‘pīyate’’ti padaṃ viya;</gatha>
    <gatha type="last">Siyā sakammakaṃ, netaṃ, tathā hotīti dīpaye.</gatha>
    <gatha type="1">Yadi kattupadaṃ etaṃ, vibhavatipadaṃ viya;</gatha>
    <gatha type="last">Vinā yapaccayaṃ tiṭṭhe, na tathā tiṭṭhate idaṃ.</gatha>
    <gatha type="1">Na kattari bhuvādīnaṃ, gaṇe yapaccayo ruto;</gatha>
    <gatha type="last">Divādīnaṃ gaṇeyeva, kattari samudīrito.</gatha>
    <gatha type="1">Na bhūdhātu divādīnaṃ, dhātūnaṃ dissate gaṇe;</gatha>
    <gatha type="last">Bhūvādikacurādīnaṃ, gaṇesuyeva dissati.</gatha>
    <gatha type="1">‘‘Vibhaviyyati’’ iccādo, tasmā yapaccayo pana;</gatha>
    <gatha type="last">Bhāveyevāti viññeyyaṃ, viññunā samayaññunā.</gatha>
    <gatha type="1">Ettha hi pākaṭaṃ katvā, bhāvakārakalakkhaṇaṃ;</gatha>
    <gatha type="last">Dassayissāmahaṃ dāni, sakkaccaṃ me nibodhatha.</gatha>
    <gatha type="1">‘‘Tisso gacchati’’iccatra, kattāraṃ kattuno padaṃ;</gatha>
    <gatha type="last">‘‘Dhammo desiyati’’ccatra, kammaṃ tu kammuno padaṃ.</gatha>
    <gatha type="1">Sarūpato pakāseti, tasmā te pākaṭā ubho;</gatha>
    <gatha type="last">Tathā vibhaviyyatīti-ādibhāvapadaṃ pana.</gatha>
    <gatha type="1">Sarūpato na dīpeti, kārakaṃ bhāvanāmakaṃ;</gatha>
    <gatha type="last">Dabbabhūtaṃ tu kattāraṃ, pakāseti sarūpato.</gatha>
    <gatha type="1">Kattāraṃ pana dīpentaṃ, kattusannissitampi taṃ;</gatha>
    <gatha type="last">Bhāvaṃ dīpeti svākāro, paccayena vibhāvito.</gatha>
    <gatha type="1">Yasmā ca kattubhāvena, bhāvo nāma na tiṭṭhati;</gatha>
    <gatha type="last">Kattāva kattubhāvena, bhāvaṭṭhāne ṭhito tato.</gatha>
    <gatha type="1">Yajjevaṃ kattuvohāro, bhāvassa tu kathaṃ siyā;</gatha>
    <gatha type="last">‘‘Sāvakānaṃ sannipāto, ahosi’’itiādisu.</gatha>
    <gatha type="1">Iti ce nissayānaṃ tu, vasā nissitasambhavā;</gatha>
    <gatha type="last">Kattuṭṭhānepi bhāvassa, kattupaññatti sijjhati.</gatha>
    <gatha type="1">Kārake kattukammavhe, kriyāsannissaye yathā;</gatha>
    <gatha type="last">Dhārentī āsanathālī, kriyādhāroti kappitā.</gatha>
    <gatha type="1">Tathā bhāvapadaṃ dhīrā, kattāraṃ bhāvanissayaṃ;</gatha>
    <gatha type="last">Dīpayantampi kappenti, bhāvassa vācakaṃ iti.</gatha>
    <gatha type="1">Keci  adabbabhūtassa, bhāvassekattato bravuṃ;</gatha>
    <gatha type="last">Bhāvedekavacovādi-purisasseva hotiti.</gatha>
    <gatha type="1">Pāḷiṃ patvāna tesaṃ tu, vacanaṃ appamāṇakaṃ;</gatha>
    <gatha type="last">‘‘Te saṃkilesikā dhammā, pahīyissanti’’ iti hi.</gatha>
    <gatha type="1">Pāṭho pāvacane diṭṭho, tasmā evaṃ vademase;</gatha>
    <gatha type="last">Paccattadassaneneva, purisattayayojanaṃ.</gatha>
    <gatha type="1">Vacanehi yutaṃ dvīhi, icchitabbanti no ruci;</gatha>
    <gatha type="2">Bhāve kriyāpadaṃ nāma, pāḷiyaṃ atiduddasaṃ;</gatha>
    <gatha type="last">Tasmā taggahaṇūpāyo, vutto ettāvatā mayāti.</gatha>
    <centered>Ayaṃ bhāvassa kriyāpadānaṃ niddeso.</centered>
    <paragraph>Evaṃ suddhakattukriyāpadāni hetukattukriyāpadāni kammuno kriyāpadāni, bhāvassa kriyāpadāni cāti catudhā, kammakattukriyāpadehi vā pañcadhā bhūdhātuto nipphannāni kriyāpadāni nānappakārena niddiṭṭhāni, etāni lokiyānaṃ bhāvabhedavasena vohārabhedo hotīti dassanatthaṃ visuṃ visuṃ vuttāni. Atthato pana kammakattubhāvakārakattayavasena tividhāneva. Hetukattā hi suddhakattusaṅkhāte kārake tassaṅgabhāvato saṅgahamupagacchati, tathā kammakattā kammakārake, bhāvo pana kevalo. So hi gamanapacanalavanādivasenānekavidhopi kriyāsabhāvattā bhedarahito kārakantaro. Evaṃ santepi dabbasannissitattā dabbabhedena bhijjati. Tena pāvacane bhāvavācakaṃ padaṃ bahuvacanantampi dissati. Ākhyātikapade bhāvakārakavohāro niruttinayaṃ nissāya gato, atthato pana bhāvassa kārakatā nupapajjati. So hi na  kiñci janeti, na ca kriyāya nimittaṃ. Kriyānimittabhāvoyeva hi kārakalakkhaṇaṃ. Iti mukhyato vā hetuto vā bhāvassa kārakatā na labbhati. Evaṃ santepi so karaṇamattattā kārakaṃ. Tathā hi karaṇaṃ kāro, kriyā, tadeva kārakanti bhāvassa kārakatā daṭṭhabbā. Yasmā pana kriyānimittabhāvoyeva kārakalakkhaṇaṃ, tasmā nāmikapade kārakalakkhaṇe bhāvakārakanti vohāraṃ pahāya kattukammakaraṇasampadānāpādānādhikaraṇānaṃ channaṃ vatthūnaṃ kattukārakakammakārakantiādi vohāro kariyati veyyākaraṇehi. Evaṃ niruttinayaṃ nissāya vuttaṃ bhāvakārakañca dve ca kammakattukārakānīti kārakattayaṃ bhavati. Taddīpakañcākhyātikapadaṃ tikārakaṃ.</paragraph>
    <gatha type="1">Imamatthañhi sandhāya, vuttamācariyehipi;</gatha>
    <gatha type="last">Mahāveyyākaraṇehi, niruttinayadassibhi.</gatha>
    <gatha type="1">‘‘Yaṃ tikālaṃ tipurisaṃ, kriyāvāci tikārakaṃ;</gatha>
    <gatha type="last">Atiliṅgaṃ dvivacanaṃ, tadākhyātanti vuccatī’’ti.</gatha>
    <paragraph>Idha bhāvakammesu attanopaduppattiṃ keci akkharacintakā avassamicchantīti tesaṃ mativibhāvanatthamamhehi bhāvakammānaṃ kriyāpadāni attanopadavasenuddiṭṭhāni ceva niddiṭṭhāni ca. Sabbānipi panetāni tikārakāni kriyāpadāni kriyāpadamālamicchatā parassapadattanopadavasena yojetabbāni. Pāḷiādīsu hi tikārakāni kriyāpadāni parassapadattanopadavasena dvidhā ṭhitāni. Seyyathidaṃ? Bhagavā sāvatthiyaṃ viharati. Samādhijjhānakusalā, vandanti lokanāyakaṃ. Monaṃ vuccati ñāṇaṃ. Atthābhisamayā dhīro, paṇḍitoti pavuccati. Kathaṃ paṭipannassa puggalassa rūpaṃ vibhoti vibhaviyyati. So  pahīyissati. Paṇḍukambale nikkhittaṃ bhāsate tapate. Pūjako labhate pūjaṃ. Puttakāmā thiyo yācaṃ, labhante tādisaṃ sutaṃ. Asito tādi vuccate sabrahmā. Aggijādi pubbeva bhūyate. So pahīyethāpi no pahīyethāti evaṃ dvidhā ṭhitāni. Atridaṃ pāḷivavatthānaṃ –</paragraph>
    <gatha type="1">Tikārakāni sabbāni, kriyāpadāni pāyato;</gatha>
    <gatha type="last">Parassapadayogena, dissanti piṭakattaye.</gatha>
    <gatha type="1">Attanopadayuttāni, cuṇṇiyesu padesu hi;</gatha>
    <gatha type="last">Atīvappāni gāthāsu, padānīti bahūni tu.</gatha>
    <gatha type="1">Gāthāsu cevitarāni, cuṇṇiyesu padesu ca;</gatha>
    <gatha type="last">Subahūneva hutvāna, dissantīti pakāsaye.</gatha>
    <paragraph>Padānaṃ niddeso panati antiādīnaṃ tesaṃ tesaṃ vacanānamanurūpena yojetabbo. Evaṃ tikārakakriyāpadāni sarūpato vavatthānato niddesato ca veditabbāni.</paragraph>
    <paragraph>Idāni nopasaggākammikādivasena bhavatissa dhātussa vinicchayaṃ vadāma –</paragraph>
    <gatha type="1">Nopasaggā akammā ca, sopasaggā akammikā;</gatha>
    <gatha type="last">Sopasaggā sakammā ca, iti bhūti vibhāvitā.</gatha>
    <gatha type="1">Idaṃ tu vacanaṃ ‘‘dhamma-bhūto bhutvā’’tiādisu;</gatha>
    <gatha type="last">Pattānubhavanatthaṃ me, vivajjetvā udīritaṃ.</gatha>
    <gatha type="1">Etena pana atthena, nopasaggasakammikaṃ;</gatha>
    <gatha type="last">Gahetvā catudhā hoti, iti ñeyyaṃ visesato.</gatha>
    <gatha type="1">Nopasaggā akammā ca, sopasaggā akammikā;</gatha>
    <gatha type="last">Bhūdhātu kārite sante, ekakammā bhavanti hi.</gatha>
    <gatha type="1">‘‘Bhāveti  kusalaṃ dhammaṃ, vibhāvetī’’timānidha;</gatha>
    <gatha type="last">Dassetabbāni viññūhi, sāsanaññūhi sāsane.</gatha>
    <gatha type="1">Sopasaggā sakammā tu, kāritappaccaye sati;</gatha>
    <gatha type="last">Dvikammāyeva hotīti, ñātabbaṃ viññunā kathaṃ.</gatha>
    <gatha type="1">Abhibhāventi purisā, purise pāṇajātikaṃ;</gatha>
    <gatha type="last">Anubhāveti puriso, sampattiṃ purisaṃ iti.</gatha>
    <gatha type="1">Idaṃ sakammakaṃ nāma, akammakamidaṃ iti;</gatha>
    <gatha type="last">Kathamamhehi ñātabbaṃ, vitthārena vadetha no.</gatha>
    <gatha type="1">Vitthāreneva kiṃ vattuṃ, sakkomi ekadesato;</gatha>
    <gatha type="last">Kathayissāmi sakkaccaṃ, vadato me nibodhatha.</gatha>
    <gatha type="1">Ākhyātikapadaṃ nāma, duvidhaṃ samudīritaṃ;</gatha>
    <gatha type="last">Sakammakamakammañca, iti viññū vibhāvaye.</gatha>
    <gatha type="1">Tatra yassa payogamhi, padassa kattunā kriyā;</gatha>
    <gatha type="last">Nipphāditā vinā kammaṃ, na hoti taṃ sakammakaṃ.</gatha>
    <gatha type="1">‘‘Pacatī’’ti hi vutte tu, yena kenaci jantunā;</gatha>
    <gatha type="last">Odanaṃ vā panaññaṃ vā, kiñci vatthunti ñāyati.</gatha>
    <gatha type="1">Yassa pana payogamhi, kammena rahitā kriyā;</gatha>
    <gatha type="last">Padassa ñāyate etaṃ, akammakanti tīraye.</gatha>
    <gatha type="1">‘‘Tiṭṭhati devadatto’’ti, vutte kenaci jantunā;</gatha>
    <gatha type="last">Ṭhānaṃva buddhivisayo, kammabhūtaṃ na kiñcipi.</gatha>
    <gatha type="1">Sakammakapadaṃ tattha, kattāraṃ kammameva ca;</gatha>
    <gatha type="last">Pakāseti yathāyoga-miti viññū vibhāvaye.</gatha>
    <gatha type="1">‘‘Odanaṃ pacati poso, odano paccate sayaṃ’’;</gatha>
    <gatha type="last">Iccudāharaṇā ñeyyā, avuttepi ayaṃ nayo.</gatha>
    <gatha type="1">Akammakapadaṃ  nāma, kattāraṃ bhāvameva ca;</gatha>
    <gatha type="last">Yathārahaṃ pakāseti, iti dhīropalakkhaye.</gatha>
    <gatha type="1">Kattāraṃ ‘‘tiṭṭhati’’ccatra, sūceti bhāvanāmakaṃ;</gatha>
    <gatha type="last">‘‘Upaṭṭhīyati’’ iccatra, avuttepi ayaṃ nayo.</gatha>
    <gatha type="1">Evaṃ sakammakākammaṃ, ñatvā yojeyya buddhimā;</gatha>
    <gatha type="last">Tikammakañca jāneyya, karādo kārite sati.</gatha>
    <gatha type="1">‘‘Suvaṇṇaṃ kaṭakaṃ poso, kāreti purisa’’nti ca;</gatha>
    <gatha type="last">‘‘Puriso purise gāmaṃ, rathaṃ vāheti’’iccapi.</gatha>
    <gatha type="1">Ettha bhavatidhātumhi, nayo eso na labbhati;</gatha>
    <gatha type="last">Tasmā dvikammakaññeva, padamettha vibhāvitaṃ.</gatha>
    <gatha type="1">Ediso ca nayo nāma, pāḷiyaṃ tu na dissati;</gatha>
    <gatha type="last">Ekaccānaṃ mateneva, mayā evaṃ pakāsito.</gatha>
    <gatha type="1">Ettha ca ‘‘tamenaṃ rājā, vividhā kammakāraṇā;</gatha>
    <gatha type="last">Kārāpetī’’ti yo pāṭho, niddese taṃ suniddise.</gatha>
    <gatha type="1">‘‘Manussehī’’ti āharitvā, pāṭhasesaṃ sumedhaso;</gatha>
    <gatha type="last">‘‘Sunakhehipi khādāpenti’’, iti pāṭhassa dassanā.</gatha>
    <gatha type="1">Etaṃ nayaṃ vidū ñatvā, yoje pāṭhānurūpato;</gatha>
    <gatha type="last">‘‘Suvaṇṇaṃ kaṭakaṃ poso, kāreti puriseni’’ti.</gatha>
    <gatha type="1">Vikaraṇappaccayāva, vuttā ettha sarūpato;</gatha>
    <gatha type="last">Sagaṇe sagaṇe tesaṃ, vuttiṃ dīpetumeva ca.</gatha>
    <gatha type="1">‘‘Asmiṃ gaṇe ayaṃ dhātu, hotī’’ti tehi viññuno;</gatha>
    <gatha type="last">Viññāpetuñca aññehi, ñāpanā paccayehi na.</gatha>
    <gatha type="1">Tathā hi bhāvakammesu, vihito paccayo tu yo;</gatha>
    <gatha type="last">Aṭṭhavidhepi dhātūnaṃ, gaṇasmiṃ sampavattati.</gatha>
    <gatha type="1">Bhūdhātujesu  rūpesu, asammohāya sotunaṃ;</gatha>
    <gatha type="last">Nānāvidho nayo evaṃ, mayā ettha pakāsito.</gatha>
    <gatha type="1">Ye loke appayuttā vividhavikaraṇākhyātasaddesvachekā,</gatha>
    <gatha type="2">Te patvākhyātasadde avigatavimatī honti ñāṇīpi tasmā;</gatha>
    <gatha type="3">Accantaññeva dhīro saparahitarato sāsane daḷhapemo,</gatha>
    <gatha type="last">Yogaṃ tesaṃ payoge paṭutaramatitaṃ patthayāno kareyya.</gatha>
    <centered>Iti navaṅge sāṭṭhakathe piṭakattaye byappathagatīsu</centered>
    <centered>Viññūnaṃ kosallatthāya kate saddanītippakaraṇe</centered>
    <centered>Savikaraṇākhyātavibhāgo nāma</centered>
    <centered>Paṭhamo paricchedo.</centered>
  </text>
</tree>
