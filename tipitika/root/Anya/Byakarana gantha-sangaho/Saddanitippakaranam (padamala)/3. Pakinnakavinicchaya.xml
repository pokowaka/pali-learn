<?xml version='1.0' encoding='UTF-8'?>
<tree text="3. Paki&#x1E47;&#x1E47;akavinicchaya" target="text">
  <text>
    <gatha type="1">Ito paraṃ pavakkhāmi, pakiṇṇakavinicchayaṃ;</gatha>
    <gatha type="last">Sappayogesu atthesu, viññūnaṃ pāṭavatthayā.</gatha>
    <paragraph>Tattha atthuddhāro, atthasaddacintā, atthātisayayogo, samānāsamānavasenavacanasaṅgaho, āgamalakkhaṇavasena vibhattivacanasaṅgaho, kālavasena vibhattivacanasaṅgaho, kālasaṅgaho, pakaraṇasaṃsandanā, vattamānādīnaṃ vacanatthavibhāvanā cāti navadhā vinicchayo veditabbo.</paragraph>
    <paragraph>Atthuddhāre tāva samānasutikapadānamatthuddhāraṇaṃ karissāma. Etthākhyātapadasaññitānaṃ bhotisadda bhavesaddānamattho uddharitabbo. Tathā hete nāmikapadasaññitehi aparehi bhotisadda bhavesaddehi samānasutikāpi asamānatthā ceva honti asamānavibhattikā ca. Sāsanasmiñhi  keci saddā aññamaññaṃ samānasutikā samānāpi asamānatthā asamānapavattinimittā asamānaliṅgā asamānavibhattikā asamānavacanakā asamānantā asamānakālikā asamānapadajātikā ca bhavanti.</paragraph>
    <paragraph>Tesamasamānatthatte ‘‘sabbañhi taṃ jīrati dehanissitaṃ. Appassutāyaṃ puriso, balibaddova jīrati. Santo tasito. Pahu santo na bharati. Santo ācikkhate muni. Santo sappurisā loke. Santo saṃvijjamānā lokasmi’’nti evamādayo payogā. Ettha jīratisaddadvayaṃ yathāsambhavaṃ navabhāvāpagamavaḍḍhanavācakaṃ. Santosaddapañcakaṃ yathāsambhavaṃ parissamappattasamānopasantopalabbhamānavācakanti daṭṭhabbaṃ.</paragraph>
    <paragraph>Asamānapavattinimittatte pana ‘‘akataññū mittadubbhī, assaddho akataññūcā’’tievamādayo. Ettha ca akataññūsaddadvayaṃ katākatājānanajānanapavattinimittaṃ paṭicca sambhūtattā asamānapavattinimittakanti daṭṭhabbaṃ.</paragraph>
    <paragraph>Asamānaliṅgatte ‘‘sukhī hotu pañcasikha sakko devānamindo. Tvañca bhadde sukhī hohi. Yattha sā upaṭṭhito hoti. Mātā me atthi, sā mayā posetabbā’’ti evamādayo. Ettha sukhīsaddadvayaṃ sāsaddadvayañca pumitthiliṅgavasena asamānaliṅganti daṭṭhabbaṃ.</paragraph>
    <paragraph>Asamānavibhattikatte ‘‘āhāre udare yato. Yato pajānāti sahetudhamma’’nti evamādayo. Ettha yatosaddadvayaṃ  paṭhamāpañcamīvibhattisahitattā asamānavibhattikanti daṭṭhabbaṃ.</paragraph>
    <paragraph>Asamānavacanakatte ime payogā –</paragraph>
    <gatha type="1">‘‘Yāya mātu bhato poso, imaṃ lokaṃ avekkhati;</gatha>
    <gatha type="last">Tampi pāṇadadiṃ santiṃ, hanti kuddho puthujjano’’ti</gatha>
    <paragraph type="unindented">Ādīsu hantisaddo ekavacano.</paragraph>
    <gatha type="1">‘‘Ime nūna araññasmiṃ, migasaṅghāni luddakā;</gatha>
    <gatha type="2">Vākurāhi parikkhippa, sobbhaṃ pātetvā tāvade;</gatha>
    <gatha type="last">Vikkosamānā tibbāhi, hanti nesaṃ varaṃ vara’’nti.</gatha>
    <paragraph type="unindented">Ādīsu pana bahuvacano. ‘‘Sīlavā vattasampanno. Etha tumhe āyasmanto sīlavā hotha. Santo danto niyato brahmacārī. Santo have sabbhi pavedayanti. Mahārājā yasassī so. Cattāro mahārājā’’ti evamādīsu sīlavāsaddādayo ekavacanabahuvacanakā.</paragraph>
    <paragraph>Asamānantatte pana yattha samānasutikānaṃ asamānavibhattikattaṃ vā asamānavacanattaṃ vā upalabbhati. Teyeva payogā. Taṃ yathā? ‘‘Sataṃ sampajānaṃ, sataṃ dhammo, santo danto, santo sappurisā’’ iccevamādayo.</paragraph>
    <paragraph>Asamānakālatte ‘‘nanu te sutaṃ brāhmaṇa bhaññamāne, devā na issanti purisaparakkamassa. Te janā pāramissanti, maccudheyyaṃ suduttara’’nti evamādayo. Ettha issantisaddadvayaṃ vattamānābhavissantīkālavasena asamānakālanti daṭṭhabbaṃ. Vattamānābhavissantīvibhattivasena pana asamānavibhattikantipi.</paragraph>
    <paragraph>Asamānapadajātikatte  ‘‘sayaṃ samāhito nāgo, sayaṃ abhiññāya kamuddiseyyaṃ. Pathe dhāvantiyā pati, ekaṃsaṃ ajinaṃ katvā, pādesu sirasā pati. Giriṃ caṇḍoraṇaṃ patī’’ti evamādayo. Ettha sayaṃsaddadvayaṃ nāmanipātavasena patisaddattayaṃ nāmākhyātopasaggavasena asamānapadajātikanti daṭṭhabbaṃ.</paragraph>
    <paragraph>Iminā nayena sabbattha vitthāretabbaṃ. Evaṃ sāsanasmiṃ keci saddā aññamaññaṃ samānasutikā samānāpi asamānatthā asamānapavattinimittā asamānaliṅgā asamānavibhattikā asamānavacanakā asamānantā asamānakālikā asamānapadajātikā ca bhavanti. Etādisesu saddesu yo kriyāpadattaṃ pakāseti, na so nāmikapadattaṃ. Yo ca nāmikapadattaṃ pakāseti, na so kriyāpadattaṃ. Evaṃ santepi sutisāmaññato ekattena gahetvā atthuddhāro karaṇīyoti yathāvuttakriyāpadānaṃ nāmapadehi samānasutikānaṃ bhotisadda bhave saddānamatthuddhāraṃ vadāma.</paragraph>
    <paragraph>Kathaṃ? Bhotisaddo kattuyoge kriyāpadaṃ, kriyāyoge nāmikapadaṃ, tasmā so dvīsu atthesu vattati kriyāpadatthe nāmikapadatthe ca. Tattha kriyāpadatthe vattamānavasena, nāmikapadatthe panālapanavasena. Kriyāpadatthe tāva ‘‘eko bhoti’’, nāmikapadatthe ‘‘mā bhoti paridevesi’’. Atridaṃ vuccati –</paragraph>
    <gatha type="1">Bhāve nāmapadatthe ca, ālapanavisesite;</gatha>
    <gatha type="last">Imesu dvīsu atthesu, bhotisaddo pavattati.</gatha>
    <paragraph>Bhavesaddo  pana ‘‘bhavāmī’’timassa vattamānāvibhattiyuttassa saddassatthepi vattati. ‘‘Bhavāmī’’timassa pañcamīvibhattiyuttassa saddassa āṇatyāsīsanatthesupi vattati. ‘‘Bhaveyyāmī’’timassa sattamīvibhattisahitassa saddassa anumatiparikappatthesupi vattati. Tatridaṃ paṭhamatthassa sādhakaṃ āhaccavacanaṃ –</paragraph>
    <gatha type="1">‘‘Devānaṃ adhiko homi, bhavāmi manujādhipo;</gatha>
    <gatha type="last">Rūpalakkhaṇasampanno, paññāya asamo bhave’’ti.</gatha>
    <paragraph>Ayaṃ pana sabbesaṃ tesamatthānaṃ sādhikā amhākaṃ gāthāracanā –</paragraph>
    <gatha type="1">‘‘Sukhī bhavati eso ca, ahañcāpi sukhī bhave;</gatha>
    <gatha type="last">Sukhī bhavatu eso ca, ahañcāpi sukhī bhave.</gatha>
    <gatha type="1">Imāya buddhapūjāya, bhavantu sukhitā pajā;</gatha>
    <gatha type="last">Bhave’hañca sukhappatto, sāmacco saha ñātibhi.</gatha>
    <gatha type="1">Sukhī bhaveyya eso ca, ahañcāpi sukhī bhave;</gatha>
    <gatha type="last">Sukhī bhaveyya ce eso, ahañcāpi sukhī bhave’’ti.</gatha>
    <paragraph>Iccevaṃ –</paragraph>
    <gatha type="1">Vattamānāya pañcamyaṃ, sattamyañca vibhattiyaṃ;</gatha>
    <gatha type="last">Etesu tīsu ṭhānesu, bhavesaddo pavattati.</gatha>
    <gatha type="1">Ekadhā vattamānāyaṃ, pañcamīsattamīsu ca;</gatha>
    <gatha type="last">Dvedhā dvedhātimassatthaṃ, pañcadhā paridīpaye.</gatha>
    <gatha type="1">Dvedhā vā vattamānāya-mādipurisavācako;</gatha>
    <gatha type="last">Attho ‘‘bhave’’ti etassa, ‘‘bhavatī’’tipiyujjati.</gatha>
    <gatha type="1">Idāni pana etassa, vuttassatthassa sādhakaṃ;</gatha>
    <gatha type="last">Ettha pāḷippadesaṃ tu, āharissaṃ suṇātha me.</gatha>
    <gatha type="1">Ko’yaṃ  majjhesamuddasmiṃ, apassaṃ tīramāyuhe;</gatha>
    <gatha type="last">Kaṃ tvaṃ atthavasaṃ ñatvā, evaṃ vāyamase bhusaṃ.</gatha>
    <gatha type="1">Nisamma vattaṃ lokassa, vāyāmassa ca devate;</gatha>
    <gatha type="last">Tasmā majjhesamuddasmiṃ, apassaṃ tīramāyuhe.</gatha>
    <gatha type="1">Assaṃ purimagāthāyaṃ, ‘‘āyuhe’’tipadassa hi;</gatha>
    <gatha type="last">‘‘Āyūhatī’’ti atthoti, viññātabbo vibhāvinā.</gatha>
    <gatha type="1">Vibhattiyā vipallāsa-vasenāyaṃ samīrito;</gatha>
    <gatha type="last">Vattamāne sattamīti, tissekāravasena vā.</gatha>
    <gatha type="1">Pacchimāya ca gāthāyaṃ, ‘‘āyuhe’’tipadassa tu;</gatha>
    <gatha type="last">‘‘Āyūhāmī’’ti atthoti, saddatthaññū vibhāvaye.</gatha>
    <gatha type="1">Tathā ‘‘bhave’’tietassa, vattamānāvibhattiyaṃ;</gatha>
    <gatha type="last">‘‘Bhavatī’’ti, ‘‘bhavāmī’’ti, catthaṃ dvedhā vibhāvaye.</gatha>
    <gatha type="1">Evaṃvidhesu aññesu, pāṭhesupi ayaṃ nayo;</gatha>
    <gatha type="last">Netabbo nayadakkhena, nayasāgarasāsane.</gatha>
    <paragraph>Evamayaṃ bhavesaddo pañcasu chasu vā kriyāpadatthesu pavattati. Tathā sattamīvibhatyantanāmikapadassa vuddhisaṃsārakammabhavūpapattibhavasaṅkhātesu atthesupi. Tathā hi ‘‘abhave nandati tassa, bhave tassa na nandatī’’tiādīsu vuddhimhi. ‘‘Bhave vicaranto’’tiādīsu saṃsāre. ‘‘Bhave kho sati jāti hoti, jātipaccayā jarāmaraṇa’’ntiādīsu kammabhave. ‘‘Evaṃ bhavevijjamāne’’tiādīsu upapattibhaveti daṭṭhabbaṃ. Iminā nayena bhūdhātuto nipphannānaṃ aññatopi aññesaṃ kriyāpadānaṃ yathāsambhavamattho uddharitabbo.</paragraph>
    <gatha type="1">Ākhyātatthamhime  atthā, na lātabbā kudācanaṃ;</gatha>
    <gatha type="last">Atthuddhāravasenete, uddhaṭā nāmato yato.</gatha>
    <paragraph type="unindented">Idamettha saṅkhepato atthuddhāranayanidassanaṃ.</paragraph>
    <paragraph>Atthasaddacintāyaṃ pana evamupalakkhetabbaṃ – ‘‘bhavante, parābhavante, parābhave’’iccādayo gacchati gacchaṃ gacchatosaddādayo viya visesasaddā, na yācanopatāpanatthādivācako nāthatisaddo viya, na ca rājadevatādivācako devasaddo viya sāmaññasaddā. Ye cettha visesasaddā, te sabbakālaṃ visesasaddāva. Ye ca sāmaññasaddā, tepi sabbakālaṃ sāmaññasaddāva.</paragraph>
    <paragraph>Tatra gacchatītiādīnaṃ visesasaddatā evaṃ daṭṭhabbā – gacchatīti ekaṃ nāmapadaṃ, ekamākhyātaṃ. Tathā gacchanti ekaṃ nāmapadaṃ, ekamākhyātaṃ. Gacchatoti eko kitanto, aparo rūḷhīsaddo. Satipi visesasaddatte sadisattā sutisāmaññato tabbisayaṃ buddhiṃ nuppādeti vināva’tthappakaraṇasaddantarābhisambandhena. Tathā hi saddantarābhisambandhena ‘‘gacchati patiṭṭhita’’nti vutte sattamyantaṃ nāmapadanti viññāyati. ‘‘Gacchati tisso’’ti vutte panākhyātanti. Tathā ‘‘sa gacchaṃ na nivattatī’’ti vutte paṭhamantaṃ nāmapadanti viññāyati. ‘‘Gacchaṃ puttanivedako’’ti vutte ākhyātanti viññāyati. ‘‘Gacchato hayato patito’’ti vutte kitantoti viññāyati. ‘‘Gacchato paṇṇapupphāni patantī’’ti vutte rukkhavācako rūḷhīsaddoti. Iti visesasaddānaṃ ākhyātanāmānaṃ nāmākhyātehi samānasutikānaṃ atthābhisambandhādīsu yo koci atthavisesañāpako sambandho avassamicchitabbo. Evaṃ ‘‘gacchatī’’tiādīnaṃ ākhyātanāmattādivasena paccekaṃ ṭhitānaṃ ekekatthavācakānaṃ visesasaddatā daṭṭhabbā.</paragraph>
    <paragraph>‘‘Nāthati  devo’’tiādīnaṃ pana ākhyātanāmānaṃ nāmākhyātehi asamānasutikānaṃ anekatthavācakānaṃ sāmaññasaddatā eva daṭṭhabbā. Atthasambandhādīsu hi vinā yena kenaci sambandhena ‘‘nāthatī’’ti vutte ‘‘yācatī’’ti vā ‘‘upatāpetī’’ti vā ‘‘issariyaṃ karotī’’ti vā ‘‘āsīsatī’’ti vā attho paṭibhāti, tathā ‘‘devo’’ti vutte ‘‘megho’’ti vā ‘‘ākāso’’ti vā ‘‘rājā’’ti vā ‘‘devatā’’ti vā ‘‘visuddhidevo’’ti vā attho paṭibhāti. Yadā pana saddantarābhisambandhena ‘‘nāthati suppaṭipatti’’nti vutte tadā ‘‘nāthatī’’ti kriyāpadassa ‘‘yācatī’’ti attho viññāyati, ‘‘nāthati sabbakilese’’ti vutte ‘‘upatāpetī’’ti attho viññāyati. ‘‘Nāthati sakacitte’’ti vutte ‘‘issariyaṃ karotī’’ti attho viññāyati. ‘‘Nāthati lokassa hita’’nti vutte ‘‘āsīsatī’’ti attho viññāyati. Tathā ‘‘devo gajjatī’’ti vutte ‘‘devo’’ti nāmapadassa ‘‘megho’’ti attho viññāyati. ‘‘Viddho vigatavalāhako devo’’ti vutte ‘‘ākāso’’ti attho viññāyati. ‘‘Pivatu devo pānīya’’nti vutte ‘‘rājā’’ti attho viññāyati. ‘‘Devo devakāyā cavati āyusaṅkhayā’’ti vutte ‘‘devatā’’ti attho viññāyati. ‘‘Devātidevo satapuññalakkhaṇo’’ti vutte ‘‘visuddhidevo’’ti attho viññāyati. Iminā nayena aññepi sāmaññasaddā ñātabbā.</paragraph>
    <paragraph>Sabbametaṃ ñatvā yathā attho saddena, saddo catthena na virujjhati, tathātthasaddā cintanīyā. Tatridaṃ upalakkhaṇamattaṃ cintākāranidassanaṃ – ‘‘atthakusalā bhavante’’ti vā ‘‘kiccāni bhavante’’ti vā vutte ‘‘bhavante’’ti idaṃ ‘‘bhavantī’’timinā samānatthamākhyātapadanti evamattho ca saddo ca cintanīyo. ‘‘Bhavante passāmī’’ti vā ‘‘icchāmī’’ti vā vutte upayogatthavaṃ  nāmapadanti evamattho ca saddo ca cintanīyo. ‘‘Bhavante jane pasaṃsatī’’ti vā ‘‘kāmetī’’ti vā vutte paccattopayogatthavantāni dve nāmapadānīti evamattho ca saddo ca cintanīyo. ‘‘Corā parābhavante’’ti vutte ‘‘parābhavante’’ti idaṃ ‘‘parābhavantī’’timinā samānatthamākhyātikapadanti evamattho ca saddo ca cintanīyo. ‘‘Parābhavante janā icchanti amittāna’’nti vutte ‘‘parābhavante’’ti imāni upayogapaccattatthavantāni dve nāmapadānīti evamattho ca saddo ca cintanīyo. ‘‘Eso parābhave’’ti vutte ‘‘parābhave’’ti idaṃ ‘‘parābhaveyyā’’timinā samānatthamākhyātapadanti evamattho ca saddo ca cintanīyo. ‘‘Ete parābhave loke, paṇḍito samavekkhiyā’’ti vutte ‘‘parābhave’’ti idaṃ upayogatthavaṃ bahuvacanaṃ nāmapadanti evamattho ca saddo ca cintanīyo. ‘‘Parābhave satī’’ti vutte bhāvalakkhaṇabhummatthekavacanakaṃ nāmapadanti evamattho ca saddo ca cintanīyo. ‘‘Tumhe me pasādā sambhave’’ti vutte ‘‘sambhave’’ti idaṃ ‘‘sambhavathā’’timinā samānatthamākhyātapadanti evamattho ca saddo ca cintanīyo. ‘‘Ehi tvaṃ sambhavavhe’’ti vutte ‘‘sambhavavhe’’ti idaṃ sambhavāya nāma itthiyā vācakaṃ itthiliṅgaṃ sālapanaṃ nāmikapadanti evamattho ca saddo ca cintanīyo. ‘‘Ehi tvaṃ sambhavavhepatiṭṭhita’’nti vutte sambhavanāmakassa purisassa vācakaṃ pulliṅgaṃ bhummavacananti evamattho ca saddo ca cintanīyo.</paragraph>
    <gatha type="1">‘‘Varuṇo brahmadevo ca, ahesuṃ aggasāvakā;</gatha>
    <gatha type="last">Sambhavo nāmupaṭṭhāko, revatassa mahesino’’ti –</gatha>
    <paragraph type="unindented">Hi pāḷi. ‘‘Dhammā pātubhavante’’ti vutte ‘‘pātubhavante’’ti idaṃ ‘‘pātubhavantī’’timinā samānatthaṃ sanipātamākhyātapadanti evamattho ca saddo ca cintanīyo. ‘‘Pātu bhavante jane’’ti vutte ‘‘te jane bhavaṃ rakkhatū’’ti atthavācakāni ākhyātakitantasabbanāmikapadānīti  evamattho ca saddo ca cintanīyo. ‘‘Pātubhavase tvaṃ guṇehī’’ti vutte ‘‘pātubhavase’’ti idaṃ ‘‘pātubhavasī’’timinā samānatthamākhyātapadanti evamattho ca saddo ca cintanīyo. ‘‘Pātubhavase guṇe yo tva’’nti vutte ‘‘pātubhavāhi attano guṇahetu tva’’nti atthavācakāninipātayuttākhyātanāmapadānīti evamattho ca saddo ca cintanīyo. ‘‘Ahamattano guṇehi pātubhave’’ti vutte ‘‘pātubhave’’ti idaṃ ‘‘pātubhavāmī’’timinā samānatthaṃ sanipātamākhyātapadanti evamattho ca saddo ca cintanīyo. ‘‘Maṃ pātu bhave idaṃ puññakamma’’nti vutte ‘‘maṃ rakkhatu saṃsāre idaṃ puññakamma’’nti atthavācakāni ākhyātanāmapadānīti evamattho ca saddo ca cintanīyo. Iminā nayena sabbattha yathārahamatthasaddā cintanīyā. Tattha samānasutikānaṃ kesañci saddānaṃ ‘‘na tesaṃ koṭṭhe openti. Na tesaṃ antarā gacche. Satta vo licchavī aparihānīye dhamme desessāmi, ime te deva sattavo, tvañca uttamasattavo’’tiādīsu samānasutikānaṃ viya uccāraṇaviseso icchanīyo. Uccāraṇavisese hi sati padāni paribyattāni, padesu paribyattesu attho paribyatto hoti, atthapariggāhakānaṃ atthādhigamo akiccho hoti, suparisuddhādāsatale paṭibimbadassanaṃ viya, so ca gahitapubbasaṅketassa atthasambandhādīsu aññatarasmiṃ ñāteyeva hoti, na itarathā. Vuttañhetaṃ porāṇehi –</paragraph>
    <gatha type="1">‘‘Visayattamanāpannā, saddā nevatthabodhakā;</gatha>
    <gatha type="last">Na padamattato atthe, te aññātā pakāsakā’’ti.</gatha>
    <paragraph>Yadidamettha vuttamamhehi ‘‘uccāraṇaviseso icchanīyo’’ti. Atrāyamuccāraṇavisesadīpanī gāthā sahatthappakāsananayadānagāthāya.</paragraph>
    <gatha type="1">‘‘Na  te saṃ koṭṭhe openti’’, iti pāṭhe sumedhaso;</gatha>
    <gatha type="last">Padaṃ ‘‘na te’’ti chinditvā, ‘‘saṃ koṭṭhe’’ti paṭheyya ve.</gatha>
    <gatha type="1">‘‘Saṃ na openti koṭṭhe te, bhikkhū’’ti atthamīraye;</gatha>
    <gatha type="last">Evamimesu aññesu, pāṭhesupi ayaṃ nayo.</gatha>
    <paragraph>Atha yaṃ panidampi vuttaṃ ‘‘kesañcī’’ti, taṃ kimatthaṃ? ‘‘Gacchati patiṭṭhitaṃ, gacchati tisso, bhavante passāmi, atthakusalā bhavante, vadantaṃ ekapokkharā, vadantaṃ paṭivadatī’’tiādīsu samānasutikānamuccāraṇaviseso na labbhatīti dassanatthaṃ. Tasmā idamettha sallakkhetabbaṃ – yattha samānasutikānamuccāraṇaviseso labbhati atthaviseso ca padānaṃ vibhāgavasena vā avibhāgavasena vā, tattha payoge samānasutikamekaccaṃ padaṃ vicchinditvā uccāretabbaṃ. Seyyathidaṃ? ‘‘Hetu hetusampayuttakānaṃ dhammānaṃ taṃsamuṭṭhānānañca rūpānaṃ hetupaccayena paccayo. So tena saddhiṃ bhāsati, sotena vuyhati. Bhavante jane pasaṃsati, bhavante passāmī’’ti evamādayo payogā. Ettha ‘‘hetū’’ti īsakaṃ vicchinditvā ‘‘hetusampayuttāna’’nti uccāretabbaṃ. Tathā ‘‘so’’ti vicchinditvā ‘‘tena saddhi’’nti uccāretabbaṃ. ‘‘Bhava’’nti vicchinditvā ‘‘te jane’’ti uccāretabbaṃ.</paragraph>
    <paragraph>Sesaṃ pana samānasutikaṃ vicchinditvā na uccāretabbaṃ. Avicchindanīyasmiñhi ṭhāne vicchinditvā paṭhitassa attho duṭṭho hoti. Evaṃ padavibhāgāvibhāgavasena samānasutikānamatthuccāraṇaviseso veditabbo. Ettha hi ‘‘so tenā’’tiādīsu dvipadatthaggahaṇaṃ vibhāgo, ekapadatthaggahaṇamavibhāgoti adhippeto. Ettha ca visuṃ vavatthitānaṃ asamānasutikānaṃ ekato katvā samānasutikabhāvaparikappanaṃ atthantaraviññāpanatthañceva uccāraṇavisesadassanatthañca. Na hi etāni  ‘‘sappo sappo’’tiādīsu viya ekasmiṃyevatthe samānasutikāni. Evaṃ santepi ekajjhakaraṇena laddhaṃ samānasutilesaṃ gahetvā atthantaraviññāpanatthaṃ uccāraṇavisesadassanatthañca ‘‘samānasutikānī’’ti vuttāni. Esa nayo aññatrāpi īdisesu ṭhānesu. Idamettha sallakkhetabbaṃ –</paragraph>
    <paragraph>Yattha samānasutikānaṃ aṭṭhārasākāresu yena kenaci ākārena atthaviseso labbhati, vicchinditvā pana uccāraṇe saddavilāso na hoti, attho vā duṭṭho hoti, na tādisesu payogesu samānasutikāni padāni vicchinditvā uccāretabbāni. Tatra katamena cākārena atthavisesalābho bhavati? Padānaṃ vibhāgavasena vā avibhāgavasena vā akkharasannidhānavasena vā padasannidhānavasena vā padakkharasannidhānavasena vā vicchāvasena vā kammappavacanīyavasena vā bhayakodhādīsu uppannesu kathitāmeḍitavacanavasena vā guṇavācakasaddassa dviruttavasena vā kriyāpadassa dviruttavasena vā saṃhitāpadacchedavasena vā agāravatthaparidīpanavasena vā nirantaratthaparidīpanavasena vā nanirantaratthaparidīpanavasena vā ‘‘punappuna’’miccatthaparidīpanavasena vā upamāne iva saddavasena vā itisaddaṃ paṭicca saddapadatthavācakatthaparidīpanavasena vā tathāpavattacittaparidīpanavasena vāti imesuṭṭhārasākāresu, vitthārato pana chabbīsāya ākāresu tato vādhikesu yena kenaci ākārena atthavisesalābho bhavati.</paragraph>
    <paragraph>Ettha padānaṃ tāva vibhāgavasena vā avibhāgavasena vā samānasutikānamatthavisesalābhe ‘‘sā naṃ saṅgati pāleti, abhikkamo sānaṃ paññāyati. Mā no deva avadhi, māno mayhaṃ na vijjatī’’ti evamādayo payogā.</paragraph>
    <paragraph>Akkharasannidhānavasena  pana atthavisesalābhe ‘‘santehi mahito hito. Saṅgā saṅgāmajiṃ muttaṃ, tamahaṃ brūmi brāhmaṇaṃ. Dāṭhī dāṭhīsu pakkhandi, maññamāno yathā pure. Sabbābhibhuṃva sirasāsirasā namāmi. Bhūmito uṭṭhitā yāva, brahmalokā vidhāvati. Acci accimato loke, ḍayhamānamhi tejasā’’ti evamādayo payogā.</paragraph>
    <paragraph>Padasannidhānavasena atthavisesalābhe ‘‘āpo āpogataṃ. Rājarājamahāmattādayo, sukho’lokassa lokassa, kārako ñāṇacakkhudo, nirāpade pade ninno, anantañāṇaṃ karuṇālayaṃ layaṃ, malassa buddhaṃ susamāhitaṃ hitaṃ. Namāmi dhammaṃ bhavasaṃvaraṃ varaṃ, guṇākarañceva niraṅgaṇaṃ gaṇa’’nti evamādayo payogā.</paragraph>
    <paragraph>Padakkharasannidhānavasena atthavisesalābhe ‘‘pamāṇarahitaṃ hitaṃ, siddhattho sabbasiddhattho, tilokamahito hito. Upagantvāna sambuddho, idaṃ vacanamabravī’’ti evamādayo payogā. Tatrimā akkharasannidhānādīsu adhippāyaviññāpaniyo gāthā –</paragraph>
    <gatha type="1">Mahitoiti saddamhā, makāro ce vivecito;</gatha>
    <gatha type="last">Saddo niratthako ettha, ‘‘akkhara’’nti vade budho.</gatha>
    <gatha type="1">Ñeyyā akkharayogena,</gatha>
    <gatha type="2">‘‘Santehi mahito hito’’;</gatha>
    <gatha type="3">Iccādīsu sarūpānaṃ,</gatha>
    <gatha type="last">Hoti atthavisesatā.</gatha>
    <gatha type="1">Upasaggā nipātā ca, yañcaññaṃ atthajotakaṃ;</gatha>
    <gatha type="last">Ekakkharampi viññūhi, taṃ ‘‘pada’’nti samīritaṃ.</gatha>
    <gatha type="1">Padānaṃ  sannidhānañca, padakkharānameva ca;</gatha>
    <gatha type="last">Samāse labbhamānattaṃ, sandhāya lapitaṃ mayā.</gatha>
    <paragraph>Vicchāvasena atthavisesalābhe ‘‘gāme gāme sataṃ kumbhā, gāmo gāmo ramaṇīyo’’ti evamādayo payogā. Ettha hi vicchāvasena sabbepi gāmā pariggahitā.</paragraph>
    <gatha type="1">Nānādhikaraṇānaṃ tu, vattumekakkhaṇamhi yā;</gatha>
    <gatha type="last">Icchato byāpituṃ icchā, sā vicchāti pakittitā.</gatha>
    <paragraph>Kammappavacanīyavasena atthavisesalābhe ‘‘rukkhaṃ rukkhaṃ pati vijjotate cando, rukkhaṃ rukkhaṃ pari vijjotate cando’’ti payogā, rukkhānaṃ upari upari vijjotateti attho.</paragraph>
    <paragraph>Bhayakodhādīsu uppannesu kathitāmeḍitavacanavasena pana atthavisesalābhe ime payogā – bhaye tāva ‘‘coro coro, sappo sappo’’iccādayo. Kodhe ‘‘vasala vasala, caṇḍāla caṇḍāla, vijjha vijjha, pahara pahara’’iccādayo. Pasaṃsāyaṃ ‘‘sādhu sādhu sāriputta, abhikkantaṃ bhante abhikkantaṃ bhante’’iccādayo. Turite ‘‘abhikkama vāseṭṭha abhikkama vāseṭṭha, gaccha gaccha, lunāhi lunāhi’’iccādayo. Kotūhale ‘‘āgaccha āgaccha’’iccādayo. Acchariye ‘‘aho buddho aho buddho’’iccādayo. Hāse ‘‘aho sukhaṃ aho sukhaṃ, aho manāpaṃ aho manāpaṃ’’iccādayo. Soke ‘‘kahaṃ ekaputtaka kahaṃ ekaputtaka’’iccādayo. Pasāde ‘‘bhavissanti vajjī bhavissanti vajjī’’iccādayo. Evaṃ bhayakodhādīsu uppannesu kathitāmeḍitavacanavasena atthavisesalābho bhavati. Ettha pana atthantarābhāvepi daḷhīkammavasena padānamatthajotakabhāvoyeva atthavisesalābho.</paragraph>
    <gatha type="1">Bhaye  kodhe pasaṃsāyaṃ,</gatha>
    <gatha type="2">Turite kotūhala’cchare;</gatha>
    <gatha type="3">Hāse soke pasāde ca,</gatha>
    <gatha type="last">Kare āmeḍitaṃ budho.</gatha>
    <paragraph>Casaddo avuttasamuccayattho, tena garahāasammānādīnaṃ saṅgaho daṭṭhabbo. ‘‘Pāpo pāpo’’tiādīsu hi garahāyaṃ. ‘‘Abhirūpaka abhirūpakā’’tiādīsu asammāne. ‘‘Kvāyaṃ abalabalo viyā’’tiādīsu atisayatthe āmeḍitaṃ daṭṭhabbaṃ. Guṇavācakassa dviruttavasena atthavisesalābhe ‘‘kaṇho kaṇho ca ghoro cā’’ti evamādayo. ‘‘Kaṇho kaṇho’’ti hi atīva kaṇhoti attho. Kriyāpadassa dviruttavasena atthavisesalābhe ‘‘dhame dhame nātidhame’’ti evamādayo. Tattha dhame dhameti dhameyya no na dhameyya. Nātidhameti pamāṇātikkantaṃ pana na dhameyya. Saṃhitāpadacchedavasena atthavisesalābhe ‘‘narānarā, surāsurā, katākatakusalākusalavisayaṃ vippaṭisārākārena pavattaṃ anusocanaṃ kukkucca’’nti evamādayo. Ettha pana viññūnaṃ paramakosallajananatthaṃ silokaṃ racayāma –</paragraph>
    <gatha type="1">Hitāhitā hitaṃhitaṃ, ānubhāvena te jina;</gatha>
    <gatha type="last">Pavarāpavarāhacca, bhavāmā’nāmayā mayanti.</gatha>
    <paragraph>Agāravatthaparidīpanavasena atthavisesalābhe ‘‘tuvaṃtuvaṃ pesuññakalahaviggahavivādā’’ti evamādayo. Nirantaratthaparidīpanavasena atthavisesalābhe ‘‘divase divase paribhuñjatī’’ti evamādayo. Nanirantaratthaparidīpanavasena atthavisesalābhe  ‘‘khaṇe khaṇe pīti uppajjatī’’ti evamādayo. ‘‘Punappuna’’miccatthaparidīpanavasena atthavisesalābhe ‘‘muhuṃ muhuṃ bhāyayate kumāre’’ti evamādayo. Upamāne ivasaddavasena atthavisesalābhe ‘‘rājā rakkhatu dhammena, attanova pajaṃ paja’’nti evamādayo. Itisaddaṃ paṭicca saddapadatthavācakattaparidīpanavasena atthavisesalābhe ‘‘buddho buddhoti kathayanto, somanassaṃ pavedayi’’nti evamādayo. Tathāpavattacittaparidīpanavasena atthavisesalābhe ‘‘buddho buddhoti cintento, maggaṃ sodhemahaṃ tadā’’ti evamādayo. Evaṃ īdisesu payogesu samānasutikapadaṃ vicchinditvā na uccāretabbaṃ. Vicchinditvā hi uccāraṇe sati saddavilāso na bhavati, katthaci pana ‘‘katākatākusalākusalavisaya’’nti evamādīsu vicchinditvā uccāritassa attho duṭṭho hoti, tasmā vicchinditvā na uccāretabbaṃ, ekābaddhaṃyeva katvā uccāretabbaṃ. Iti samānasutikesu vinicchayo chabbīsāya ākārehi adhikehi ca maṇḍetvā dassito.</paragraph>
    <paragraph>Yasmā pana samānasutikesu vinicchaye dassite asamānasutikesupi vinicchayo dassetabbo hoti, tasmā tampi dassessāma – yattha niggahītamhā parākāralopopi pāṭho paññāyati, saṃyogabyañjanassa visaṃyogattampi. Tesu payogesu niggahītapadaṃ anantarapadena saddhiṃ ekābaddhaṃyeva katvā uccāretabbaṃ. Katamāni tāni? ‘‘Sace bhutto bhaveyyāhaṃ-sā’jīvo garahito mama. Pupphaṃ’sā uppajji. Khayamattaṃ na nibbānaṃ’sa gambhīrādivācato’’ti evamādayo. Ettha hi ‘‘sace bhutto bhaveyyāha’’ntiādinā vicchedamakatvā  anantare dvīsu gāthāpadesu antarībhūtānaṃ dvinnaṃ samānasutikapadānaṃ ekato uccāraṇamiva anantarapadehi saddhiṃ ekābaddhuccāraṇavasena ‘‘sace bhutto bhaveyyāhaṃ-sā’jīvo garahito mamā’’tiādinā uccāretabbaṃ. Evarūpoyeva hi uccāraṇaviseso sakalehipi porāṇehi viññūhi anumato uccārito ca ‘‘assa ājīvo garahito mama, assā uppajji, assa gambhīrādivācato’’tievamādiatthappaṭipādanassānurūpattā.</paragraph>
    <paragraph>Yattha pana yādise uccāraṇe kariyamāne attho paribyatto hoti, tesu payogesu kvaci casadda panasaddādiyogaṭṭhāne īsakaṃ vicchinditvā padamuccāretabbaṃ. Seyyathidaṃ? ‘‘Vāḷā ca lapasakkharā. Accantasantā pana yā, ayaṃ nibbānasampadā, ‘‘idaṃ dukkha’’nti vācaṃ bhāsato ‘‘idaṃ dukkha’’nti ñāṇaṃ pavattatīti? Āmantā. Iti ca danti ca duti ca khanti ca ñāṇaṃ pavattatīti? Na hevaṃ vattabbe’’ti evamādayo payogā.</paragraph>
    <paragraph>Etesu hi paṭhamapayoge ‘‘vāḷā cā’’ti īsakaṃ vicchinditvā ‘‘lapasakkharā’’ti uccāretabbaṃ. Tattha lapasakkharāti sakkharasadisamadhuravacanā. Jātakaṭṭhakathāyaṃ pana ‘‘niratthakavacanehi sakkharā viya madhurā’’ti vuttaṃ, tasmātra bahubbīhitappurisavasena dvidhā samāso daṭṭhabbo ‘‘lapā sakkharā viya yāsaṃ tā lapasakkharā, lapehi vā sakkharā viyāti lapasakkharā’’ti.</paragraph>
    <paragraph>Dutiyapayoge ‘‘accantasantā pana’’iti īsakaṃ vicchinditvā ‘‘yā’’ti uccāretabbaṃ. Yā pana ayaṃ nibbānasampadā accantasantāti hi attho.</paragraph>
    <paragraph>Tatiyapayoge iti ca danti ca duti ca khanti cāti etesu catūsu ṭhānesu ikārañca daṃkārañca dukārañca khaṃkārañca īsakaṃ vicchinditvā tadanantaraṃ ti ca saddā uccāretabbā.</paragraph>
    <paragraph>Ettha hi avicchinditvā uccāraṇe sati aññathā gahetabbattā attho duṭṭho bhavati. Kathaṃ? Īdisesu ṭhānesu avicchinditvā uccāraṇe sati itisaddo evanti atthavācako nipāto siyā, sandhivasena pana ikāratthavācako rūḷhīsaddo na siyā. Dantisaddo damanattho siyā, daṃkāravācako na siyā. Dutisaddo niratthako siyā, dukāravācako na siyā. Khantisaddo khamanattho siyā, khaṃkāravācako na siyā. Tasmā ikāra daṃkāra dukāra khaṃkārāni īsakaṃ vicchinditabbāni.</paragraph>
    <paragraph>Ettha hi iiti daṃiti duiti khaṃitītiādinā saṃhitāpadacchedo veditabbo, parabhūtassa ca ikārassa lopo. Na panettha idaṃ vattabbaṃ ‘‘sarūpasarānaṃ visaye parabhūtassa sarūpasarassa lopo na hoti, pubbasarasseva lopo hoti tatrāyanti ettha viyā’’ti ‘‘akilāsuno vaṇṇapathe khaṇantā, udaṅgaṇe tattha papaṃ avindu’’nti pāḷiyaṃ sarūpaparasarassa lopadassanato. Tathā hi aṭṭhakathācariyehi ‘‘pavaddhaṃ āpaṃ papa’’nti attho saṃvaṇṇito. Tasmā ‘‘iti cā’’ti etthāpi iiti cāti chedaṃ katvā dvīsu ikāresu parassa ikārassa lopo kātabbo, na pubbassa.</paragraph>
    <paragraph>Pubbasmiñhi ikāravācake ikāre naṭṭhe sati nipātabhūtena itisaddena ikārasaṅkhāto attho na viññāyeyya, nipātabhūtassa pana itisaddassa ikāre naṭṭhepi so attho viññāyateva ‘‘devadattoti me suta’’nti ettha  devadattapadattho viya. Tasmā itisaddassa parabhūtassa ikārasseva lopo kātabbo, na pubbassa ikāravācakassa ikārassa. Kaccāyane pana yebhuyyappavattiṃ sandhāya asarūpasarato parasseva asarūpasarassa lopo vutto, na sarūpasarato parassa sarūpasarassa. Mahāpadesasuttehi vā sarūpassa parasarassa lopo vuttoti daṭṭhabbaṃ.</paragraph>
    <paragraph>‘‘Antarā ca rājagahaṃ antarā ca nāḷanda’’ntiādīsu pana casaddādiyogaṭṭhānepi sati vicchinditvā padaṃ na uccāretabbaṃ. Yattha ca āgamakkharādīni dissanti, tesu payogesu pubbapadāni vicchinditvā na uccāretabbāni, āgamakkharavantehi parapadehi saddhiṃyeva uccāretabbāni. Seyyathidaṃ? ‘‘Nakkhattarājāriva tārakānaṃ. Bhagavā etadavoca’’iccevamādayo payogā. Yattha yesaṃ visuṃ visuṃ sambandho dissati, attho ca yujjati, tattha tāni atthānurūpaṃ vicchinditvā uccāretabbāni. Seyyathidaṃ? ‘‘Nahāne ussukkaṃ akāsi, ussukkampi akāsi yāguyā khādanīye bhattasmiṃ’’ iccevamādayo payogā. Ettha hi ‘‘nahāne ussukkaṃ akāsī’’ti vicchinditvā ‘‘ussukkampi akāsi yāguyā khādanīye bhattasmi’’nti uccāretabbaṃ. Evañhi sati na kevalaṃ so bhikkhu nahāneyeva ussukkaṃ akāsi, atha kho yāguyāpi khādanīyepi bhattasmimpi ussukkaṃ akāsīti atthappakāsane samattho bhavati, aṭṭhānappayutto samuccayatthavācako apisaddo.</paragraph>
    <paragraph>Yattha pana yesamitarena vā itarena vā ekekapadena ubhayapadehi vā sambandho dissati sahevatthayuttiyā, tattha tāni yathārahaṃ vicchinditvā uccāretabbāni. Seyyathidaṃ? ‘‘So dhammaṃ desetiādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ  pakāseti. Paṭiccasamuppādaṃ vo bhikkhave desessāmi, taṃ suṇātha sādhukaṃ manasikarotha. Ajjhattaṃ sampasādanaṃ cetaso ekodibhāva’’nti evamādayo payogā. Tatrimā adhippāyaviññāpikā gāthā –</paragraph>
    <gatha type="1">Dhammasaddena vā brahma-cariyasaddena vā padaṃ;</gatha>
    <gatha type="last">Yojetvā īraye viññū, ‘‘sātthaṃ sabyañjana’’ntidaṃ.</gatha>
    <gatha type="1">‘‘Sādhuka’’nti padaṃ viññū, ‘‘suṇāthā’’ti padena vā;</gatha>
    <gatha type="2">Tathā ‘‘manasikarotha’’, iti vuttapadena vā;</gatha>
    <gatha type="last">Īraye yojayitvāna, ubhayehi padehi vā.</gatha>
    <gatha type="1">Ekamekena sambandho, sambandho ubhayehi vā;</gatha>
    <gatha type="last">Dissatīti vijāneyya, saddhimevatthayuttiyā.</gatha>
    <gatha type="1">Nattanomatiyā eso, attho ettha mayā ruto;</gatha>
    <gatha type="last">Pubbācariyasīhānaṃ, nayaṃ nissāya me ruto.</gatha>
    <gatha type="1">Evaṃvidhesu aññesu, pāṭhesupi ayaṃ nayo;</gatha>
    <gatha type="last">Netabbo nayadakkhena, sāsanatthagavesinā.</gatha>
    <gatha type="1">Atthānurūpato saddaṃ, atthaṃ saddānurūpato;</gatha>
    <gatha type="last">Cintayitvāna medhāvī, vohare na yathā tathāti.</gatha>
    <paragraph type="unindented">Ayamettha atthasaddacintā.</paragraph>
    <paragraph>Atthātisayayoge evaṃ upalakkhetabbaṃ – bhūdhātuatthātisayayogato vaḍḍhane diṭṭhā ‘‘ekamantaṃ nisinno kho mahānāmo licchavī udānaṃ udānesi ‘bhavissanti vajjī bhavissanti vajjī’ti’’ iti vā ‘‘ahameva dūsiyā bhūnahatā, rañño mahāpatāpassā’’ti vā ‘‘vedā na tāṇāya bhavantidassa, mittadduno bhūnahuno narassā’’ti vā ‘‘bhūnahaccaṃ kataṃ mayā’’ti vā evaṃ vaḍḍhane diṭṭhā.</paragraph>
    <paragraph>Vacanasaṅgahe  evaṃ upalakkhetabbaṃ – vattamānāya vibhattiyā parassapadaṃ majjhimapurisabahuvacanaṃ pañcamiyā parassapadena majjhimapurisabahuvacanena sadisaṃ. Tumhe bhavatha.</paragraph>
    <paragraph>Vattamānapañcamīnaṃ parassapade uttamapurisacatukke ekavacanaṃ ekavacanena, bahuvacanampi bahuvacanena sadisaṃ. Ahaṃ bhavāmi, mayaṃ bhavāma.</paragraph>
    <paragraph>Vattamānāya attanopadaṃ majjhimapurisekavacanaṃ hiyyattanajjatanīnaṃ attanopadehi dvīhi majjhimapurisekavacanehi sadisaṃ katthaci vaṇṇasamudāyavasena kiñci visesaṃ vajjetvā, esa nayo uttaratrāpi yojetabbo. Tvaṃ bhavase, idaṃ vattamānāya rūpaṃ. Tvaṃ abhavase, idaṃ hiyyattanajjatanīnaṃ rūpaṃ.</paragraph>
    <paragraph>Vattamānāya attanopadaṃ uttamapurisekavacanaṃ pañcamiyā attanopadenuttamapurisekavacanena ca parokkhāya parassapadena majjhimapurisekavacanena cāti dvīhi vacanehi sadisaṃ. Ahaṃ bhave, idaṃ vattamānapañcamīnaṃ rūpaṃ. Tvaṃ babhūve, idaṃ parokkhāya rūpaṃ.</paragraph>
    <paragraph>Vattamānāya attanopadaṃ uttamapurisabahuvacanaṃ parokkhajjatanīnaṃ attanopadehi dvīhi uttamapurisabahuvacanehi sadisaṃ. Mayaṃ bhavāmhe, idaṃ vattamānāya rūpaṃ. Mayaṃ babhūvimhe, idaṃ parokkhāya rūpaṃ. Mayaṃ abhavimhe, idamajjataniyā rūpaṃ.</paragraph>
    <paragraph>Pañcamiyā attanopadaṃ majjhimapurisabahuvacanaṃ parokkhāya attanopadena majjhimapurisabahuvacanena sadisaṃ. Tumhe bhavavho, idaṃ pañcamiyā rūpaṃ. Tumhe babhūvivho, idaṃ parokkhāya rūpaṃ.</paragraph>
    <paragraph>Parokkhāya parassapadaṃ paṭhamapurisabahuvacanaṃ hiyyattaniyā parassapadena paṭhamapurisabahuvacanena ca ajjataniyā attanopadena paṭhamapurisabahuvacanena cāti dvīhi vacanehi sadisaṃ. Te babhūvu, idaṃ parokkhāya rūpaṃ. Te abhavu, idaṃ hiyyattanajjatanīnaṃ rūpaṃ.</paragraph>
    <paragraph>Parokkhāya  parassapadaṃ majjhimapurisabahuvacanaṃ attanopadena paṭhamapurisekavacanena ca hiyyattaniyā parassapadena majjhimapurisabahuvacanena ca attanopadena paṭhamapurisekavacanena ca ajjataniyā parassapadena majjhimapurisabahuvacanena cāti catūhi vacanehi sadisaṃ. Tumhe babhūvittha, so babhūvittha, imāni parokkhāya rūpāni. Tumhe abhavattha, so abhavattha, imāni hiyyattaniyā rūpāni. Tumhe abhavittha, idamajjataniyā rūpaṃ.</paragraph>
    <paragraph>Parokkhāya parassapadaṃ uttamapurisekavacanaṃ hiyyattaniyā parassapadenuttamapurisekavacanena ca ajjataniyā attanopadenuttamapurisekavacanena cāti dvīhi vacanehi sadisaṃ. Ahaṃ babhūvaṃ, idaṃ parokkhāya rūpaṃ. Ahaṃ abhavaṃ, idaṃ hiyyattanajjatanīnaṃ rūpaṃ.</paragraph>
    <paragraph>Parokkhāya parassapadaṃ uttamapurisabahuvacanaṃ hiyyattaniyā parassapadenuttamapurisabahuvacanena sadisaṃ. Mayaṃ babhūvimha, idaṃ parokkhāya rūpaṃ. Mayaṃ abhavamha, idaṃ hiyyattaniyā rūpaṃ.</paragraph>
    <paragraph>Parokkhāya attanopadauttamapurisekavacanaṃ hiyyattaniyā attanopadenuttamapurisekavacanena ca ajjataniyā parassapadenuttamapurisekavacanena cāti dvīhi vacanehi sadisaṃ. Ahaṃ babhūviṃ, idaṃ parokkhāya rūpaṃ. Ahaṃ abhaviṃ, idaṃ hiyyattanajjatanīnaṃ rūpaṃ.</paragraph>
    <paragraph>Hiyyattaniyā parassapadaṃ paṭhamapurisekavacanaṃ ajjataniyā attanopadena paṭhamapurisekavacanena sadisaṃ. So abhavā.</paragraph>
    <paragraph>Hiyyattaniyā parassapadaṃ majjhimapurisekavacanaṃ ajjataniyā parassapadena majjhimapurisekavacanena sadisaṃ. Tvaṃ abhavo.</paragraph>
    <paragraph>Bhavissantiyā parassapadaṃ majjhimapurisabahuvacanaṃ kālātipattiyā parassapadena majjhimapurisabahuvacanena attanopadena paṭhamapurisekavacanena cāti dvīhi vacanehi sadisaṃ. Tumhe  bhavissatha, idaṃ bhavissantiyā rūpaṃ. Tumhe abhavissatha, so abhavissatha, imāni kālātipattiyā rūpāni.</paragraph>
    <paragraph>Bhavissantiyā attanopadaṃ majjhimapurisekavacanaṃ kālātipattiyā attanopadena majjhimapurisekavacanena sadisaṃ. Tvaṃ bhavissase, idaṃ bhavissantiyā rūpaṃ. Tvaṃ abhavissase, idaṃ kālātipattiyā rūpaṃ.</paragraph>
    <paragraph>Bhavissantiyā attanopadaṃ majjhimapurisabahuvacanaṃ kālātipattiyā attanopadena majjhimapurisabahuvacanena sadisaṃ. Tumhe bhavissavhe, idaṃ bhavissantiyā rūpaṃ. Tumhe abhavissavhe, idaṃ kālātipattiyā rūpaṃ.</paragraph>
    <paragraph>Bhavissantiyā attanopadaṃ uttamapurisekavacanaṃ kālātipattiyā parassapadenuttamapurisekavacanena sadisaṃ. Ahaṃ bhavissaṃ, idaṃ bhavissantiyā rūpaṃ. Ahaṃ abhavissaṃ, idaṃ kālātipattiyā rūpaṃ. Sesāni sabbāsamaṭṭhannaṃ vibhattīnaṃ vacanāni aññamaññaṃ visadisānīti daṭṭhabbaṃ. Bhavanti catra –</paragraph>
    <gatha type="1">Vattamānāpañcamīsu, thadvayaṃ samudīritaṃ;</gatha>
    <gatha type="last">‘‘Tumhe bhavatha’’iccatra, udāharaṇakaṃ dvidhā.</gatha>
    <gatha type="1">Midvayaṃ madvayañceva, tāsu vuttaṃ dvidhā dvidhā;</gatha>
    <gatha type="last">‘‘Bhavāmī’’ti ‘‘bhavāmā’’ti, cettha rūpāni niddise.</gatha>
    <gatha type="1">Vattamānakahiyyatta-najjatanīvibhattisu;</gatha>
    <gatha type="2">Settayaṃ ‘‘bhavase tva’’nti, vattamānāvibhattito;</gatha>
    <gatha type="last">‘‘Abhavase’’ti hiyyatta-najjatanīvibhattito.</gatha>
    <gatha type="1">Vattamānāpañcamikā-parokkhāsu vibhattisu;</gatha>
    <gatha type="last">Ettayaṃ lapitaṃ tattha, ādo dvinnaṃ vasena tu.</gatha>
    <gatha type="1">Jaññā ‘‘ahaṃ bhave’’ti ‘‘tvaṃ, babhūve’’ti parokkhato;</gatha>
    <gatha type="last">Vattamānāparokkhajja-tanīsu tīsu sadditaṃ.</gatha>
    <gatha type="1">Mhettayaṃ  kamato rūpaṃ, mayaṃsaddavisesiyaṃ;</gatha>
    <gatha type="last">‘‘Sambhavāmhe babhūvimhe, abhavimhe’’ti niddise.</gatha>
    <gatha type="1">Pañcamikāparokkhāsu, vhodvayaṃ rūpamettha hi;</gatha>
    <gatha type="last">‘‘Bhavavho babhūvivho’’ti, tumhesaddavisesiyaṃ.</gatha>
    <gatha type="1">Parokkhamhi vā hiyyatta-najjatanīvibhattisu;</gatha>
    <gatha type="last">Uttayaṃ ‘‘te babhūvū’’ti, rūpaṃ jaññā parokkhato;</gatha>
    <gatha type="last">Hiyyattanajjatanito, jaññā ‘‘te abhavū’’iti.</gatha>
    <gatha type="1">Parokkhamhi vā hiyyatta-najjatanīvibhattisu;</gatha>
    <gatha type="last">Sadditaṃ tathasaṃyoga- pañcakaṃ iti niddise.</gatha>
    <gatha type="1">Babhūvitthadvayaṃ tattha, rūpaṃ jaññā parokkhajaṃ;</gatha>
    <gatha type="last">Bavhattekattato vuttaṃ, majjhimapaṭhamavhayaṃ.</gatha>
    <gatha type="1">Abhavatthadvayaṃ ñeyyaṃ, hiyyattanīvibhattijaṃ;</gatha>
    <gatha type="2">Bavhattekattato vuttaṃ, majjhimo paṭhamo ca so;</gatha>
    <gatha type="last">‘‘Abhavitthā’’tidaṃ rūpaṃ, ajjatanīvibhattijaṃ.</gatha>
    <gatha type="1">Tañca kho bahukattamhi, tumhesaddena yojaye;</gatha>
    <gatha type="last">Parokkhāvhayahiyyatta-najjatanīsu kittitaṃ.</gatha>
    <gatha type="1">Aṃtayaṃ tattha ādiyaṃ, ‘‘babhūvaṃ’’rūpamīritaṃ;</gatha>
    <gatha type="last">Duvinnaṃ abhavaṃrūpaṃ, ahaṃsaddena yojaye.</gatha>
    <gatha type="1">Parokkhakāhiyyattanī-vasena mhadukaṃ ‘‘mayaṃ;</gatha>
    <gatha type="last">Babhūvimha abhavimha’’, iti rūpadvayaṃ kamā.</gatha>
    <gatha type="1">Parokkhāvhayahiyyatta-najjatanīvibhattisu;</gatha>
    <gatha type="2">Iṃtayaṃ tu tahiṃ rūpaṃ, ‘‘babhūvi’’nti parokkhajaṃ;</gatha>
    <gatha type="last">‘‘Abhavi’’ntītarāsaṃ tu, ahaṃsaddayutākhilaṃ.</gatha>
    <gatha type="1">Hiyyattanajjatanīsu , ādvayaṃ matamettha hi;</gatha>
    <gatha type="last">‘‘Abhavā’’ iti ekatte, rūpaṃ paṭhamaporisaṃ.</gatha>
    <gatha type="1">Hiyyattanajjatanīsu, odvayaṃ vuttamettha tu;</gatha>
    <gatha type="last">‘‘Abhavo’’iti ekatte, rūpaṃ majjhimaporisaṃ.</gatha>
    <gatha type="1">Bhavissantiyakālāti-pattīsu dvīsu bhāsitaṃ;</gatha>
    <gatha type="last">Bavhatte bahuekatte, sasaṃyogaṃ ssathattayaṃ.</gatha>
    <gatha type="1">‘‘Tumhe bhavissathi’’ccetaṃ, bhavissantiyato mataṃ;</gatha>
    <gatha type="2">‘‘Abhavissatha tumhe’’ti, ‘‘abhavissatha so’’ti ca;</gatha>
    <gatha type="last">Kālātipattito vuttaṃ, etañhi vacanadvayaṃ.</gatha>
    <gatha type="1">Bhavissantiyakālāti-pattīsu samudīritaṃ;</gatha>
    <gatha type="last">Majjhimapurisaṭṭhāne, sasaṃyogaṃ ssaseyugaṃ.</gatha>
    <gatha type="1">‘‘Bhavissase tva’’miccetaṃ, ‘‘tvaṃ abhavissase’’ti ca;</gatha>
    <gatha type="last">Imāni tu payogāni, tattha viññū pakāsaye.</gatha>
    <gatha type="1">Ssavhedvayaṃ sena yutaṃ, ssaṃdvayañca catukkakaṃ;</gatha>
    <gatha type="last">Idampi kathitaṃ dvīsu, yathārutavibhattisu.</gatha>
    <gatha type="1">‘‘Bhavissavhe’’ti bavhatte, bhavissantikamajjhimo;</gatha>
    <gatha type="last">Bavhatte ‘‘abhavissavhe’’, kālātipattimajjhimo.</gatha>
    <gatha type="1">‘‘Bhavissaṃ’’ iti ekatte, bhavissantikamuttamo;</gatha>
    <gatha type="last">‘‘Abhavissa’’nti ekatte, kālātipattikuttamo.</gatha>
    <gatha type="1">Iti vuttāni vuttehi, vacanehi samānataṃ;</gatha>
    <gatha type="last">Yante’kaccehi taṃ sabbaṃ, ekatālīsadhā ṭhitaṃ.</gatha>
    <gatha type="1">Sesāni pañcapaññāsa, asamānāni sabbathā;</gatha>
    <gatha type="last">Etaṃ nayaṃ gahetvāna, vade sabbattha sambhavāti.</gatha>
    <paragraph>Ayamettha samānāsamānavasena vacanasaṅgaho.</paragraph>
    <paragraph>Āgamalakkhaṇavasena  vibhattivacanasaṅgahe evaṃ upalakkhetabbaṃ –</paragraph>
    <gatha type="1">Bhavissantīparokkhajja-tanīkālātipattisu;</gatha>
    <gatha type="last">Niccaṃ kvaci kvacā’niccaṃ, ikārāgamanaṃ bhave.</gatha>
    <gatha type="1">Ikārāgamanaṃ tañhi, parokkhāyaṃ vibhattiyaṃ;</gatha>
    <gatha type="2">Bavhatte majjhimaṭṭhāne, bavhatte cuttame siyā;</gatha>
    <gatha type="last">Parassapadaṃ sandhāya, idaṃ vacanamīritaṃ.</gatha>
    <gatha type="1">Uttamekavaco cāpi, netassa attanopade;</gatha>
    <gatha type="last">Hotīti avagantabbaṃ, bhavissantimhi sabbaso.</gatha>
    <gatha type="1">Hiyyattanajjatanika-kālātipattīsu pana;</gatha>
    <gatha type="last">Akārāgamanaṃ hoti, sabbaso iti lakkhaye.</gatha>
    <gatha type="1">Ajjatanimhi bavhatte, majjhime uttame tathā;</gatha>
    <gatha type="last">Bavhattamhi akārena, ikārāgamanaṃ bhave.</gatha>
    <gatha type="1">Ikārāgamanaṃ niccaṃ, kālātipattiyaṃ bhave;</gatha>
    <gatha type="last">Akārāgamanaṃ tattha, anekantikamīritaṃ.</gatha>
    <gatha type="1">Akārāgamanaṃyeva, hiyyattanyaṃ pakāsati;</gatha>
    <gatha type="last">Parokkhāyaṃ bhavissantya-ñcikāroyeva dissati.</gatha>
    <gatha type="1">Akārāgamanañceva, ikārāgamanampi ca;</gatha>
    <gatha type="last">Ajjatanikakālāti-pattīsu pana dissati.</gatha>
    <gatha type="1">Tīsu sesavibhattīsu, nā’kārattayamīritaṃ;</gatha>
    <gatha type="last">Vattamānāya pañcamyaṃ, sattamiyanti sabbaso.</gatha>
    <gatha type="1">Ikāreneva sahitā, dve bhavanti vibhattiyo;</gatha>
    <gatha type="last">Satta dvādasa hontettha, vacanānīti lakkhaye.</gatha>
    <gatha type="1">Akāreneva sahitā, ekāyeva vibhatti tu;</gatha>
    <gatha type="last">Dvādasa vacanānettha, bhavantīti ca lakkhaye.</gatha>
    <gatha type="1">Akārikārasahitā , duveyeva vibhattiyo;</gatha>
    <gatha type="last">Cattāri dvādasañceva, vacanāni bhavantidha.</gatha>
    <gatha type="1">Ākārattayamuttā tu, tissoyeva vibhattiyo;</gatha>
    <gatha type="last">Vacanānettha chattiṃsa, hontīti paridīpaye.</gatha>
    <gatha type="1">Parokkhāajjatanīsu, pañcaṭṭha ca yathākkamaṃ;</gatha>
    <gatha type="last">Ikārato vimuttāni, vacanāni bhavantiti.</gatha>
    <gatha type="1">Evamettha vibhattīnaṃ, channavutividhāna ca;</gatha>
    <gatha type="last">Saṅgaho vacanānanti, viññātabbo vibhāvināti.</gatha>
    <paragraph>Ayamettha āgamalakkhaṇavasena vibhattivacanasaṅgaho.</paragraph>
    <paragraph>Kālavasena pana vibhattivacanasaṅgahe duvidho saṅgaho kālattayavasena saṅgaho, kālachakkavasena saṅgaho cāti. Tattha vattamānāpañcamīsattamīvibhattiyo paccuppannakālikā, vattamānāpañcamīsattamīvibhatyantāni padāni paccuppannavacanāni. Parokkhāhiyyattanajjatanīvibhattiyo atītakālikā, parokkhāhiyyattanajjatanīvibhatyantāni padāni atītavacanāni. Bhavissantīvibhatti anāgatakālikā, bhavissantīvibhatyantāni padāni anāgatavacanāni. Kālātipattivibhatti pana katthaci atītakālikā katthaci anāgatakālikā, tasmā tadantāni padāni atītavacanānipi anāgatavacanānipi honti. Ayaṃ kālattayavasena vibhattivacanasaṅgaho.</paragraph>
    <paragraph>Ayaṃ pana kālachakkavasena vibhattivacanasaṅgaho – parokkhāhiyyattanajjatanīvibhattiyo atītakālikā, parokkhāhiyyattanajjatanīvibhatyantāni padāni atītavacanāni. Bhavissantīvibhatti anāgatakālikā, bhavissantīvibhatyantāni padāni anāgatavacanāni. Vattamānāvibhatti paccuppannakālikā, vattamānāvibhatyantāni padāni paccuppannavacanāni. Pañcamīvibhatti āṇattikālikā , pañcamīvibhatyantāni padāni āṇattivacanāni. Sattamīvibhatti parikappakālikā, sattamīvibhatyantāni padāni parikappavacanāni. Ettha pana ‘‘āṇattivacanānī’’ti ca ‘‘parikappavacanānī’’ti ca idaṃ tathāsīsamattaṃ āsiṭṭhānumatyādīsu pañcamyādīnaṃ dissanato. Kālātipattivibhatti kālātipattikālikā, kālātipattivibhatyantāni padāni kālātipattivacanāni. Evaṃ kālachakkavasena vibhattivacanasaṅgaho veditabbo.</paragraph>
    <paragraph>Kālasaṅgahe tividho kālasaṅgaho kālattayasaṅgaho kālacatukkasaṅgaho kālachakkasaṅgaho cāti.</paragraph>
    <gatha type="1">Paccuppanne vattamānā, pañcamī sattamī cimā;</gatha>
    <gatha type="last">Hontātīte parokkhādī, saha kālātipattiyā.</gatha>
    <gatha type="1">Anāgate bhavissantī, kālātipattikāpi vā;</gatha>
    <gatha type="last">Evaṃ kālattayaṃ ñeyyaṃ, ākhyātaṃ tappakāsakaṃ.</gatha>
    <gatha type="1">Nanu kaccāyane ganthe, kālo vutto catubbidho;</gatha>
    <gatha type="last">Paccuppannenuttakāle, atītenāgate iti.</gatha>
    <gatha type="1">Saccaṃ vutto nuttakālo, paccuppannoti icchito;</gatha>
    <gatha type="last">Samīpe vuttakāloti, atthasambhavato pana.</gatha>
    <gatha type="1">Tathā hi ‘‘yaṃ tikāla’’nti, vuttamācariyehipi;</gatha>
    <gatha type="last">Na kālato vinimuttaṃ, ākhyātaṃ kiñci dissati.</gatha>
    <gatha type="1">Nanu cāvuttakāleti, attho tatra tu yujjati;</gatha>
    <gatha type="last">Tathā hi chabbidho kālo, niruttimhi pakāsito.</gatha>
    <gatha type="1">Atītānāgato paccu-ppanno āṇattimeva ca;</gatha>
    <gatha type="last">Parikappo ca kālassa, atipattīti chabbidho.</gatha>
    <gatha type="1">Duve vibhattiyo tattha, āṇattiparikappikā;</gatha>
    <gatha type="last">Kālamanāmasitvāpi, niruttaññūhi bhāsitā.</gatha>
    <gatha type="1">‘‘Gacchatu  gaccheyyi’’ccādi-vacane kathite na hi;</gatha>
    <gatha type="last">Kriyā nipphajjati niṭṭhaṃ, nāgatā nātipannikā.</gatha>
    <gatha type="1">Kālātipattikā saddā, atītenāgatepi ca;</gatha>
    <gatha type="last">Bhavantīti yathāvuttā, niruttimhi vidūhi ve.</gatha>
    <gatha type="1">Pañcamīsattamīvhitā, āṇattiparikappikā;</gatha>
    <gatha type="last">Paccuppanne bhavantīti, na tathā tattha bhāsitā.</gatha>
    <gatha type="1">Tasmā kaccāyane ganthe, ‘‘nuttakāle’’ti yaṃ padaṃ;</gatha>
    <gatha type="last">Attho ‘‘avuttakāle’’ti, tassa ñāyatimevidaṃ.</gatha>
    <gatha type="1">Saccamevaṃ tu santepi, āṇattiparikappikā;</gatha>
    <gatha type="last">Paccuppannepi daṭṭhabbā, paṇḍitena nayaññunā.</gatha>
    <gatha type="1">Kasmāti ce āṇāpanaṃ, parikappo ca saccato;</gatha>
    <gatha type="last">Paccuppanne yato atthā, nipphannā dissare ime.</gatha>
    <gatha type="1">‘‘Anuttakāle’’ti padaṃ, etassatthassa jotakaṃ;</gatha>
    <gatha type="last">‘‘Samīpe vuttakāle’’ti, atthadīpanatotha vā.</gatha>
    <gatha type="1">Atthānaṃ gamanādīnaṃ, nipphatti na tu dissati;</gatha>
    <gatha type="2">‘‘Gacchatu gaccheyyi’’ccādi, vuttakāle yato tato;</gatha>
    <gatha type="last">Avuttakāle niddiṭṭhā, taddīpakavibhattiyo.</gatha>
    <gatha type="1">Kālo vā vuttakāloti, iccevaṃ gahito idha;</gatha>
    <gatha type="2">Dakkhiṇāsuddhipāṭhamhi, katāva tatiyā ayaṃ;</gatha>
    <gatha type="last">Kāladīpanatā tāsaṃ, iti yujjati nāññathā.</gatha>
    <gatha type="1">Atthadvayaṃ pakāsetuṃ, ganthe kaccāyanavhaye;</gatha>
    <gatha type="last">Thero kaccāyano ‘‘nutta-kāle’’ti padamabravi.</gatha>
    <gatha type="1">Evaṃ tidhā catudhāpi, vutto kālāna saṅgaho;</gatha>
    <gatha type="last">Chadhā idāni kālānaṃ, saṅgaho nāma niyyate.</gatha>
    <gatha type="1">Vibhattiyo  parokkhā ca, hiyyattanīvibhattiyo;</gatha>
    <gatha type="last">Atha ajjatanī cāti, tisso’tīte pakāsitā.</gatha>
    <gatha type="1">Anāgate bhavissantī, bhavatīti pakittitā;</gatha>
    <gatha type="last">Paccuppanne vattamānā, tikāle pañcadhā katā.</gatha>
    <gatha type="1">Pañcamīsattamīvhitā, āṇattiparikappikā;</gatha>
    <gatha type="last">Saṅgayhamānā tā yanti, paccuppannamhi saṅgahaṃ.</gatha>
    <gatha type="1">Yasmā pañcamibhūtāya, vattamānāya ṭhānato;</gatha>
    <gatha type="last">Samānā pañcamī hoti, tasmā sā pañcamī matā.</gatha>
    <gatha type="1">Sattamī pana kiñcāpi, samānā tāhi sattamā;</gatha>
    <gatha type="last">Hoti yasmā tato vuttā, sattamītveva no mati.</gatha>
    <gatha type="1">Kālātipattiyādīhi, yajjevaṃ vattamānikā;</gatha>
    <gatha type="last">Chaṭṭhī bhaveyya kālāti-pattikātītavācikā.</gatha>
    <gatha type="1">Pañcamī tāya chaṭṭhassa, tulyattā ṭhānato nanu;</gatha>
    <gatha type="last">Tāhi sattavibhattīhi, sattamī aṭṭhamī siyā.</gatha>
    <gatha type="1">Iti ce koci bhāseyya, ‘‘tannā’’ti paṭisedhaye;</gatha>
    <gatha type="last">Atītenāgate cāpi, kālātipattisambhavā.</gatha>
    <gatha type="1">Tathā hi bhāsitā cūḷa-niruttimhi visuṃ ayaṃ;</gatha>
    <gatha type="last">Kālātipatyatītamhā-nāgate cāti dīpaye.</gatha>
    <gatha type="1">Kriyātipannetīteti, kasmā kaccāyane rutaṃ;</gatha>
    <gatha type="last">Athāpi ce vadeyyatra, ‘‘pāyenā’’ti pakāsaye.</gatha>
    <gatha type="1">Yebhuyyena hi lokasmiṃ, atītamhi pavattati;</gatha>
    <gatha type="last">Kālātipattisaṃyutto, vohāro iti lakkhaye.</gatha>
    <paragraph>Atridaṃ kālātipattiyā atītavacanaṃ – ‘‘sacāyaṃ bhikkhave rājā pitaraṃ dhammikaṃ dhammarājānaṃ jīvitā na voropessatha, imasmiṃyevassa āsane virajaṃ vītamalaṃ dhammacakkhu  uppajjissathā’’ti. ‘‘Passānanda imaṃ mahādhanaseṭṭhiputtaṃ imasmiṃyeva nagare dveasītikoṭidhanaṃ khepetvā bhariyaṃ ādāya bhikkhāya carantaṃ. Sace hi ayaṃ paṭhamavaye bhoge akhepetvā kammante payojayissā, imasmiṃyeva nagare aggaseṭṭhi abhavissā. Sace pana nikkhamitvā pabbajissā, arahattaṃ pāpuṇissā, bhariyāpissa anāgāmiphale patiṭṭhahissā. Sace majjhimavaye bhoge akhepetvā kammante payojayissā, dutiyaseṭṭhi abhavissā. Nikkhamitvā pabbajanto anāgāmī abhavissā, bhariyāpissa sakadāgāmiphale patiṭṭhahissā. Sace pacchimavaye bhoge akhepetvā kammante payojayissā, tatiyaseṭṭhi abhavissā. Nikkhamitvā pabbajanto sakadāgāmī abhavissā, bhariyāpissa sotāpattiphale patiṭṭhahissā’’ iti vā, ‘‘sace satthā agāraṃ ajjhāvasissā, cakkavattirājā abhavissā. Rāhulasāmaṇero pariṇāyakaratanaṃ, therī itthiratanaṃ, sakalacakkavāḷarajjaṃ etesaññeva abhavissā’’ iti vā evaṃ kālātipattiyā atītavacanaṃ bhavati.</paragraph>
    <paragraph>Kathaṃ kālātipattiyā anāgatavacanaṃ bhavati? ‘‘Cirampi bhakkho abhavissā, sace na vivadāmase. Asīsakaṃ anaṅguṭṭhaṃ, siṅgālo harati rohitaṃ’’itivā, ‘‘sace ānanda nālabhissā mātugāmo tathāgatappavedite dhammavinaye agārasmā anagāriyaṃ pabbajjaṃ, ciraṭṭhitikaṃ ānanda brahmacariyaṃ abhavissā’’ti iti vā, ‘‘ayaṃ aṅgulimālassa mātā ‘aṅgulimālaṃ ānessāmī’ti gacchati, sace samāgamissati, aṅgulimālo ‘aṅgulisahassaṃ pūressāmī’ti mātaraṃ māressati. Sacāhaṃ na gamissāmi, mahājāniko abhavissā’’ iti vā evaṃ kālātipattiyā anāgatavacanaṃ bhavati . Kaccāyane pana yebhuyyena atītappavattiṃ sandhāya kālātipattivibhattiyā atītakālikatā vuttāti daṭṭhabbaṃ.</paragraph>
    <gatha type="1">Kaccāyanepi vā esā, kālātipattikā pana;</gatha>
    <gatha type="last">Anāgatepi hotīti, ayamatthopi dissati.</gatha>
    <gatha type="1">Appaccakkhe parokkhāya-tīte iti hi lakkhaṇe;</gatha>
    <gatha type="last">Santepyatītaggahaṇe, anapekkhiya taṃ idaṃ.</gatha>
    <gatha type="1">Anāgate bhavissantī, iti suttassanantaraṃ;</gatha>
    <gatha type="2">Kālātipattivacanā, anāgatānukaḍḍhanaṃ;</gatha>
    <gatha type="last">Tasmā aniyataṃ kālaṃ, kālātipattikaṃ vinā.</gatha>
    <gatha type="1">Atītānāgatapaccu-ppannikāhi vibhattihi;</gatha>
    <gatha type="last">Sattamī sattamīyeva, bhavate na tu aṭṭhamī.</gatha>
    <gatha type="1">Pañcamīsattamīnaṃ tu, paccuppannavibhattiyaṃ;</gatha>
    <gatha type="last">Saṅgaṇhanatthametāsaṃ, majjhe chaṭṭhī na vuccati.</gatha>
    <gatha type="1">Tathā pañca upādāya, bhavitabbañca chaṭṭhiyā;</gatha>
    <gatha type="last">Pañcamiyā tu sā esā, ‘‘chaṭṭhī’’ti na samīritā.</gatha>
    <gatha type="1">Chaṭṭhībhāvamhi santepi, ‘‘pañcamī’’ti vaco pana;</gatha>
    <gatha type="last">Pañcamiyā vibhattiyā, paccuppannavibhattiyaṃ.</gatha>
    <gatha type="1">Saṅgaṇhanatthaṃ vuttanti, viññātabbā vibhāvinā;</gatha>
    <gatha type="last">Pañcamiṃ tu upādāya, sattamiyā vibhattiyā.</gatha>
    <gatha type="1">Chaṭṭhiyā ca bhavitabbaṃ, na sā ‘‘chaṭṭhī’’ti īritā;</gatha>
    <gatha type="last">Chaṭṭhiṃ pana upādāya, ‘‘sattamī’’tveva īritā.</gatha>
    <gatha type="1">Majjhe chaṭṭhiṃ adassetvā, evaṃ tu kathanampi ca;</gatha>
    <gatha type="2">Sattamiyā vibhattiyā, paccuppannavibhattiyaṃ;</gatha>
    <gatha type="last">Saṅgaṇhanatthaṃ vuttanti, adhippāyaṃ vibhāvaye.</gatha>
    <gatha type="1">Sabhāvo hesa vatthūnaṃ, gambhīratthesu attano;</gatha>
    <gatha type="last">Yena kenacākārena, adhippāyassa ñāpanaṃ.</gatha>
    <gatha type="1">Yajjevaṃ  paṭhamaṃtīte-nāgate ca vibhattiyo;</gatha>
    <gatha type="last">Vatvā tato paccuppanne, kathetabbā vibhattiyo.</gatha>
    <gatha type="1">Kaccāyanavhaye ganthe, kasmā evaṃ na bhāsitā;</gatha>
    <gatha type="last">Paccuppannavibhatyova, kasmā ādimhi bhāsitā?</gatha>
    <gatha type="1">Yasmā vadanti vohāra-pathe etāva pāyato;</gatha>
    <gatha type="last">Tasmā bahuppayogattaṃ, hotetāsaṃ vibhattinaṃ.</gatha>
    <gatha type="1">Ādobahuppayogova, kathetabboti ñāyato;</gatha>
    <gatha type="last">Paccuppannamhi sambhūtā, vibhatyovādito matā.</gatha>
    <gatha type="1">Atītānāgataṃ vatvā, paccuppanne tato paraṃ;</gatha>
    <gatha type="last">Yasmā vuttamhi lokasmiṃ, hoti vācāsiliṭṭhatā.</gatha>
    <gatha type="1">Tasmā siliṭṭhakathane, atītādimapekkhiya;</gatha>
    <gatha type="2">Pañcamī sattamī cetā, vattamānāyanantaraṃ;</gatha>
    <gatha type="last">Saṅgaṇhanatthamakkhātā, paccuppannavibhattisu.</gatha>
    <paragraph>Ettha hi yathā ‘‘mātāpitaro’’ti vutte siliṭṭhakathanaṃ hoti, tasmiṃyeva vacane vipariyayaṃ katvā samāsavasena ‘‘pitāmātaro’’ti vutte siliṭṭhakathanaṃ na hoti, tasmā tādisī saddaracanā apūjanīyā, ‘‘pitā mātā ca me dajju’’nti pāṭho pana byāsavasena yathicchitappayogattā pūjanīyo, evameva ‘‘atītānāgatapaccuppanna’’nti vutte siliṭṭhakathanaṃ hoti, ‘‘atītapaccuppannānāgata’’nti evamādinā vutte siliṭṭhakathanaṃ na hoti, tasmā tādisī saddaracanā apūjanīyā siyā. ‘‘Atītārammaṇā paccu-ppannānāgatagocarā’’ti vacanaṃ pana gāthābandhasukhatthaṃ yathicchitappayogattā pūjanīyameva. Ayamettha pāḷi veditabbā –</paragraph>
    <paragraph>‘‘Yaṃkiñci rūpaṃ atītānāgatapaccuppanna’’nti ca,</paragraph>
    <gatha type="1">‘‘Ekāyanaṃ  jātikhayantadassī,</gatha>
    <gatha type="2">Maggaṃ pajānāti hitānukampī;</gatha>
    <gatha type="3">Etena maggena ataṃsu pubbe,</gatha>
    <gatha type="last">Tarissanti ye ca taranti ogha’’nti ca,</gatha>
    <gatha type="1">‘‘Ye cabbhatītā sambuddhā, ye ca buddhā anāgatā;</gatha>
    <gatha type="last">Ye cetarahi sambuddhā, bahūnaṃ sokanāsakā.</gatha>
    <gatha type="1">Sabbe saddhammagaruno, vihaṃsu viharanti ca;</gatha>
    <gatha type="last">Athopi viharissanti, esā buddhāna dhammatā’’ti ca</gatha>
    <paragraph type="unindented">Evamanekesu saddappayogesu. Idha yathicchitappayogavasena atītānāgatapaccuppannakālikāsu aṭṭhasu vibhattīsu tisso paccuppannakālikā vibhattiyo ādimhi kathitā, tañca kathanaṃ tāsaññeva vohārapathe yebhuyyena pavattito bahuppayogatāñāpanatthaṃ. Tāsu pana dvinnaṃ vibhattīnaṃ ‘‘pañcamīsattamī’’tisaññā siliṭṭhakathanicchāyaṃ kamena vattabbā, atītānāgatakālikā vibhattiyo apekkhitvā katā. Iccevaṃ</paragraph>
    <gatha type="1">Yathicchitappayogena, paccuppannavibhattiyo;</gatha>
    <gatha type="last">Tidhā katvāna ādimhi, kaccānena udīritā.</gatha>
    <gatha type="1">Ādimhi kathanaṃ tañca, tāsaṃ pāyena vuttito;</gatha>
    <gatha type="last">Bahuppayogabhāvassa, ñāpanatthanti niddise.</gatha>
    <gatha type="1">Atītādimapekkhitvā, siliṭṭhakathane dhuvaṃ;</gatha>
    <gatha type="2">‘‘Pañcamī sattami’’cceva, dvinnaṃ nāmaṃ katanti ca;</gatha>
    <gatha type="last">Kālātipattiṃ vajjetvā, idaṃ vacanamīritaṃ.</gatha>
    <gatha type="1">Yadi evaṃ ayaṃ doso, āpajjati na saṃsayo;</gatha>
    <gatha type="last">Iti ce koci bhāseyya, atthe akusalonaro.</gatha>
    <gatha type="1">Tekālikākhyātapade , kālātipattiyā pana;</gatha>
    <gatha type="last">Asaṅgahova hotīti, ‘‘tannā’’ti paṭisedhaye.</gatha>
    <gatha type="1">Tekālikākhyātapade, na no kālātipattiyā;</gatha>
    <gatha type="last">Iṭṭho asaṅgaho tattha, saṅgahoyeva icchito.</gatha>
    <gatha type="1">Pañcamīsattamīsaññā, kālātipattikaṃ pana;</gatha>
    <gatha type="last">Vibhattimanapekkhitvā, katā icceva no mati.</gatha>
    <gatha type="1">Nānānayaṃ gahetvāna,</gatha>
    <gatha type="2">Paccetabbaṃ tu sārato;</gatha>
    <gatha type="3">Yāya eso ruto attho,</gatha>
    <gatha type="last">Tasmā esā na dubbalā.</gatha>
    <gatha type="1">Attho labbhati pāsaṃso,</gatha>
    <gatha type="2">Yattha yattha yathā yathā;</gatha>
    <gatha type="3">Tathā tathā gahetabbo,</gatha>
    <gatha type="last">Tattha tattha vibhāvinā.</gatha>
    <paragraph>Vuttañhetaṃ abhidhammaṭīkāyaṃ ‘‘yattha yattha yathā yathā attho labbhati, tattha tattha tathā tathā gahetabbo’’ti.</paragraph>
    <gatha type="1">Pañcamīsattamīsaññā, rūḷhīsaññāti kecana;</gatha>
    <gatha type="last">Na panevaṃ gahetabbaṃ, ajānitvā vadanti te.</gatha>
    <gatha type="1">Nesā purisasaññādi, jhala saññādayo viya;</gatha>
    <gatha type="last">Rūḷhiyā bhāsitā saññā, bhūtenatthena bhāsitā.</gatha>
    <gatha type="1">Upanidhāya paññatti, esā saññā yato tato;</gatha>
    <gatha type="last">Anvatthasaññā ṭhapitā, porāṇehīti lakkhaye.</gatha>
    <gatha type="1">Iccevaṃ kālachakkaṃ tu, saṅkhepena tidhā mataṃ;</gatha>
    <gatha type="last">Etamatthañhi sandhāya, ‘‘yaṃ tikāla’’nti bhāsitaṃ.</gatha>
    <centered>Ayamettha kālachakkasaṅgaho.</centered>
    <gatha type="1">Evaṃ  tidhā catudhā vā, chadhā vāpi sumedhaso;</gatha>
    <gatha type="last">Kālabhedaṃ vibhāveyya, kālaññūhi vibhāvitaṃ.</gatha>
    <gatha type="1">Atītānāgataṃ kālaṃ, visuṃ kālātipattikaṃ;</gatha>
    <gatha type="last">Gahetvā pañcadhā hoti, evañcāpi vibhāvaye.</gatha>
    <gatha type="1">Ettha nayova ‘‘ajjhatta-bahiddhā vā’’ti pāḷiyaṃ;</gatha>
    <gatha type="last">Atītānāgatakālī, vibhatti samudīritā.</gatha>
    <paragraph>Iccevaṃ sabbathāpi kālasaṅgaho samatto.</paragraph>
    <paragraph>Idāni viññūnaṃ atthaggahaṇe kosallajananatthaṃ pakaraṇantaravasenapi imasmiṃ pakaraṇe vattamānānantaraṃ vuttānaṃ āṇattiparikappakālikānaṃ ‘‘pañcamīsattamī’’tisaṅkhātānaṃ dvinnaṃ vibhattīnaṃ paṭipāṭiṭṭhapane pakaraṇasaṃsandanaṃ kathayāma – kātantappakaraṇasmiñhi sakkatabhāsānurūpena dasadhā ākhyātavibhattiyo ṭhapitā, kaccāyanappakaraṇe pana māgadhabhāsānurūpena aṭṭhadhā ṭhapitā, niruttiyañca pana māgadhabhāsānurūpeneva atītānāgatapaccuppannāṇattiparikappakālātipattivasena chadhā ṭhapitā. Tesu hi kātante vattamānā, sattamī, pañcamī, hiyyattanī, ajjatanī, parokkhā, svātanī, āsī, bhavissantī, kriyātipatti cāti dasadhā vibhattā. Kaccāyane pana vattamānā, pañcamī, sattamī, parokkhā, hiyyattanī, ajjatanī, bhavissantī, kālātipatti cāti aṭṭhadhā vibhattā. Iti etesu dvīsu kātantakaccāyanesu vibhattiyo visadisāya paṭipāṭiyā ṭhapitā. Kiñcāpettha visadisā paṭipāṭi, tathāpetā niruttiyaṃ vuttātītādikālavibhāgavasena ekato saṃsandanti samenti kiñci visesaṃ ṭhapetvā.</paragraph>
    <paragraph>Kathaṃ ? Kātante tāva hiyyattanī ajjatanī parokkhā cāti imā tisso ekantena atītakālikā, svātanī āsī bhavissanti cāti imā tisso ekantena anāgatakālikā, vattamānā ekāyeva paccuppannakālikā, sattamī pana pañcamī ca paccuppannānāgatakālavasena dvikālikā ‘‘ajja puññaṃ kareyya, svepi kareyya. Ajja gacchatu, sve vā gacchatū’’ti payogārahattā. Kriyātipatti aniyatakālikā ‘‘so ce hiyyo yānaṃ alabhissā, agacchissā. So ce ajja anatthaṅgate sūriye yānaṃ alabhissā, agacchissā. So ce sve yānaṃ alabhissā, agacchissā’’ti payogārahattā. Evaṃ asaṅkarato vavatthapetabbaṃ.</paragraph>
    <paragraph>Evaṃ vavatthapetvā ayamamhehi vuccamāno nayo sādhukaṃ sallakkhetabbo. Kathaṃ? Hiyyattanajjatanīparokkhāsvātanyāsībhavissantivasena ekantātītānāgatakālikā vibhattiyo cha, vattamānavasena ekantapaccuppannakālikā vibhatti ekāyeva, sā paṭipāṭiyā gaṇiyamānā sattamaṃ ṭhānaṃ bhajati. Evaṃ etasmiṃ vattamānāsaṅkhāte sattamaṭṭhāne pakkhipituṃ niruttinayena ‘‘parikappakālikā’’ti saṅkhaṃ gataṃ satthanayena ‘‘paccuppannānāgatakālikā’’tivattabbaṃ ekaṃ vibhattiṃ sattamībhūtāya vattamānāya samānaṭṭhānattā sattamīsaññaṃ katvā ṭhapesi. Tato punadeva svātanyāsībhavissantivasena ekantānāgatakālikā tisso vibhattiyo gaṇetvā taṃ paccuppannānāgatakālikaṃ ‘‘sattamī’’ti laddhasaññaṃ vibhattiṃ anāgatakālikabhāvena tāhi tīhi saddhiṃ samānaṭṭhānattā catutthaṃ katvā niruttinayena ‘‘āṇattikālikā’’ti saṅkhaṃ gataṃ satthanayena ‘‘paccuppannānāgatakālikā’’ti vattabbaṃ ekaṃ vibhattiṃ pañcannaṃ saṅkhyānaṃ pūraṇena pañcamīsaññaṃ katvā ṭhapesi.</paragraph>
    <paragraph>Kriyātipattiyā  pana aniyatakālikattā taṃ vajjetvā ayaṃ vinicchayo kato, so ca kho niruttinayaṃyeva nissāya. Ayaṃ tāva kātante vattamānānantaraṃ vuttānaṃ sattamīpañcamīnaṃ anvatthasaññaṃ icchantānaṃ amhākaṃ ruci, esā saddhammavidūhi garūhi appaṭikkositā anumatā sampaṭicchitā ‘‘evamevaṃ āvuso, evamevaṃ āvuso’’ti. Veyyākaraṇehipi appaṭikkositā anumatā sampaṭicchitā ‘‘evamevaṃ bhante, evamevaṃ bhante’’ti. Evaṃ sabbehipi tehi pubbācariyehi abbhanumoditā appaṭikkositā.</paragraph>
    <paragraph>Kaccāyanappakaraṇe pana buddhavacanānurūpena aṭṭhadhā vibhattīnaṃ vuttattā vattamānāvibhatti pañcamaṭṭhāne ṭhitā. Kathaṃ? Parokkhāhiyyattanajjatanībhavissantivasena ekantātītānāgatakālikā catasso vibhattiyo, vattamānavasena ekantapaccuppannakālikā vibhatti ekāyeva, sā paṭipāṭiyā gaṇiyamānā pañcamaṃ ṭhānaṃ bhajati. Evaṃ etasmiṃ vattamānāsaṅkhāte pañcamaṭṭhāne pakkhipituṃ niruttinayena ‘‘āṇattikālikā’’ti saṅkhaṃ gataṃ ‘‘anuttakālikā’’ti vuttaṃ vibhattiṃ pañcamībhūtāya vattamānāya samānaṭṭhānattā pañcamīsaññaṃ katvā ṭhapesi. Tato paraṃ taṃ pañcamaṃ chaṭṭhiṭṭhāne ṭhapetvā parokkhā hiyyattanī ajjatanī bhavissantī vattamānā pañcamīti evaṃ gaṇanāvasena cha vibhattiyo upādāya niruttinayena ‘‘parikappakālikā’’ti saṅkhaṃ gataṃ ‘‘anuttakālikā’’ti vuttaṃ vibhattiṃ sattannaṃ saṅkhyānaṃ pūraṇena sattamīsaññaṃ katvā ṭhapesi.</paragraph>
    <paragraph>Kālātipattiyā pana atītānāgatakālikattā taṃ vajjetvā ayaṃ vinicchayo kato, so ca kho niruttinayaṃyeva nissāya. Ayaṃ kaccāyane vattamānānantaraṃ vuttānaṃ pañcamīsattamīnaṃ anvatthasaññaṃ icchantānaṃ amhākaṃ ruci, esā ca saddhammavidūhi garūhi appaṭikkositā anumatā sampaṭicchitā  ‘‘evamevaṃ āvuso, evamevaṃ āvuso’’ti. Veyyākaraṇehipi appaṭikkositā anumatā sampaṭicchitā ‘‘evamevaṃ bhante, evamevaṃ bhante’’ti. Evaṃ sabbehipi tehi pubbācariyehi abbhanumoditā appaṭikkositā.</paragraph>
    <paragraph>Yasmā hi kātantakaccāyanāni aññamaññaṃ visadisavibhattikkamānipi antarena kiñci visesaṃ niruttiyaṃ vuttātītādikālavibhāgavasenekajjhaṃ saṃsandanti samenti, tasmā niruttinayaññeva sārato gahetvā pañcamīsattamīvibhattīnaṃ anvatthasaññāparikappane amhākaṃ ruci pubbācariyehi abbhanumoditā appaṭikkositā, tasmā eva yo koci imaṃ vādaṃ madditvā aññaṃ vādaṃ patiṭṭhāpetuṃ sakkhissatīti netaṃ ṭhānaṃ vijjati. Ayañhi nayo atīva sukhumo duddaso ca paramāṇuriva, dukkhogāḷho ca mahāgahanamiva, atigambhīro ca mahāsamuddo viya, tasmā imissaṃ saddanītiyaṃ saddhāsampannehi kulaputtehi sāsanopakāratthaṃ yogo suṭṭhu karaṇīyo. Tathā hi idha katayogehi nāmākhyātādīsu catūsu padesu uppannavādā paravādino jitāva honti.</paragraph>
    <gatha type="1">Muninā munināgena, duṭṭhā pabbajitā jitā;</gatha>
    <gatha type="last">Yathā yathā asaddhamma-pūraṇā pūraṇādayo.</gatha>
    <gatha type="1">Tathā tathāgatādāyā-nugāyaṃ saddanītiyaṃ;</gatha>
    <gatha type="last">Katayogehipi jitā, savanti paravādinoti.</gatha>
    <paragraph>Ayaṃ pañcamīsattamīnaṃ paṭipāṭiṭṭhapane pakaraṇasaṃsandanā.</paragraph>
    <paragraph>Atha vattamānādīnaṃ vacanatthaṃ kathayāma – tattha vattamānāti kenaṭṭhena vattamānā? Vattamānakālavacanaṭṭhena. Paccuppannabhāvena hi vattatīti vattamāno, paccuppannakriyāsaṅkhāto kālo. Tabbācakavasena vattamāno kālo etissā atthīti ayaṃ ti antiādivibhatti vattamānā. Tathā  hi ‘‘gacchati devadatto’’ti ettha devadattassa paccuppannaṃ gamanakriyaṃ vibhattibhūto tisaddoyeva vadati, tasmā tabbācakavasena vattamāno kālo etissā atthīti vattamānāti vuccati. Pañcamīti kenaṭṭhena pañcamī? Pañcamaṃ vattamānaṭṭhānaṃ gamanaṭṭhena, pañcannañca saṅkhyānaṃ pūraṇaṭṭhena. Tathā hi niyogā atītānāgatapaccuppannakālikānaṃ parokkhāhiyyattanajjatanībhavissantīvattamānāsaṅkhātānaṃ pañcannaṃ vibhattīnamantare pañcamībhūtāya vattamānāya sayampi paccuppannakālikabhāvena samānaṭṭhānattā pañcamaṃ vattamānaṭṭhānaṃ gacchatīti pañcamī. Yathā nadantī gacchatīti nadī. Tathā niyogā atītānāgatakālikā parokkhāhiyyattanajjatanībhavissantīsaṅkhātā catasso vibhattiyo upādāya sayampi vattamānāvibhatti viya pañcannaṃ saṅkhyānaṃ pūraṇīti pañcamī. Sattamīti kenaṭṭhena sattamī? Sattannaṃ saṅkhyānaṃ pūraṇaṭṭhena. Tathā hi atītānāgatapaccuppannakālikā parokkhāhiyyattanajjatanībhavissantīvattamānāpañcamīsaṅkhātā cha vibhattiyo upādāya sayampi paccuppannakālikā hutvā sattannaṃ saṅkhyānaṃ pūraṇīti sattamī.</paragraph>
    <paragraph>Parokkhāti kenaṭṭhena parokkhā? Parokkhe bhavāti atthena. Tathā hi cakkhādindriyasaṅkhātassa akkhassa paro tirobhāvo parokkhaṃ, tabbācakabhāvena parokkhe bhavāti parokkhā. Hiyyattanīti kenaṭṭhena hiyyattanī? Hiyyo pabhuti atīte kāle bhavā tabbācakabhāvenāti atthena. Ajjatanīti kenaṭṭhena ajjatanī? Ajja pabhuti atīte kāle bhavā tabbācakabhāvenāti atthena. Bhavissantīti kenaṭṭhena bhavissantī? ‘‘Evaṃ anāgate bhavissatī’’ti atthaṃ pakāsentī eti gacchatīti atthena. Kālātipattīti kenaṭṭhena kālātipatti? Kālassātipatanavacanaṭṭhena. Tathā hi kālassa atipatanaṃ accayo atikkamitvā pavatti kālātipatti, labhitabbassa atthassa nipphattirahitaṃ kriyātikkamanaṃ . Kāloti cettha kriyā adhippetā. Karaṇaṃ kāro, kāro eva kālo rakārassa lakāraṃ katvā uccāraṇavasena. Ayaṃ pana vibhatti tabbācakattā kālātipattīti. Ayaṃ pana vattamānādīnaṃ vacanatthavibhāvanā.</paragraph>
    <gatha type="1">Vippakiṇṇavividhanaye, saṃkiṇṇalakkhaṇadharavarasāsane;</gatha>
    <gatha type="last">Sumatimativaḍḍhanatthaṃ, kathito pakiṇṇakavinicchayo.</gatha>
    <centered>Iti navaṅge sāṭṭhakathe piṭakattaye byappathagatīsu viññūnaṃ</centered>
    <centered>Kosallatthāya kate saddanītippakaraṇe</centered>
    <centered>Pakiṇṇakavinicchayo nāma</centered>
    <centered>Tatiyo paricchedo.</centered>
  </text>
</tree>
