<?xml version='1.0' encoding='UTF-8'?>
<tree text="1. Pa&#x1E6D;hamo sa&#xF1;&#xF1;&#x101;dika&#x1E47;&#x1E0D;o" target="text">
  <text>
    <gatha type="1">Siddhamiddhaguṇaṃ sādhu, namassitvā tathāgataṃ;</gatha>
    <gatha type="last">Sadhammasaṅghaṃ bhāsissaṃ, māgadhaṃ saddalakkhaṇaṃ.</gatha>
    <paragraph nr="1"> Aādayo  titālīsa vaṇṇā.</paragraph>
    <paragraph>Akārādayo niggahītantā tecattālīsa-kkharā vaṇṇā nāma honti. A ā i ī u ū e e o o, ka kha ga gha ṅa ca cha ja jha ñña, ṭa ṭha ḍa ḍha ṇa, ta tha da dha na, pa pha ba bha ma, ya ra la va sa ha ḷa aṃ. Tena kvattho? ‘‘E o na mavaṇṇe’’ 1. 37. Titālīsābhi vacanaṃ katthaci vaṇṇalopaṃ ñāpeti. Tena ‘paṭisaṅkhā yoniso’tiādi siddhaṃ.</paragraph>
    <paragraph nr="2"> Dasādo sarā.</paragraph>
    <paragraph>Tatthādimhi dasa vaṇṇā sarā nāma honti. Tena kvattho? ‘‘Saro lopo sare’’ 1, 26 iccādi.</paragraph>
    <paragraph nr="3"> Dvedve savaṇṇā. Tesu dvedve sarā savaṇṇā nāma honti. Tena kvattho? ‘‘Vaṇṇaparena savaṇṇopi’’ 1, 24.</paragraph>
    <paragraph nr="4"> Pubbo rasso.</paragraph>
    <paragraph>Tesu  dvīsu yo yo pubbo, so so rassasañño hoti. Tesu e.o.saṃyogato pubbāva dissanti. Tena kvattho? ‘‘Rasso vā’’ 2,62 iccādi.</paragraph>
    <paragraph nr="5"> Paro dīgho.</paragraph>
    <paragraph>Te sveva dvīsuyo yo paro, so so dīghasañño hoti. Tena kvattho? ‘‘Yo lo panisu dīgho’’ 2,88 iccādi.</paragraph>
    <paragraph nr="6"> Kādayo byañjanā.</paragraph>
    <paragraph>Kakārādayo vaṇṇā niggahītapariyantā byañjanasaññāhonti. Tena kvattho? ‘‘Byañjane dīgharassā’’ 1,33 iccādi.</paragraph>
    <paragraph nr="7"> Pañca pañcakā vaggā.</paragraph>
    <paragraph>Kādayo pañca pañcakā vagga, nāma honti. Tena kvattho? ‘‘Vagge vagganto’’ 1,41 iccādi.</paragraph>
    <paragraph nr="8"> Bindu niggahītaṃ.</paragraph>
    <paragraph>Yvāyaṃ vaṇṇo bindumatto, so niggahītasañño hoti. Tena kvattho? ‘‘Niggahītaṃ’’ 1,38 icādi. Garusaññākaraṇaṃ anvatthasaññatthaṃ.</paragraph>
    <paragraph nr="9"> Iyuvaṇṇā  jhalā nāmassante.</paragraph>
    <paragraph>Nāmaṃ pāṭipadikaṃ, tassaante vattamānā ivaṇṇuvaṇṇā jhalasaññā honti yathākkamaṃ. Tena kvattho? ‘‘Jhalā vā’’ 2,111 iccādi.</paragraph>
    <paragraph nr="10"> Pitthiyaṃ.</paragraph>
    <paragraph>Itthiyaṃ vattamānassa nāmassa-nte vattamānā ivaṇṇuvaṇṇā pasaññā honti. Tena kvattho? Ye passivaṇṇassa’’ 2,116 iccādi.</paragraph>
    <paragraph nr="11"> Ghā.</paragraph>
    <paragraph>Itthiyaṃ vattamānassa nāmassa-nte vatthamāno ākāro ghasañño hoti. Tena kvattho? ‘‘Ghabrahmādite’’ 2,60 iccādi.</paragraph>
    <paragraph nr="12"> Go syālapane.</paragraph>
    <paragraph>Ālapane si gasañño hoti.</paragraph>
    <paragraph>Tena kvattho? ‘‘Gevā’’ 2,65 iccādi.</paragraph>
    <paragraph>(Saññā)</paragraph>
    <paragraph nr="13"> Vidhibbisesanantassa.</paragraph>
    <paragraph>Yaṃ visesanaṃ, tadantassa vidhi ñātabbo ‘‘ato yonaṃ ṭāṭe’’ 2,41 narānare.</paragraph>
    <paragraph nr="14"> Sattamiyaṃ pubbassa.</paragraph>
    <paragraph>Sattamīniddese  pubbasseva kāriyaṃ ñātabbaṃ ‘‘saro lopo sare’’ 1,26 veḷaggaṃ. ‘Tamaha’ntīdha kasmā na hoti?, Saretopasilesikādhāro tatthetāva vuccate ‘pubbasseva hoti na parassā’ti.</paragraph>
    <paragraph nr="15"> Pañcamiyaṃ parassa.</paragraph>
    <paragraph>Pañcamīniddese parassa kāriyaṃ ñātabbaṃ ‘‘atoyonaṃ ṭāṭe’’ 2,41 narānare. Idha na hotaṃ ‘jantuho anattā’. Idha kasmā na hoti? Osakhyo, anantare katatthatāya na byavahitassa kāriyaṃ.</paragraph>
    <paragraph nr="16"> Ādissa.</paragraph>
    <paragraph>Parassa ssissamānaṃ kāriyamādivaṇṇassa ñātabbaṃ ‘‘ra saṅkhyāto vā’’ 3,103 terasa.</paragraph>
    <paragraph nr="17"> Chaṭṭhiyantassa.</paragraph>
    <paragraph>Chaṭṭhīniddiṭṭhassa yaṃ kāriyaṃ, tadantassa vaṇṇassa viññeyyaṃ ‘‘rājassi nāmhi’’ 2,23 rājinā.</paragraph>
    <paragraph nr="18"> Ṅānubandho.</paragraph>
    <paragraph>Ṅakāro anubandho yassa, so antassa hoti ‘‘gossā vaṅa’’ 1,32 gavāssaṃ.</paragraph>
    <paragraph nr="19"> Ṭānubandhānekavaṇṇā sabbassa.</paragraph>
    <paragraph>Ṭakāro-nubandho  yassa, so-nekakkharo cādeso sabbassa hoti ‘‘imassānitthiyaṃ ṭe’’ 2,128 esu, ‘‘nāmha-nimi’’ 2,126 anena.</paragraph>
    <paragraph nr="20"> Ñakānubandhādyantā.</paragraph>
    <paragraph>Chaṭṭhīniddiṭṭhassa ñānubandhakānubandhā ādyantā honti ‘‘brūto tissīña’’ 6,36 bravīti, ‘‘bhūssa vuka’’ 6,17 babhūva.</paragraph>
    <paragraph nr="21"> Mānubandho sarānamantā paro.</paragraph>
    <paragraph>Makāro-nubandho yassa, so sarā namantā sarā paro hoti ‘‘mañca rudhādīnaṃ’’ 5-19 rundhati.</paragraph>
    <paragraph nr="22"> Vippaṭisedhe.</paragraph>
    <paragraph>Dvinnaṃ sāvakāsānamekatthappasaṅge paro hoti. Yathā dvinnaṃ tiṇṇaṃ vāpurisānaṃ sahappattiyaṃ paro, so ca (gacchati) tvaṃ ca (gacchasi, tumhe) gacchatha. So ca (gacchati,) tvaṃ ca (gacchasi,) ahaṃ ca (gacchāmi, mayaṃ) gacchāma.</paragraph>
    <paragraph nr="23"> Saṅketo-navayavo-nubandho.</paragraph>
    <paragraph>Yo navayavabhūtosaṅketo, so-nubandhoti ñātabbo, ‘‘lupitādīnamāsimhi’’ 2-57 kattā.</paragraph>
    <paragraph>Saṅketaggahaṇaṃ kiṃ? Pakatiyādisamudāyassānubandhatā mā hotūti, anavayavohi samudāyo… samudāyarūpattāyeva.</paragraph>
    <paragraph>Anavayavaggahaṇaṃ kiṃ? ‘‘Atena’’ 2-108 janena. Imināva lopassāvagatattā nānubandhalopāya vacanamāraddhaṃ.</paragraph>
    <paragraph nr="24"> Vaṇṇaparena savaṇṇopi.</paragraph>
    <paragraph>Vaṇṇasaddo  paro yasmā tena savaṇṇopi gayhati saṃca rūpaṃ ‘‘yuvaṇṇānameo luttā’’ 1-29 vākeritaṃ, samonā.</paragraph>
    <paragraph nr="25"> Ntu vantumantvāvantutavantusambandhī.</paragraph>
    <paragraph>Vantvādisambandhīyevantu gayhati, ‘‘ntantūnaṃ nto yomhi paṭhame’’ 2-215 guṇavanto.</paragraph>
    <paragraph>Vantvādisambandhīti kiṃ? Jantū tantū.</paragraph>
    <paragraph>(Paribhāsāyo.)</paragraph>
    <paragraph nr="26"> Saro lopo sare.</paragraph>
    <paragraph>Sare saro lopanīyo hoti. Tatri-me, saddhi-ndriyaṃ, nohe-taṃ, bhikkhuno-vādo, sametā-yasmā, abhibhā-yatanaṃ, puttāma-tthi, asante-ttha.</paragraph>
    <paragraph nr="27"> Paro kvaci.</paragraph>
    <paragraph>Saramhā paro saro kvaci lopanīyo hoti. So-pi, sāva, yato-dakaṃ, tato-va. Kvacītikiṃ? Saddhi-ndriyaṃ, ayamadhikāro āparicchedāvasānā, tena nātippasaṅgo.</paragraph>
    <paragraph nr="28"> Na dvevā.</paragraph>
    <paragraph>Pubbaparasarā dvepi vā kvaci na lupyante, latā iva, late-va, latā-va.</paragraph>
    <paragraph nr="29"> Yuvaṇṇānameo luttā.</paragraph>
    <paragraph>Luttā  sarā paresaṃ ivaṇṇuvaṇṇānaṃ eo honti vā yathākkamaṃ.</paragraph>
    <paragraph>Tasse-daṃ, vāte-ritaṃ, no-peti, vāmo-rū, ate-vaññehi, vo-dakaṃ. Kathaṃ ‘‘paccorasmi’’nti? Yogavibhāgā. Vātveva? Tassidaṃ.</paragraph>
    <paragraph>Lutteti kiṃ? Latā iva.</paragraph>
    <paragraph nr="30"> Yavā sare.</paragraph>
    <paragraph>Sare pare ivaṇṇuvaṇṇānaṃ yakāravakārā honti vā yathākkamaṃ. Byākato, iccassa, ajjhiṇamutto, svāgataṃ, svāpanalānilaṃ, vātveva? Iti-ssa. Kvacitveva? Yānī-dha, sū-paṭṭhitaṃ.</paragraph>
    <paragraph nr="31"> Eonaṃ.</paragraph>
    <paragraph>Eonaṃyavāyonti vā sare yathākkamaṃ. Tyajja te-jja, svāhaṃ so-haṃ. Kvacitveva? Puttāma-tthi, asante-ttha.</paragraph>
    <paragraph nr="32"> Gossā-vaṅa.</paragraph>
    <paragraph>Sare gossa avaṅa hoti. Gavā-ssaṃ. ‘Yatharīva, tatharive’ti nipātāva, ‘bhusāmive’ti ivasaddo evattho.</paragraph>
    <paragraph nr="33"> Byañjane dīgharassā.</paragraph>
    <paragraph>Rassadīghānaṃ  kvaci dīgharassā honti byañjane. Tatrā-yaṃ, munīcare, sammadeva, mālabhārī.</paragraph>
    <paragraph nr="34"> Saramhā dve.</paragraph>
    <paragraph>Saramhā parassa byañjanassa kvaci dve rūpāni honti. Paggaho. Saramhāti kiṃ? Taṃ khaṇaṃ.</paragraph>
    <paragraph nr="35"> Catutthadutiyesvesaṃ tatiyapaṭhamā.</paragraph>
    <paragraph>Catutthadutiyesu paresvesaṃ catutthadutiyānaṃ tabbagge tatiya paṭhamā honti. Paccāsatthyā, nigghoso, akkhanti, bojjhaṅgā, setacchattaṃ, daḍḍho, niṭṭhānaṃ, mahaddhano, yasatthero, apphuṭaṃ, abbhuggato. Esvīti kiṃ? Thero. Esanti kiṃ? Pattho.</paragraph>
    <paragraph nr="36"> Vitisseve vā.</paragraph>
    <paragraph>Evasadde pare itissa vo hoti vā. Itveva, icceva. Eveti kiṃ? Iccāha.</paragraph>
    <paragraph nr="37"> Eonama vaṇṇe.</paragraph>
    <paragraph>Eonaṃ vaṇṇe kvaci a hoti vā. Disvā yācaka māgate, akaramhasa te, esa attho, esa dhammo, aggamakkhāyati, svātanaṃ , hiyyattanaṃ, karassu. Vātveva? Yācake āgate eso dhammo. Vaṇṇeti kiṃ? So.</paragraph>
    <paragraph nr="38"> Niggahītaṃ.</paragraph>
    <paragraph>Niggahītamāgamo hoti vā kvaci. Cakkhuṃ udapādi cakkhuudapādi, purimaṃ jātiṃ purimajātiṃ, kattabbaṃ kusalaṃ bahuṃ. Avaṃsirotiādīsu niccaṃ… vavatthitavibhāsattā vādhikārassa, sāmattiyenāgamova, sa ca rassa sarasseva hoti… tassa rassānugatattā.</paragraph>
    <paragraph nr="39"> Lopo.</paragraph>
    <paragraph>Niggahītassa lopo hoti vā kvaci. Kyāhaṃ kimahaṃsāratto saṃratto. Salle kho-gantukāmo gantumanoti, ādīsu niccaṃ.</paragraph>
    <paragraph nr="40"> Parasarassa.</paragraph>
    <paragraph>Niggahītamhā parassa sarassa lopo hoti vā kvaci. Tvaṃ-si tvamasi.</paragraph>
    <paragraph nr="41"> Vagge vagganto.</paragraph>
    <paragraph>Niggahītassa kho vagge vagganto vā hoti paccāsattyā. Taṅkaroti taṃ karoti, tañcarati taṃ carati, taṇṭhānaṃ taṃ ṭhānaṃ, tandhanaṃ taṃ dhanaṃ, tampāti taṃ pāti. Niccaṃ padamajjhe gantvā, kvacaññātrapi santiṭṭhati.</paragraph>
    <paragraph nr="42"> Yevahisu ño.</paragraph>
    <paragraph>Ya  eva hi saddesu niggahītassa vā ño hoti. Yaññadeva, taññeva, tañhi, vātveva? Yaṃ yadeva.</paragraph>
    <paragraph nr="43"> Ye saṃssa.</paragraph>
    <paragraph>Saṃsaddassa yaṃ niggahītaṃ tassa vā ño hoti yakāre. Saññamo saṃyamo.</paragraph>
    <paragraph nr="44"> Mayadā sare.</paragraph>
    <paragraph>Niggahītassa mayadā honti vā sare kvaci. Tamahaṃ, tayidaṃ, tadalaṃ. Vā tveva? Taṃ ahaṃ.</paragraph>
    <paragraph nr="45"> Vanataragā cāgamā.</paragraph>
    <paragraph>Ete mayadā ca āgamā honti sare vā kvaci. Tivaṅgikaṃ, ito nāyati, cinitvā, tasmātiha, nirojaṃ, puthageva, idhamāhu, yathayidaṃ, attadatthaṃ. Vā tveva? Attatthaṃ. ‘Atippago kho tāvā’ti-paṭhamanto pagasaddova.</paragraph>
    <paragraph nr="46"> Chā ḷo.</paragraph>
    <paragraph>Chasaddā parassa sarassa ḷakāro āgamo hoti vā. Chaḷaṅgaṃ, chaḷāyatanaṃ. Vātveva? Chaabhiññā.</paragraph>
    <paragraph nr="47"> Tadaminādīni.</paragraph>
    <paragraph>Tadaminādīni  sādhūni bhavanti. Taṃ iminā tadaminā, sakiṃ āgāmī sakadāgāmī, ekaṃ idha ahaṃ ekamidāhaṃ, saṃvidhāya avahāro saṃvidāvahāro, vārino vāhako valāhako, jīvanassa mūto jīmūto, chavassa sayanaṃ susānaṃ, uddhaṃ khamassa udukkhalaṃ, pisitāso pisāco, mahiyaṃ ravatīti mayūro, evamaññepi payogato-nugantabbā, paresaṃ pisodarādimivedaṃ daṭṭhabbaṃ.</paragraph>
    <paragraph nr="48"> Tavaggavaraṇānaṃ ye cavaggabayañā.</paragraph>
    <paragraph>Tavaggavaraṇānaṃ kvaci cavaggabayañā honti yathākkamaṃ yakāre. Apuccaṇḍatāya, tacchaṃ, yajjevaṃ, ajjhattaṃ, thaññaṃ, dibbaṃ, payyosanā, pokkharañño. Kvacitveva? Rattyā</paragraph>
    <paragraph nr="49"> Vaggalasehi te.</paragraph>
    <paragraph>Vaggalasehi parassa yakārassa kvaci te vaggalasā honti.</paragraph>
    <paragraph>Sakkate, paccate, aṭṭate, kuppate, phallate, assate. Kvacitveva? Kyāhaṃ.</paragraph>
    <paragraph nr="50"> Hassa vipallāso.</paragraph>
    <paragraph>Hassa vipallāso hoti yakāre. Guyhaṃ.</paragraph>
    <paragraph nr="51"> Ve vā.</paragraph>
    <paragraph>Hassa vipallāso hoti vā vakāre. Bavhābādho bavhābādho.</paragraph>
    <paragraph nr="52"> Tathānarānaṃ ṭaṭhaṇalā</paragraph>
    <paragraph>Tathanarānaṃ  ṭaṭhaṇalā honti vā. Dukkaṭaṃ, aṭṭhakathā, gahaṇaṃ, paligho, palāyati. Vātveva? Dukkataṃ. Kvacitveva? Sugato.</paragraph>
    <paragraph nr="53"> Saṃyogādi lopo.</paragraph>
    <paragraph>Saṃyogassa yo ādībhūto-vayavo tassa vā kvaci lopo hoti. Pupphaṃ-sā jāyate-gini.</paragraph>
    <paragraph nr="54"> Vicchābhikkhaññesu dve.</paragraph>
    <paragraph>Vicchāyamābhikkhaññe ca yaṃ vattate, tassa dve rūpāni honti. Kriyāya guṇena dabbena vā bhinne atthe byāpitumicchā vicchā. Rukkhaṃ rukkhaṃ siñcati, gāmo gāmo ramaṇīyo, gāme gāme pānīyaṃ, gehe gehe issaro, rasaṃ rasaṃ bhakkhayati, kiriyaṃ kiriyamārabhate.</paragraph>
    <paragraph>Atthiyevā-nupubbiyepi vicchā mūle mūle thūlā, agge agge sukhumā, yadi hi ettha mūlaggabhedo na siyā, ānupubbiyampi na bhaveyya. Māsakaṃ māsakaṃ imamhā kahāpaṇā bhavanthānaṃ dvinnaṃ dehīti māsakaṃ māsakamiccetasmā vicchāgamyate, saddantarato pana imamhā kahāpaṇāti avadhāraṇaṃ. Pubbaṃ pubbaṃ pupphanti, paṭhamaṃ paṭhamaṃ paccantītyatrāpi vicchāva. Ime ubho aḍḍhā katarā katarā esaṃ dvinnamaḍḍhatā, sabbe ime aḍḍhā katamā katamā imesaṃ aḍḍhutā ihāpi  vicchāva. Ābhikkhaññaṃ ponopuññaṃ pacati pacati, papacati papacati, lunāhi lunāhitvevāyaṃ lunāti, bhutvā bhutvā gacchati, paṭapaṭā karoti, paṭapaṭāyati.</paragraph>
    <paragraph nr="55"> Syādilopo pubbassekassa.</paragraph>
    <paragraph>Vicchāyamekassa dvitte pubbassa syādilopo hoti. Ekekassa. Kathaṃ matthakamatthakenāti? ‘Syādilopo pubbassā’ti yogavibhāgā, nācātippasaṅgo yogavibhāgā iṭṭhappasiddhīti.</paragraph>
    <paragraph nr="56"> Sabbādīnaṃ vītihāre.</paragraph>
    <paragraph>Sabbādīnaṃ vītihāre dve bhavanti pubbassa syādilopo ca. Aññamaññassa bhojakā, itarītarassa bhojakā.</paragraph>
    <paragraph nr="57"> Yāvabodhaṃ sambhame.</paragraph>
    <paragraph>Turitenāpāyahetupadassanaṃ sambhamo, tasmiṃsati vatthu yāvantehi saddehi so-ttho viññāyate, tāvanto saddā payujjante. Sappo sappo sappo, bujjhassu bujjhassu bujjhassu, bhinno bhikkhusaṅgho bhinno bhikkhusaṅgho.</paragraph>
    <paragraph nr="58"> Bahulaṃ.</paragraph>
    <paragraph>Ayamadhikāro āsatthaparisamattiyā. Tena nātippasaṅgo iṭṭhappasiddhi ca.</paragraph>
    <centered>Iti moggallāne byākaraṇe vuttiyaṃ</centered>
    <centered>Paṭhamo kaṇḍo.</centered>
  </text>
</tree>
