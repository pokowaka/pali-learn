<?xml version='1.0' encoding='UTF-8'?>
<tree text="5. Pa&#xF1;camo ka&#x1E47;&#x1E0D;o (kh&#x101;di)" target="text">
  <text>
    <paragraph nr="1"> Tija mānehi kha sā khamā vīmaṃsāsu.</paragraph>
    <paragraph>Khantiyaṃ tijā vīmaṃsāyaṃ mānā ca khasappaccayā honti yathākkamaṃ, titikkhā, vīmaṃsā, titikkhati, vīmaṃsati. Khamāvīmaṃsā, sūti kiṃ? Tejanaṃ, tejo, tejayati, mānanaṃ, mānomāneti.</paragraph>
    <paragraph nr="2"> Kitā tikicchāsaṃsayesu cho.</paragraph>
    <paragraph>Tikicchāyaṃ saṃsaye ca vattamānā kitā cho hoti. Tikicchā, vicikicchā, tikicchati, vicikicchati. Aññatra niketo, saṃketo, ketanaṃ, keto, ketayati.</paragraph>
    <paragraph nr="3"> Nindāyaṃ gupa badhā bassa bho ca.</paragraph>
    <paragraph>Nindāyaṃ  vattamānehi gupa badhehi cho hoti bassa bho ca. Jigucchā, bībhacchā, jigucchati, bībhacchati, aññatra gopanaṃ, gopo, gopeti, badhako.</paragraph>
    <paragraph nr="4"> Tuṃsmā lopo cicchāyaṃ te.</paragraph>
    <paragraph>Tumantato icchāyamatthe te khasachā honti bahulaṃ, lopo ca tuṃpaccayassa hoti sutattā, bubhukkhā, jigīsāṃ, jighacchā, bubhukkhati, jigīsati jighacchati. Idha kasmā na hoti ‘bhottumicchatī’ti? Padantarenābhidhānā. Tuṃsmāti kiṃ? Bhojanamicchati. Icchāyanti kiṃ? Bhuñjituṃ gacchati. Kathaṃ ‘kūlaṃ vipati satī’ti? Yathā kūlaṃ patitu micchatīti vākyaṃ hoti, evaṃ vuttipi hossati. Vākyameva carahi kathaṃ hoti? Lokassa tathā vacanicchāya.</paragraph>
    <paragraph nr="5"> Īyo kammā.</paragraph>
    <paragraph>Icchākammato icchāyamatthe īyappaccayo hoti. Puttamicchati putthīyati. Kammāti kiṃ? Asinecchati. Idha kasmā na hoti ‘raññoputtamicchatī’ti? Sāpekkhattā, na hi aññamapekkhamāno aññena sahekatthibhāvamanubhavituṃ sakkoti. Idhāpi carahi na siyā ‘attano putta micchatī’ti? Nevettha bhavitabbaṃ, na hi bhavati ‘attano puttīyatī’ti, kathaṃ carahi puttassa attaniyatā-vagamyate ? Aññassāsutattā icchāya ca tabbisayattā.</paragraph>
    <paragraph nr="6"> Upamānācāre.</paragraph>
    <paragraph>Kammato upamānā ācāratthe īyo hoti. Puttami-vā-carati puttīyati māṇavakaṃ, upamānāti kiṃ? Puttamācarati.</paragraph>
    <paragraph nr="7"> Ādhārā.</paragraph>
    <paragraph>Ādhāratū-pamānā ācāratthe īyo yoti. Kuṭiyamivā-carati kuṭīyatī pāsāde, pāsādīyati kuṭiyaṃ bhikkhu.</paragraph>
    <paragraph nr="8"> Kattutāyo.</paragraph>
    <paragraph>Kattutū-pamānā ācāratthe āyo hoti. Pabbato ivācarati pabbatāyati.</paragraph>
    <paragraph nr="9"> Ycatthe.</paragraph>
    <paragraph>Kattuto abhūtatabbhāve āyo hoti bahulaṃ. Bhusāyati, paṭapaṭāyati, lohitāyati, kattutotveva? (Abhusaṃ) bhusaṃ karotīhi, iha kasmā na hoti ‘bhusī bhavatī’ti? Vuttatthatāya.</paragraph>
    <paragraph nr="10"> Saddādīni karoti.</paragraph>
    <paragraph>Saddādīhi dutiyantehi karotīti asmiṃ atthe āyo hoti. Saddāyati, verāyati, kalahāyati, dhūpāyati.</paragraph>
    <paragraph nr="11"> Numotva-sso.</paragraph>
    <paragraph>Namoiccasmā  karotīti asmiṃ atthe asso hoti. Namassati tathāgtaṃ.</paragraph>
    <paragraph nr="12"> Dhātvatthe nāmasmi.</paragraph>
    <paragraph>Nāmasmā dhātvatthe bahulamihoti. Hatthinā atikkamati atihatthayati, vīṇāya upagāyati upavīṇayati, daḷhaṃ karoti vinayaṃ daḷhayati, visuddhā hoti ratti visuddhayati, kusalaṃ pucchati kusalayati.</paragraph>
    <paragraph nr="13"> Saccādīhāpi.</paragraph>
    <paragraph>Saccādīhi dhātvatthe āpi hoti. Saccāpeti, atthāpeti, vedāpeti, sukkhāpeti, sukhāpeti, dukkhāpeti.</paragraph>
    <paragraph nr="14"> Kriyatthā.</paragraph>
    <paragraph>Ayamadhikāro āsatthaparisamattiyā. Kriyā attho yassa so kriyattho dhātu.</paragraph>
    <paragraph nr="15"> Curādito ṇi.</paragraph>
    <paragraph>Curādīhi kriyatthehi sakatthe ṇi paro hoti bahulaṃ. Ṇakāro vuddhyattho, evamaññatrāpi, corayati, lāḷayati, kathaṃ ‘rajjaṃ kāretī’ti? Yogavibhāgato.</paragraph>
    <paragraph nr="16"> Payojakabyāpāre ṇāpi ca.</paragraph>
    <paragraph>Kattāraṃ yo payojayati, tassa byāpāre kriyatthā ṇiṇāpī honti bahulaṃ, kāreti, kārāpeti. Nanu ca kattāpi karaṇādīnaṃ  payojakoti taṃbyāpārepi ṇiṇāpī pāpuṇanti? Payojakaggahaṇasāmatthiyā na bhavissanti curādīhi visuṃ vacanasāmatthiyā ca. Ato bhiyyo ṇāpiyeva, ṇiyevuvaṇṇato, dvayamevaññehi.</paragraph>
    <paragraph nr="17"> Kyo bhāvakammesva-parokkhesu māna nta tyādīsu. Bhāvakammavihitesu parokkhāvajjitesu mānantatyādīsu paresu kyo hoti kriyatthā. Ntaggahaṇamuttaratthaṃ, kakāro avuddhyattho evamuttaratrāpi. Ṭhīyamānaṃ, ṭhīyate, sūyamānaṃ, sūyate, aparokkhesu mānantatyādīsūti kiṃ? Babhūva devadattena, bibhida kusulo. Bhijjate kusulo sayamevāti ‘bhijjate’ti savanā kammatā-vagamyate, ‘sayamevā’ti savanato kattutā, kattutāvacanicchāyantu ‘bhindati kusulo attāna’nti bhavati, evamaññampi yathāgamamanugantabbaṃ. ‘Aparokkhesu mānantatyādīsū’ti ayamadhikāro ā ‘tanāditvo’ti 5.26. Apica ete kyādayo tyādīsu parabhūtesu kattukammabhāva vihitesu kyalādīnaṃ vidhānato tesveva viññāyantīti akammakehi dhātūhi kattubhāvesu, sakammakehi kattukammesu, kammāvacanicchāyaṃ bhāve ca bhavantīti veditabbā. Yassa pana dhātussa kiriyā kammamapekkhate, so sakammako, yassa tu kiriyā kattumattamapekkhate, svākammakoti ñātabbaṃ.</paragraph>
    <paragraph nr="18"> Kattari lo.</paragraph>
    <paragraph>Kriyatthato aparokkhesu kattuvihitamāna ntatyādīsu lo hoti. Lakāro, ‘‘ñilasse’’ti 5-163 visesanattho. Pacamāno, pacanto, pacati.</paragraph>
    <paragraph nr="19"> Maṃ ca rudhādīnaṃ.</paragraph>
    <paragraph>Rudhādito  kattuvihitamānanta tyādīsu lo hoti maṃ ca antasarā paro. Makāro-nubandho, akāro uccāraṇattho. Rundhamāno, rundhanto, rundhati.</paragraph>
    <paragraph nr="20"> Ṇiṇāpyāpīhi vā.</paragraph>
    <paragraph>Ṇiṇāpyāpīhi kattuvihitamānanta tyādīsu lo hoti vibhāsā, orayanto, corento, kārayanto, kārento, kārāpayanto, kārāpento, saccāpayanto, saccāpento, corayati, coreti, kārayati, kāreti, kārāpayati, kārāpeti, saccāpayati, saccāpeti. Vavatthitavibhāsattho-yaṃ vāsaddo, tena māne niccaṃ, corayamāno, kārayamāno, kārāpayamāno, saccāpayamāno.</paragraph>
    <paragraph nr="21"> Divādīhi yaka.</paragraph>
    <paragraph>Divādīhi lavisaye yaka hoti. Dibbanto, dibbati.</paragraph>
    <paragraph nr="22"> Tudādīhi ko.</paragraph>
    <paragraph>Tudādīhi lavisaye ko hoti. Tudamāno, tudanto, tudati.</paragraph>
    <paragraph nr="23"> Jyādīhi knā.</paragraph>
    <paragraph>Jiādīhi lavisaye knā hoti. Jinanto, jināti. Kathaṃ ‘jayanto’ jayatī, ti? Bhūvādipāṭhā.</paragraph>
    <paragraph nr="24"> Kyādīhi kṇā.</paragraph>
    <paragraph>Kīādīhi  lavisaye kṇā hoti. Kiṇanto, kiṇāti.</paragraph>
    <paragraph nr="25"> Svādīhi kṇo.</paragraph>
    <paragraph>Suādīhi lavisaye kṇo hoti. Suṇamāno, suṇanto, suṇoti. Kathaṃ suṇātīti? Kyādipāṭhā.</paragraph>
    <paragraph nr="26"> Tanāditvo.</paragraph>
    <paragraph>Tanādito lavisaye o hoti. Tanoti.</paragraph>
    <paragraph nr="27"> Bhāvakammesu tabbā-nīyā.</paragraph>
    <paragraph>Tabbaanīyā kriyatthā pare bhāvakammesu bahulaṃ bhavanti. Kattabbaṃ, karaṇīyaṃ, kattabbo kaṭo, karaṇīyo. Bahulādhikārā karaṇādīsupi bhavanti, sinānīyaṃ cuṇṇaṃ, dānīyo brāhmaṇo, sammāvattanīyo guru, pavacanīyo upajjhāyo, upaṭṭhānīyo sisso.</paragraph>
    <paragraph nr="28"> Ghyaṇa.</paragraph>
    <paragraph>Bhāvakammesu kriyatthā paro ghyaṇa hoti bahulaṃ. Vākyaṃ, kāriyaṃ, ceyyaṃ, jeyyaṃ.</paragraph>
    <paragraph nr="29"> Āsse ca.</paragraph>
    <paragraph>Ātoghyaṇa hoti bhāvakammesu, āssa e ca. Deyyaṃ.</paragraph>
    <paragraph nr="30"> Vadādīhi yo.</paragraph>
    <paragraph>Vadādīhi  kriyatthehi yo hoti bahulaṃ bhāvakammesu. Vajjaṃ, majjaṃ, gammaṃ. (42) ‘‘Bhujānne’’, bhojjo odano, bhojjā yāgu, bhoggamaññaṃ.</paragraph>
    <paragraph nr="31"> Kicca ghacca bhacca bhabba leyyā.</paragraph>
    <paragraph>Ete saddā yappaccayantā nipaccante.</paragraph>
    <paragraph nr="32"> Guhādīhi yaka.</paragraph>
    <paragraph>Gutādīhi kriyattehi bhāvakammesu yaka hoti. Guyhaṃ, duyhaṃ, sisso. Siddhā evete tabbādayo pesātisaggapattakālesupi gamyamānesu sāmaññenavidhānato, tvayā khalu kaṭo kattabbo, karaṇīyo, kāriyo, kicco, evaṃ tvayā kaṭo kattabbo, bhotā kaṭo kattabbo, bhoto hi patto kālo kaṭakaraṇe. Evaṃ uddhamohuttikepi vattamānato pesādīsu siddhā eva. Tathā arahe kattari sattivisiṭṭhe ca patīyamāne āvassakādhamīṇatāvisiṭṭhe ca bhāvādo siddhā, uddhaṃmuhuttato-bhotā kaṭo kattabbo, bhotā rajjaṃ kattabbaṃ. Bhavaṃ araho, bhotā sāro vahitabbo, bhavaṃ sakko, bhotā avassaṃ kaṭo kattabbo, bhotā nikkho dātabbo.</paragraph>
    <paragraph nr="33"> Kattari ltuṇakā.</paragraph>
    <paragraph>Kattari kārake kriyatthā ltuṇakā honti bahulaṃ. Paṭhitā, pāṭhako. Bahulamitveva? Pādehi harīyatīti pādahā-rako , gale cuppateti galecopako. Siddhova ltu, arahe sīlasādhudhammesu ca sāmaññavihitattā, bhavaṃ khalu kaññāya pariggahitā, bhavametaṃ arahati. Sīlādīsu-khalvapi upādātā kumārake, gantā khelaṃ, muṇḍayitāro sāviṭṭhāyanā vadhuṃ katapariggahaṃ.</paragraph>
    <paragraph nr="34"> Āvī.</paragraph>
    <paragraph>Kriyatthā āvī hoti bahulaṃ kattari. Bhayadassāvī. Appavisayataññāpanatthaṃ bhinnayogakaraṇaṃ, sāmaññavihitattā sīlā dīsu ca hoteva.</paragraph>
    <paragraph nr="35"> Āsiṃsāyamako.</paragraph>
    <paragraph>Āsiṃsāyaṃ gamyamānāyaṃ kriyatthā ako hoti kattari. Jīvatūti jīvako, nandatūti nandako, bhavatūti bhavako.</paragraph>
    <paragraph nr="36"> Karā ṇano.</paragraph>
    <paragraph>Karato kattari ṇano hoti. Karotīti kāraṇaṃ, kattarīti kiṃ? Karaṇaṃ.</paragraph>
    <paragraph nr="37"> Hāto vīhikālesu.</paragraph>
    <paragraph>Hāto vīhismiṃ kāle ca ṇano hoti kattari. Hāyanā nāma vihayo, hāyano saṃvaccharo, vīhikālesūti kiṃ? Hātā.</paragraph>
    <paragraph nr="38"> Vidā kū.</paragraph>
    <paragraph>Vidasmā kū hoti kattari. Vidū, lokavidū.</paragraph>
    <paragraph nr="39"> Vito ñāto.</paragraph>
    <paragraph>Vipubbā  ñāiccasmā kū hoti kattari. Viññū. Vitoti kiṃ? Paññā.</paragraph>
    <paragraph nr="40"> Kammā.</paragraph>
    <paragraph>Kammato parā ñāiccasmā kū hoti kattari. Sabbaññū, kālaññū.</paragraph>
    <paragraph nr="41"> Kvacaṇa.</paragraph>
    <paragraph>Kammato parā kriyatthā kvaci aṇa hoti kattari. Kumbhakāro, saralāvo, mantajjhāyo, bahulādhikārā idha na hoti ādiccaṃ passati, himavantaṃ suṇoti, gāmaṃ gacchati. Kvacīti kiṃ? Kammakaro.</paragraph>
    <paragraph nr="42"> Gamā rū.</paragraph>
    <paragraph>Kammato parā gamā rū hoti kattari. Vedagū pāragū.</paragraph>
    <paragraph nr="43"> Samānañña bhavanta yāditū-pamānā disā kamme rīrikkhakā.</paragraph>
    <paragraph>Samānādīhi yādīhi copamānehi parā disā kammakārake rīrikkhakā honti. Samāno viya dissatīti sadī sadikkho sadiso. Aññādī aññādikkho aññādiso. Bhavādī bhavādikkho bhavādiso. Yādī yādikkho yādiso. Tyādī tyādikkho tyādiso. Samānādīhīti kiṃ? Rukkho viya dissati. Upamānāti kiṃ? So dissati. Kammeti kiṃ? So  viya passati. Rakārā antasarādilopatthā, kakāro ekārābhāvattho.</paragraph>
    <paragraph nr="44"> Bhāvakārakesva-ghaṇa ghakā.</paragraph>
    <paragraph>Bhāve kārake ca kriyatthā a ghaṇa gha kā honti bahulaṃ. A-paggaho, niggaho, karo, garo, cayo, jayo, ravo, bhavo, paco, vaco, annado, purindado, īsakkaro, dukkaro, sukaro. Ghaṇa-bhāve pāko, cāgo, bhāvo, kārakepi saññāyaṃ tāva pajjatenenāti pādo, rujatīti rogo, visatīti veso, sarati kālantaranti sāro thiraṃso, darīyante etehīti dārā, jīrayati etenāti jāro, asaññāyampi dāyo datto, lābho laddho, gha-vako, nipako, ka-piyo, khipo, bhujo, āyudhaṃ.</paragraph>
    <paragraph nr="45"> Dādhātvi.</paragraph>
    <paragraph>Dādhāhi bahulami hoti bhāvakārakesu. Ādi, nidhi, vālami.</paragraph>
    <paragraph nr="46"> Vamādīyyathu.</paragraph>
    <paragraph>Vamādīhi bhāvakārakesvathu hoti. Vamathu, vepathu, (avathu, sayathu).</paragraph>
    <paragraph nr="47"> Kvi.</paragraph>
    <paragraph>Kriyatthā  kvi hoti bahulaṃ bhāvakārakesu. Kakāro kānubandhakāriyattho, abhibhū, sayambhū, bhattaggaṃ, (dānaggaṃ) salākaggaṃ, sabhā, pabhā.</paragraph>
    <paragraph nr="48"> Ano.</paragraph>
    <paragraph>Kriyattā bhāvakārakesvano hoti. Gamanaṃ, dānaṃ, sampadānaṃ, apādānaṃ, adhikaraṇaṃ, calano, jalano, kodhano, kopano, maṇḍano, bhūsano.</paragraph>
    <paragraph nr="49"> Itthiyamaṇa tti ka yaka yā ca.</paragraph>
    <paragraph>Itthiliṅge bhāve kārake ca kriyatthā aādayo honti ano ca bahulaṃ. A titikkhā, vīmaṃsā, jigucchā, pipāsā, puttiyā īhā bhikkhā, āpadā, medhā, godhā, ṇakārā, hārā, tārā, dhārā, ārā, kti-iṭṭhi, siṭṭhi, bhitti, bhatti, tanti bhūti, ka-guhā, rujā, mudā, yaka-vijjā, ijjā, ya-seyyā, samajjā, pabbajjā, paricariyā, jāgariyā, anakāraṇā, hāraṇā, vedanā, vandanā, upāsanā.</paragraph>
    <paragraph nr="50"> Jāhāhi ni.</paragraph>
    <paragraph>Jāhāiccetehi ni hotitthiyaṃ. Jāni, hāni.</paragraph>
    <paragraph nr="51"> Karā ririyo.</paragraph>
    <paragraph>Karato ririyo hotitthiyaṃ. Karaṇaṃ kiriyā. Kathaṃ ‘kriyā’ti? ‘‘Kriyāyaṃ’’ti nipātanā.</paragraph>
    <paragraph nr="52"> Ikitī sarūpe.</paragraph>
    <paragraph>Kriyatthassa  sarūpe-bhidheyye kriyatthā pare ikitī honti, vaci, yudhi, pacati, ‘akāro kakāro’ti ādīsu kārasaddena samāso, yathā evakāroti.</paragraph>
    <paragraph nr="53"> Sīlābhikkhaññā-vassakesu ṇī.</paragraph>
    <paragraph>Kriyatthā ṇī hoti sīlādīsu patīyamānesu, uṇhabhojī, khīrapāyī, avassakārī, satandāyī.</paragraph>
    <paragraph nr="54"> Thāvarittara bhaṅgura bhidura bhāsura bhassarā.</paragraph>
    <paragraph>Ete saddā nipaccante sīle gamyamāne.</paragraph>
    <paragraph nr="55"> Kattari bhūte ktavantu ktāvī.</paragraph>
    <paragraph>Bhūte-tthe vattamānato kriyatthā ktavantuttāvī honti kattari. Vijitavā, vijitāvī, bhūteti adhikāro yāva ‘‘āhāratthā’’ti (5-60).</paragraph>
    <paragraph nr="56"> Ktobhāvakammesu.</paragraph>
    <paragraph>Bhāve kamme ca bhūte kto hoti. Āsitaṃ bhavatā. Kato kaṭo bhavatā.</paragraph>
    <paragraph nr="57"> Kattari cārambhe.</paragraph>
    <paragraph>Kriyārambhe kattari kto hoti yathāpattañca. Pakato bhavaṃ kaṭaṃ, pakato kaṭo bhavatā, pasutto bhavaṃ, pasuttaṃ bhavatā.</paragraph>
    <paragraph nr="58"> Ṭhā-sa vasa silisa sī ruha jara janīhi.</paragraph>
    <paragraph>Ṭhādīhi  kattari kto hoti yathāpattañca. Upaṭṭhito guruṃ bhavaṃ, upaṭṭhito guru bhotā, upāsito guruṃ bhavaṃ, upāsito guru bhotā, anuvusito guruṃ bhavaṃ, anuvusito guru bhotā, āsiliṭṭho guruṃ bhavaṃ, āsiliṭṭho guru bhotā, adhissito khaṭopikaṃ bhavaṃ, adhissitā khaṭopikā bhotā, āraḷho rukkhaṃ bhavaṃ, āruḷho rukkho bhotā, anujiṇṇo vasaliṃ devadatto, anujiṇṇā vasalī devadattena, anujāto māṇavako māṇavikaṃ, anujātā māṇavikā māṇavakena.</paragraph>
    <paragraph nr="59"> Gamanatthākammakādhāre ca.</paragraph>
    <paragraph>Gamanatthato akammakato ca kriyatthā ādhāre kto hoti kattari ca yathāpattañca, idamesaṃ yātaṃ, iha te yātā, iha tehi yātaṃ, ayaṃ tehi yāto patho, idamesamāsitaṃ, iha te āsitā, ihatehi āsitaṃ, ‘devo ce vuṭṭho sampannā sālayo’ti kāraṇasāmaggīsampatti etthābhimatā.</paragraph>
    <paragraph nr="60"> Āhāratthā.</paragraph>
    <paragraph>Ajjhohāratthā ādhāre kto hoti yathāpattañca, idamesaṃ bhuttaṃ, idamesaṃ pītaṃ, iha tehi bhuttaṃ, iha tehi pītaṃ, odano tehi bhutto pītamudakaṃ, akattattho yogavibhāgo, kathaṃ ‘pītā gāvo’ti? Pītamesaṃ vijjatīti pītā, bāhulakā vā, ‘passinno’ti yā ettha bhūtakālatā, tatra tto, evaṃ raññaṃ mato raññaṃ iṭṭho, raññaṃ buddho, raññaṃ pūjito, evaṃ  sīlito, rakkhito, khanto, ākuṭṭho, ruṭṭho, rusito, abhibyāhaṭo, dayiyo, haṭṭho, kantā, saṃyato, amato, ‘kaṭṭha’nti bhūtatāyameva hetuno, phalaṃ tvatra bhāvi.</paragraph>
    <paragraph nr="61"> Tuṃ tāye tave bhāve bhavissati kriyāyaṃ tadatthāya.</paragraph>
    <paragraph>Bhavissati atthe vattamānato kriyatthā bhāve tuṃ tāye tave honti kriyāyaṃ tadatthāyaṃ patīyamānāyaṃ. Kātuṃ gacchati, kattāye gacchati, kātave gacchati, icchati bhottuṃ kāmeti bhottunti imīnāva siddhaṃ, punabbidhāne tvihāpi siyā ‘icchanto karotī’ti, evaṃ sakkoti bhottuṃ, jānāti bhottuṃ, gilāyati bhottuṃ, ghaṭate bhottuṃ, ārabhate bhottuṃ, labhate bhottuṃ, pakkamati bhottuṃ, ussahati bhottuṃ, arahati bhottuṃ, atthi bhottuṃ, vijjati bhottuṃ, vaṭṭa tibhottuṃ, kappati bhottunti. Tathā pārayati bhottuṃ, pahu bhottuṃ, samattho bhottuṃ, pariyatto bhottuṃ, alaṃ bhottunti bhavatissa sabbattha sambhavā. Tathā kālo bhottuṃ. Samayo bhotuṃ, velā bhotunti, yathā bhottuṃmano, sottuṃ soto, daṭṭhuṃ cakkhu, yujjhituṃ dhanu, vattuṃ jaḷo, gantumano, kattumalasoti, uccāraṇantu vattāyattaṃ. Bhāveti kiṃ? Karissāmīti gacchati, kriyāyanti kiṃ? Bhikkhissaṃ iccassa jaṭā, tadatthāyanti kiṃ? Gacchissato te bhavissati bhattaṃ bhojanāya.</paragraph>
    <paragraph nr="62"> Paṭisedhe-laṃkhalūnaṃ tuna tvāna tvā vā.</paragraph>
    <paragraph>Alaṃ  khalusaddānaṃ paṭisedhatthānaṃ payoge tunādayo vā honti bhāve. Alaṃ sotuna, khalu sotuna, alaṃ sutvāna, dhalu sutvāna, alaṃ sutvā, khalu sutvā, alaṃ sutena, khalu sotena, alaṃ khalūnanti kiṃ? Mā hotu, paṭisedheti kiṃ? Alaṅkāro.</paragraph>
    <paragraph nr="63"> Pubbekakatthukānaṃ.</paragraph>
    <paragraph>Eko kattā yesaṃ byāpārānaṃ, tesu yo pubbo, tadatthato kriyatthā tunādayo honti bhāve, sotuna yāti, sutvāna, sutvā vā, ekakattukānantikiṃ? Bhuttasmiṃ devadatte yaññadatto vajati, pubbāti kiṃ? Bhuñjabhi ca pacati ca. ‘Appatvā nadiṃ pabbato atikkamma pabbataṃ nadī’ti bhūdhātussa sabbattha sambhavā ekakattukatā pubbakālatā ca gamyate. ‘Bhutvā bhutvā gacchatīti’ imināva siddhaṃ ābhikkhaññantu dvibbacanāvagamyate. Kathaṃ ‘jīvaggāhaṃ agāhayi, kāyappacālakaṃ gacchantī’ti ādi? Ghaṇantena kriyāvisesanena siddhaṃ yathā ‘odanapākaṃ sayatī’ti.</paragraph>
    <paragraph nr="64"> Nto katthari vattamāne.</paragraph>
    <paragraph>Vattamānatthe vattamānato kriyattā nto ho ti kattari, tiṭṭhanto.</paragraph>
    <paragraph nr="65"> Māno.</paragraph>
    <paragraph>Vattamānatthe vattamānato kriyatthā māno hoti, kattari. Tiṭṭhamāno.</paragraph>
    <paragraph nr="66"> Bhāvakammesu.</paragraph>
    <paragraph>Vattamānatthe  vattamānato kriṃyatthā bhāve kammeca māno hoti. Ṭhīyamānaṃ, paccamāno odano.</paragraph>
    <paragraph nr="67"> Te ssapubbānāgate.</paragraph>
    <paragraph>Anāgatatthe vattamānato kriyatthā tentamānā ssapubbā honti. Ṭhassanto, ṭhassamāno, ṭhīyissamānaṃ, paccissamāno odano.</paragraph>
    <paragraph nr="68"> Ṇvādayo.</paragraph>
    <paragraph>Kriyatthā pare bahulaṃ ṇvādayo honti. Cāru, dāru.</paragraph>
    <paragraph nr="69"> Khachasāna mekassarodi dve.</paragraph>
    <paragraph>Khachasappaccayantānaṃ kriyatthānaṃ paṭhamekassaraṃ saddarūpaṃ dve bhavati. Titikkhā, jigucchā, vīmaṃsā.</paragraph>
    <paragraph nr="70"> Parokkhāyañca.</paragraph>
    <paragraph>Parokkhāyaṃ paṭhamekassaraṃ saddarūpaṃ dve bhavati. Jagāma, cakāro anuttasamuccayattho, tenaññatrāpi yathāgamaṃ, jahāti, jahitabbaṃ, jahituṃ, daddallati, caṅkamati. ‘Lolupo, momūhoti ottaṃ tadaminādipāṭhā.</paragraph>
    <paragraph nr="71"> Ādismā sarā.</paragraph>
    <paragraph>Ādibhūtā sarā paramekassaraṃ dve hoti, asisisati, ādismāti kiṃ? Jajagāra, sarāti kiṃ? Papāca.</paragraph>
    <paragraph nr="72"> Na puna.</paragraph>
    <paragraph>Yaṃ  dvibhūtaṃ, na taṃ puna dvittamāpajjate, titikkhisati, jigucchisati.</paragraph>
    <paragraph nr="73"> Yathiṭṭhaṃ syādino.</paragraph>
    <paragraph>Syādyantassa yathiṭṭhamekassaramādibhūtamaññaṃ vā yathāgamaṃ dvittapajjate, puputtīyisati, putittīyisati, puttīyiyisati.</paragraph>
    <paragraph nr="74"> Rasso pubbassa.</paragraph>
    <paragraph>Dvitte pubbassa saro rasso hoti. Dadāti.</paragraph>
    <paragraph nr="75"> Lopo-nādibyañjanassa.</paragraph>
    <paragraph>Dvitte pubbassādito-ññassa byañjanassa lopo hoti. Asisisati.</paragraph>
    <paragraph nr="76"> Khachasesvassi.</paragraph>
    <paragraph>Dvitte pubbassa assa i hoti khachasesu. Pipāsati, jighaṃsati, khachasesūti kiṃ? Jahāti, assāti kiṃ? Bubhukkhati.</paragraph>
    <paragraph nr="77"> Gupissussa.</paragraph>
    <paragraph>Dvitte pubbassa gupissa ussa i hoti khachasesu, jigucchati.</paragraph>
    <paragraph nr="78"> Catutthadutiyānaṃ tatiyapaṭhamā.</paragraph>
    <paragraph>Dvitte pubesaṃ catutthadutiyānaṃ tatiyapaṭhamā honti. Bubhukkhati, ciccheda.</paragraph>
    <paragraph nr="79"> Kavaggahānaṃ cavaggajā.</paragraph>
    <paragraph>Dvitte  pubbesaṃ kavaggahānaṃ cavaggajā honti yathākkamaṃ. Cukopa, jahāti.</paragraph>
    <paragraph nr="80"> Mānassa vī parassa ca maṃ.</paragraph>
    <paragraph>Dvitte pubbassa mānassa vī hoti parassa ca maṃ, vīmaṃsati.</paragraph>
    <paragraph nr="81"> Kitassāsaṃsaye ti vā.</paragraph>
    <paragraph>Saṃsayaso-ññasmiṃ vattamānassa dvitte pubbassa kitassa vā ti hoti. Tikicchati, cikicchati, asaṃsayeti kiṃ? Vicikicchati.</paragraph>
    <paragraph nr="82"> Yuvaṇṇānameo paccaye.</paragraph>
    <paragraph>Ivaṇṇuvaṇṇantānaṃ kriyatthānaṃ eohonti yathākkamaṃ paccaye. Cetabbaṃ, netabbaṃ, sotabbaṃ, bhavitabbaṃ.</paragraph>
    <paragraph nr="83"> Lahussupantassa.</paragraph>
    <paragraph>Lahubhūtassa upantassa yuvaṇṇassa eo honti yathākkamaṃ. Esitabbaṃ, kositabbaṃ, lahussāti kiṃ? Dhūpitā, upantassāti kiṃ? Rundhati.</paragraph>
    <paragraph nr="84"> Assā ṇānubandhe.</paragraph>
    <paragraph>Ṇakārānubandhe paccaye pare upantassa akārassa ā hoti. Kārako.</paragraph>
    <paragraph nr="85"> Na te kānubandhanāgamesu.</paragraph>
    <paragraph>Te  eoā kānubandhe nāgame ca na honti. Cito, suto, diṭṭho, puṭṭho, nāgame ‘vanā’dinā (1.45) cinitabbaṃ, cinituṃ, suṇitabbaṃ, suṇituṃ pāpuṇitabbaṃ, pāpuṇituṃ, dhunitabbaṃ, dhunituṃ, dhunanaṃ, dhunayitabbaṃ, dhunāpetabbaṃ, dhunayituṃ dhunāpetuṃ, dhunayanaṃ, dhunāpanaṃ, dhunayati, dhunāpeti, pīnetabbaṃ, pīnayituṃ, pīnanaṃ, pīnituṃ, pīnayati, sunoti, sinoti, dunoti, hinoti, pahiṇithabbaṃ, pahiṇituṃ, pahiṇanaṃ.</paragraph>
    <paragraph nr="86"> Vā kvaci.</paragraph>
    <paragraph>Te kvaci vā na honti kānubandhanāgamesu. Mudito, ruditaṃ, roditaṃ.</paragraph>
    <paragraph nr="87"> Aññatrāpi.</paragraph>
    <paragraph>Kānubandhanāgamato-ññasmimpi te kvaci, nu honti. Khipako, panūdanaṃ, vadhako.</paragraph>
    <paragraph nr="88"> Pye sissā.</paragraph>
    <paragraph>Sissa ā hoti pyādese, nissāya.</paragraph>
    <paragraph nr="89"> Eonamayavā sare.</paragraph>
    <paragraph>Sare pare eonaṃ ayaavā honti. Jayo, bhavo, sarati kiṃ? Jeti, anubhoti.</paragraph>
    <paragraph nr="90"> Āyāvā ṇānubandhe.</paragraph>
    <paragraph>Eonaṃ  āyāvā honti sarādo ṇānubandhe. Nāyayati, bhāvayati, ‘sayāpetvā’tiādīsu rassattaṃ.</paragraph>
    <paragraph nr="91"> Āssāṇāpimhi yuka.</paragraph>
    <paragraph>Ākārantassa kriyatthassa yuka hoti ṇāpito-ññasmiṃ ṇānubandhe. Dāyako, ṇānubandhetveva? Dānaṃ, aṇāpimhīti kiṃ? Dāpayati.</paragraph>
    <paragraph nr="92"> Padādīnaṃ kvaci.</paragraph>
    <paragraph>Padādīnaṃ yuka hoti kvaci. Nipajjitabbaṃ, nipajjituṃ nipajjanaṃ, pamajjitabbaṃ, pamajjituṃ, pamajjanaṃ, kvacīti kiṃ? Pādo.</paragraph>
    <paragraph nr="93"> Maṃ vā rudhādīnaṃ.</paragraph>
    <paragraph>Rudhādīnaṃ kvaci maṃ vā hoti. Rundhituṃ, rujjhituṃ, kvacitveva? Nirodho.</paragraph>
    <paragraph nr="94"> Kvimhi lopo-ntabyañjanassa.</paragraph>
    <paragraph>Antabyañjanassa lopo hoti kvimhi. Bhattaṃ gasanti gaṇhanti vā etthāti bhattaggaṃ.</paragraph>
    <paragraph nr="95"> Pararūpamayakāre byañjane.</paragraph>
    <paragraph>Kriyatthānamantabyañjanassa pararūpaṃ hoti yakārato-ññasmiṃ byañjane. Bhettabbaṃ, byañjaneti kiṃ? Bhinditabbaṃ, ayakāreti kiṃ? Bhijjati.</paragraph>
    <paragraph nr="96"> Manānaṃ niggahītaṃ.</paragraph>
    <paragraph>Makāranakārantānaṃ  kriyatthānaṃ niggahītaṃ hoti ayakāre byañjane. Gantabbaṃ, jaṅghā, byañjanetveva? Gamanaṃ, ayakāretveva? Gamyate.</paragraph>
    <paragraph nr="97"> Na brūsso.</paragraph>
    <paragraph>Brūssa o na hoti byañjane. Brūmi, byañjanetveva? Abravi.</paragraph>
    <paragraph nr="98"> Kagā cajānaṃ ghānubandhe.</paragraph>
    <paragraph>Ghānubandhe cakārajakārantānaṃ kriyatthānaṃ kagā honti yathākkamaṃ. Vākyaṃ, bhāgyaṃ.</paragraph>
    <paragraph nr="99"> Hanassa ghāto ṇānubandhe.</paragraph>
    <paragraph>Hanassa ghāto hoti ṇānubandhe. Āghāto.</paragraph>
    <paragraph nr="100"> Kvimhi gho paripacca-samohi.</paragraph>
    <paragraph>Payyādīhi parassa hanassa gho hoti kvimhi. Paligho, paṭigho, aghaṃ rassattaṃ nipātanā, saṅgho, ogho.</paragraph>
    <paragraph nr="101"> Parassa ghaṃ se.</paragraph>
    <paragraph>Dvitte parassa hanassa ghaṃ hoti se. Jighaṃsā.</paragraph>
    <paragraph nr="102"> Jiharānaṃ gī.</paragraph>
    <paragraph>Dvitte paresaṃ jitarānaṃ gī hoti se. Vijigīsā, jigīsā.</paragraph>
    <paragraph nr="103"> Dhāssa ho.</paragraph>
    <paragraph>Dvitte  parassa dhāssa ha hoti. Dahati.</paragraph>
    <paragraph nr="104"> Ṇimhi dīgho dusassa.</paragraph>
    <paragraph>Dusassa dīgho hoti ṇimhi. Dusito. Ṇimhīti kiṃ? Duṭṭho.</paragraph>
    <paragraph nr="105"> Guhissa sare.</paragraph>
    <paragraph>Guhissa dīgho hoti sare. Nigūhanaṃ sareti kiṃ? Guyhaṃ.</paragraph>
    <paragraph nr="106"> Muhabahānañca te kānubandhe-tve.</paragraph>
    <paragraph>Muhabahānaṃ guhissa ca dīgho hoti takārādo kānubandhe tvānatvāvajjite, mūḷho, bāḷho, gūḷho, teti kiṃ? Muyhati, kānubandheti-kiṃ? Muyhitabbaṃ, atveti kiṃ? Muyhitvāna, muyhitvā, ‘te kānubandhe-tve’ti ayamadhikāro yāva ‘‘sāsassa sisve’’ti -117.</paragraph>
    <paragraph nr="107"> Vahassussa.</paragraph>
    <paragraph>Vahassa ussa dīgho hoti te kānubandhe tvānatvāvajjite. Vuṭṭho.</paragraph>
    <paragraph nr="108"> Dhāssa hi.</paragraph>
    <paragraph>Dhā=dhāraṇetīmassa hi hoti te kānubandhe tvānatvāvajjite. Nihito, nihitavā.</paragraph>
    <paragraph nr="109"> Gamādirānaṃ lopo-ntassa.</paragraph>
    <paragraph>Gamādīnaṃ  rakārantānaṃ ca antassa lopo hoti te kānubandhe tvānatvāvajjite. Gato, khato, hato, mato, tato, saññato, rato, kato, tetveva? Gamyate, kānubandhetveva? Gantabbaṃ, atvetveva? Gantvāna, gantvā.</paragraph>
    <paragraph nr="110"> Vacādīnaṃ vassuṭa vā.</paragraph>
    <paragraph>Vacādīnaṃ vassa vā uṭa hoti kānubandhe-tve. Uttaṃ, vuttaṃ, uṭṭhaṃ, vuṭṭhaṃ, ‘atvetveva? Vatvāna, vatvā.</paragraph>
    <paragraph nr="111"> Assu.</paragraph>
    <paragraph>Vacādīnamassa u hoti kānubandhe-sve. Vuttaṃ, vuṭṭhaṃ.</paragraph>
    <paragraph nr="112"> Vaddhassa vā.</paragraph>
    <paragraph>Vaddhassa assa vā u hoti kānubandhe tve. Vuddho. Vaddho. Atvetveva? Vaddhitvāna, vaddhitvā, kathaṃ ‘vuttī’ti? ‘‘Vuttīmatte’’ti 3-69. nipātanā, ‘vattī’ti hoteva yathālakkhaṇaṃ.</paragraph>
    <paragraph nr="113"> Yajassa yassa ṭiyī.</paragraph>
    <paragraph>Yajassa  yassa ṭiyī honti kānubandhe-tve. Iṭṭhaṃ, yiṭṭhaṃ, atvetveva? Yajitvāna, yajitvā.</paragraph>
    <paragraph nr="114"> Ṭhāssi.</paragraph>
    <paragraph>Ṭhāssi hoti kānubandhe-tve. Ṭhito, atvetveva? Ṭhatvāna, ṭhatvā.</paragraph>
    <paragraph nr="115"> Gāpānamī.</paragraph>
    <paragraph>Gāpānamī hoti kānabandhe-tve. Gītaṃ, pītaṃ, atvetveva? Gāyitvā niccaṃ yāgamo, pāssa tu pītvāti bahulādhikārā.</paragraph>
    <paragraph nr="116"> Janissā.</paragraph>
    <paragraph>Janissa ā hoti kānubandhe-tve. Jāto. Atvetveva? Janitvā.</paragraph>
    <paragraph nr="117"> Sāsassa sisa vā.</paragraph>
    <paragraph>Sāsassa sisa vā hoti kānubandhe-tve. Siṭṭhaṃ, satthaṃ, sisso, sāsiyo atvetveva? Anusāsitvāna.</paragraph>
    <paragraph nr="118"> Karassā tave.</paragraph>
    <paragraph>Karassa ā hoti tave. Kātave.</paragraph>
    <paragraph nr="119"> Tuṃtunatabbesu vā.</paragraph>
    <paragraph>Tumādīsu vā karassā hoti. Kātuṃ kattuṃ, kātuna kattuna, kātabbaṃ kattabbaṃ.</paragraph>
    <paragraph nr="120"> Ñāssa ne jā.</paragraph>
    <paragraph>Ñādhātussa  jā hoti nakāre. Jānituṃ, jānanto, neti kiṃ? Ñāto.</paragraph>
    <paragraph nr="121"> Sakāpānaṃ kukakū ṇe.</paragraph>
    <paragraph>Sakaāpānaṃ kukakuiccete āgamā honti ṇakāre. Sakkuṇanto, pāpuṇanto, sakkuṇoti, pāpuṇoti, ṇeti kiṃ? Sakkoti, pāpeti.</paragraph>
    <paragraph nr="122"> Nito cissa cho.</paragraph>
    <paragraph>Nismā parassa cissa cho hoti. Nicchayo.</paragraph>
    <paragraph nr="123"> Jarasadānamīma vā.</paragraph>
    <paragraph>Jarasadānamantasarā paro īma hoti vibhāsā. Jīraṇaṃ, jīrati, jīrāpeti, nisīditabbaṃ, nisīdanaṃ, nisīdituṃ, nisīdati, vāti kiṃ? Jarā, nisajjā, ‘īma vā’ti yogavibhāgā aññesampi, ahīratha, saṃyogādi lopotthassa.</paragraph>
    <paragraph nr="124"> Disassa passa dassa dasa da dakkhā.</paragraph>
    <paragraph>Disassa passādayo honti vibhāsā. Vipassanā, vipassituṃ, vipassati, sudassī, piyadassī, dhammadassī, sudassaṃ, dassanaṃ, dasseti, daṭṭhabbaṃ. Daṭṭhā, daṭṭhuṃ, duddaso, addasa, addā, addaṃ, addakkhi, dakkhissati, vātveva? Dissanti bālā.</paragraph>
    <paragraph nr="125"> Samānā ro rīrikkhakesu.</paragraph>
    <paragraph>Samānasaddato  parassa disassa ra hoti vā rīvikkhakesu. Sarī, sadī, sarikkho, sadikkho, sariso, sadiso.</paragraph>
    <paragraph nr="126"> Dahassa dassa ḍo.</paragraph>
    <paragraph>Dahassa dassa ḍo hoti vā. Ḍāho, dāho, ḍahati, dahati.</paragraph>
    <paragraph nr="127"> Anaghaṇa svāparīhi ḷo.</paragraph>
    <paragraph>Āparīhi parassa dahassa dassa ḷo hoti anaghaṇasu. Āḷahanaṃ, pariḷāho.</paragraph>
    <paragraph nr="128"> Atyādintesvatthissa bhū.</paragraph>
    <paragraph>Tyādintavajjitesu paccayesu ‘asa=bhuvi’iccassa bhū hoti. Bhavitabbaṃ. Ādesavidhānamasassāppayogatthametasmiṃ visaye, etena katthaci kassaci dhātussa appayogāpi ñāpito hoti. Atyādintesūti kiṃ? Atthi, santo, atthissāti kiṃ? Assatissa mā hotu.</paragraph>
    <paragraph nr="129"> Aāssāādīsu.</paragraph>
    <paragraph>Aādo, āādo, ssādo ca atthissa bhū hoti. Babhūva, abhavā, abhavissā, bhavissati.</paragraph>
    <paragraph nr="130"> Ntamānantiyiyuṃsvādilopo. Ntādisūtthissādilopo hoti. Santo, samāno, santi, santu, siyā, siyuṃ, etesvīti kiṃ? Atthi.</paragraph>
    <paragraph nr="131"> Pādito ṭhāssa vā ṭhaho kvaci.</paragraph>
    <paragraph>Pādīhi  kiriyāvisesajotakehi saddehi parassa ṭhāssa kvaci ṭhaho vā hoti. Saṇṭhahanto santiṭṭhanto. Saṇṭhahati, santiṭṭhati. Pa parā apa saṃ anu ava o ni du vi adhi api atisu u abhi pati pari upa ā pādī. Kvacīti kiṃ? Saṇṭhiti.</paragraph>
    <paragraph nr="132"> Dāssiyaṅa.</paragraph>
    <paragraph>Pādito parassa dāssa iyaṅa hoti kvaci. Anādiyitvā, samādiyati, kvacitveva? Ādāya.</paragraph>
    <paragraph nr="133"> Karotissa kho.</paragraph>
    <paragraph>Pādito parassa karassa kvaci kha hoti. Saṅkhāro, saṅkharīyati, karassāti avatvā karotissāti vacanaṃ timhi ca vikaraṇuppattiñāpetuṃ.</paragraph>
    <paragraph nr="134"> Purāsmā.</paragraph>
    <paragraph>Purā iccasmā nipātā parassa karassa kha hoti. Purakkhatvā, purekkhāro-ettaṃ tadaminādipāṭhā.</paragraph>
    <paragraph nr="135"> Nito kamassa.</paragraph>
    <paragraph>Nismā parassa kamassa kvaci kha hoti, nikkhamati, kvacitveva? Nikkamo.</paragraph>
    <paragraph nr="136"> Yuvaṇṇānamiyaṅuvaṅa sare.</paragraph>
    <paragraph>Ivaṇṇuvaṇṇattānaṃ kriyatthānamiyaṅuvaṅa hoti sare kvaci. Vediyati, bruvanti, sareti kiṃ? Nivedeti, brūti, kvacitveva? Jayati, bhavati.</paragraph>
    <paragraph nr="137"> Aññādissāssī kye.</paragraph>
    <paragraph>Ñādito-ññassa  ākārantassa kriyatthassa ī hoti kye. Dīyati, aññādissāti kiṃ? Ñāyati, tāyatiṃ.</paragraph>
    <paragraph nr="138"> Tanassā vā.</paragraph>
    <paragraph>Tanassa ā hoti vā kye. Tāyate, taññate.</paragraph>
    <paragraph nr="139"> Dīgho sarassa.</paragraph>
    <paragraph>Sarantassa kriyatthassa dīgho hoti kye, cīyate, sūyate.</paragraph>
    <paragraph nr="140"> Sānantarassa tassa ṭho.</paragraph>
    <paragraph>Sakārantato kriyatthā parassā-nantarassa takārassa ṭha hoti. Tuṭṭho, tuṭṭhavā, tuṭṭhabbaṃ, tuṭṭhi, anantarassāti kiṃ? Tussitvā.</paragraph>
    <paragraph nr="141"> Kasassima ca vā.</paragraph>
    <paragraph>Kasasmā parassānantarassa tassa ṭha hoti kasassa vā ima ca. Kiṭṭhaṃ, kaṭṭhaṃ, anantarassātveva? Kasitabbaṃ.</paragraph>
    <paragraph nr="142"> Dhastotrastā.</paragraph>
    <paragraph>Ete saddā nipaccante.</paragraph>
    <paragraph nr="143"> Pucchādito.</paragraph>
    <paragraph>Pucchādīhi  kriyatthehi parassānantarassa takārassa ṭha hoti. Puṭṭho, bhaṭṭho, yiṭṭho, anantarassātveva? Pucchitvā.</paragraph>
    <paragraph nr="144"> Sāsa vasa saṃsa sasā tho.</paragraph>
    <paragraph>Etehi parassānantarassa tassa tha hoti, satthaṃ, vatthaṃ, pasatthaṃ, satthaṃ. Kathamanusiṭṭho (vuṭṭho) ti? ‘Tathanarānaṃ ṭaṭṭhaṇalā’ 1-52 ti ṭṭho, anantarassātveva? Sāsituṃ.</paragraph>
    <paragraph nr="145"> Dho dhahabhehi.</paragraph>
    <paragraph>Dhakārahakārabhakārantehi kriyatthehi parassānantarassa tassa dha hoti. Vuddho, duddhaṃ, laddhaṃ.</paragraph>
    <paragraph nr="146"> Dahā ḍho.</paragraph>
    <paragraph>Dahā parassānantarassa tassa ḍha hoti. Daḍḍho.</paragraph>
    <paragraph nr="147"> Bahassuma ca.</paragraph>
    <paragraph>Bahā parassānantarassa tassa ḍho hoti, bahassuma ca ḍhasanniyogena. Buḍḍho.</paragraph>
    <paragraph nr="148"> Ruhādīhi ho ḷa ca.</paragraph>
    <paragraph>Rahādīhi parassānantarassa tassa ha hoti ḷo cāntassa. Āruḷho, gūḷho, vūḷho, bāḷho, (ogāḷho), anantarassātveva? Ārohituṃ.</paragraph>
    <paragraph nr="149"> Muhā vā.</paragraph>
    <paragraph>Muhā  parassānantarassa tassa ha hoti vā ḷo cāntassa hasanniyogena. Mūḷho, muddho.</paragraph>
    <paragraph nr="150"> Bhidādito no ktaktavantūnaṃ.</paragraph>
    <paragraph>Bhidādito paresaṃ ktaktavantūnaṃ tassa no hoti. Bhinno bhinnavā, chinno chinnavā, channo channavā, chinno khinnavā, uppanno uppannavā, sinno, sinnavā, sanno sannavā, pīno pīnavā, sūno sūnavā, dīno dīnavā, ḍīno ḍīnavā, līno līnavā, lūno lūnavā, ktaktavantūnanti kiṃ? Bhitti, chitti, bhettuṃ, chettuṃ.</paragraph>
    <paragraph nr="151"> Dātvinno.</paragraph>
    <paragraph>Dāto paresaṃ ktaktavantūnaṃ tassa inno hoti. Dinno, dinnavā.</paragraph>
    <paragraph nr="152"> Kirādīhi ṇo.</paragraph>
    <paragraph>Kirādīhi paresaṃ ktaktavantūnaṃ tassānantarassa ṇa hoti, kiṇṇo kiṇṇavā, puṇṇo puṇṇavā, khīṇo khīṇavā.</paragraph>
    <paragraph nr="153"> Tarādīhi riṇṇo.</paragraph>
    <paragraph>Tarādīhi paresaṃ ktaktavantūnaṃ tassa riṇṇo hoti. Tiṇṇo tiṇṇavā, jiṇṇo jiṇṇavā, ciṇṇo ciṇṇavā.</paragraph>
    <paragraph nr="154"> Go sanjādīhi.</paragraph>
    <paragraph>Bhanjādīhi paresaṃ ktaktavantūnaṃ tassānantarassa ga hoti. Bhaggo bhaggavā, laggo laggavā, nimuggo nimuggavā, saṃviggo saṃviggavā.</paragraph>
    <paragraph nr="155"> Susā kho.</paragraph>
    <paragraph>Susā  paresaṃ ktaktavantūnaṃ tassa kho hoti. Sukkho sukkhavā.</paragraph>
    <paragraph nr="156"> Pacā ko.</paragraph>
    <paragraph>Pacā paresaṃ ktaktavantūnaṃ tassa ko hoti. Pakko pakkavā.</paragraph>
    <paragraph nr="157"> Mucā vā.</paragraph>
    <paragraph>Mucā paresaṃ ktaktavantūnaṃ tassa ko vā hoti. Mukko mutto, mukkavā muttavā. ‘Sakko’ti ṇvādīsu siddhaṃ, ktaktavantūsu satto, sattāvātveva hoti.</paragraph>
    <paragraph nr="158"> Lopo vaḍḍhā ktissa.</paragraph>
    <paragraph>Vaḍḍhā parassa ktissa tassa lopo hoti. Vaḍḍhi.</paragraph>
    <paragraph nr="159"> Kvissa.</paragraph>
    <paragraph>Kriyatthā parassa kvissa lopo hoti, abhibhū.</paragraph>
    <paragraph nr="160"> Ṇiṇāpīnaṃ tesu.</paragraph>
    <paragraph>Ṇiṇāpīnaṃ lopo hoti tesu ṇiṇāpīsu. Kārentaṃ payojayati kāreti kārāpayati.</paragraph>
    <paragraph nr="161"> Kvaci vikaraṇānaṃ.</paragraph>
    <paragraph>Vikaraṇānaṃ kvaci lopo hoti. Udapādi, hanti.</paragraph>
    <paragraph nr="162"> Mānassa massa.</paragraph>
    <paragraph>Kriyatthā  parassa mānassa makārassa lopo hoti kvaci. Karāṇo, kvacīti kiṃ? Kurumāno.</paragraph>
    <paragraph nr="163"> Ūlasse.</paragraph>
    <paragraph>Ñilāname hoti kvaci. Gahetvā, adenti, kvacitveva? Vapitvā.</paragraph>
    <paragraph nr="164"> Pyo vā tvāssa samāse.</paragraph>
    <paragraph>Tvāssa vā pyo hoti samāse. Pakāro ‘‘pye sissā’’ ti 5-88 visesanattho. Abhibhūya, abhibhavitvā, samāseti kiṃ? Patvā, kvacāsamāsepi bahulādhikārā ‘lataṃ dantehi chindiya’.</paragraph>
    <paragraph nr="165"> Tuṃyānā.</paragraph>
    <paragraph>Ktvāssa vā tuṃyānā honti samāse kvacci. Abhihaṭṭhuṃ abhiharitvā, anumodiyāna anumoditvā, asamāsepi bahulādhi kārā, daṭṭhuṃ disvā, esamappavisayatāñāpanattho yogavibhāgo.</paragraph>
    <paragraph nr="166"> Hanā racco.</paragraph>
    <paragraph>Hanasmā parassa ktvāssa racco vā hoti samāse. Āhacca, āhanitvā.</paragraph>
    <paragraph nr="167"> Sāsādhikarā cacariccā.</paragraph>
    <paragraph>Sāsādhīhi parā karā parassa ktvassa cacariccā honti yathākkamaṃ. Sakkacca sakkaritvā, asakkacca asakkaritvā, adhikicca adhikaritvā.</paragraph>
    <paragraph nr="168"> Ito cco.</paragraph>
    <paragraph>Iiccasmā  parassa ktvāssa cco vā hoti. Adhicca adhīyitvā, samecca sametvā.</paragraph>
    <paragraph nr="169"> Disā vānavā sa ca.</paragraph>
    <paragraph>Disato ktvāssa vānavā honti vā disassa ca sa kāro taṃsanniyogena. Sassa savidhānaṃ pararūpabādhanatthaṃ. Disvāna, disvā passitvā, kathaṃ ‘nādaṭṭhā parato dosa’nti? Ñāpakā tvāssa valopo, evaṃ ‘laddhā dhana’nti ādīsu.</paragraph>
    <paragraph nr="170"> Ñi byañjanassa.</paragraph>
    <paragraph>Kriyatthā parassa byañjanādippaccayassa ñi vā hoti. Bhuñjituṃ bhottuṃ, byañjanassāti kiṃ? Pācako.</paragraph>
    <paragraph nr="171"> Rā nassa ṇo.</paragraph>
    <paragraph>Rantato kriyatthā parassa paccayanakārassa ṇo hoti. Araṇaṃ, saraṇaṃ.</paragraph>
    <paragraph nr="172"> Na ntamānatyādīnaṃ.</paragraph>
    <paragraph>Rantato paresaṃ ntamānatyādīnaṃ nassa ṇo na hoti, karonto, kurumāno, karonti.</paragraph>
    <paragraph nr="173"> Gamayamisāsadisānaṃ vā cchaṅa.</paragraph>
    <paragraph>Etesaṃ vā cchaṅa hoti ntamānatyādīsu. Gacchanto gacchamāno gacchati, yacchanno yacchamāno yacchati, icchanto icchamāno icchati  acchanto acchamāno acchati, dicchanto dicchamāno dicchati, vāti kiṃ? Gamissati, vavatthitavibhāsā-yaṃ, tenāññesu ca kvaci-icchitabbaṃ icchā icchituṃ, acchitabbaṃ acchatuṃ, aññesañca yogavibhāgā-pavecchati.</paragraph>
    <paragraph nr="174"> Jaramarānamīyaṅa.</paragraph>
    <paragraph>Etesamīyaṅa vā hoti ntamānatyādīsu. Jīyanto jīranto, jīyamāno jīramāno, jīyati jīrati, mīyanto maranto, mīyamāno maramāno, mīyati marati.</paragraph>
    <paragraph nr="175"> Ṭhāpānaṃ tiṭṭha pivā.</paragraph>
    <paragraph>Ṭhāpānaṃ tiṭṭhapivā honti ntamānatyādīsu. Tiṭṭhanto, tiṭṭhamāno, tiṭṭhati, pivanto, pivamāno, pivati, vātvevi? Ṭhāti, pāti.</paragraph>
    <paragraph nr="176"> Gamavadadānaṃ ghammavajjadajjā.</paragraph>
    <paragraph>Gamādīnaṃ ghammādayo vā honti ntamānatyādīsu. Ghammanto, gacchanto, vajjanto vadanto, dajjanto dadanto.</paragraph>
    <paragraph nr="177"> Karassa sossa kubbakurukayirā.</paragraph>
    <paragraph>Karassa saokārassa kubbādayo vā honti ntamānatyādīsu. Kubbanto kayiranto karonto, kubbamāno kurumāno kayiramāno, karāṇo, kubbati kayirati karoti, kubbate kurute, kayirate, vavatthitavibhāsattā vādhikārassa bhiyyo mānaparacchakkesu kuru, kvacideva pubbachakke ‘agghaṃ kurutu, no bhavaṃ, sossāti vuttattā kattariyevime.</paragraph>
    <paragraph nr="178"> Gahassa gheppo.</paragraph>
    <paragraph>Gahassa  vā gheppo hoti ntamānatyādīsu. Gheppanto, gheppamāno, gheppati, vātveva? Gaṇhati.</paragraph>
    <paragraph nr="179"> Ṇo niggahītassa.</paragraph>
    <paragraph>Gahassa niggahītassa ṇo hoti. Gaṇhitabbaṃ, gaṇhituṃ, gaṇhanto.</paragraph>
    <centered>Itimoggallāne byākaraṇe vuttiyaṃ</centered>
    <centered>Khādikaṇḍo pañcamo.</centered>
  </text>
</tree>
