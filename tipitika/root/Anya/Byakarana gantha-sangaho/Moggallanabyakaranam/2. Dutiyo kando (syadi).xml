<?xml version='1.0' encoding='UTF-8'?>
<tree text="2. Dutiyo ka&#x1E47;&#x1E0D;o (sy&#x101;di)" target="text">
  <text>
    <paragraph nr="1"> Dve  dve-kānekesu nāmasmā si yo, aṃ yo, nā hi, sa naṃ, smā hi, sa naṃ, smiṃ su.</paragraph>
    <paragraph>Etesaṃ dve dve honti ekānekatthesu vattamānato nāmasmā. Muni munayo, muniṃ munayo, muninā munīhi, munissa munīnaṃ, munismā munīhi, munissa munīnaṃ, munismiṃ munīsu, evaṃ kumārī kumāriyo, kaññā kaññāyoti. Etāni satta dukāni satta vibhattiyo vibhāgo vibhatīti katvā, ettha siamitī-kārā-kārā ‘‘kimaṃ sisu’’ 2,200 ti saṃketatthā.</paragraph>
    <paragraph nr="2"> Kamme dutiyā.</paragraph>
    <paragraph>Karīyati kattu kiriyāyā-bhisambandhīyatīti kammaṃ, tasmiṃ dutiyāvibhatti hotaṃ. Kaṭaṃ karoti, odanaṃ pacati, ādiccaṃ passati.</paragraph>
    <paragraph>‘Odano paccatī’ti odanasaddato kammatā nappatīyate, kiñcarahi? Ākhyātato. ‘Kaṭaṃ karoti vipulaṃ dassanīya’nti attheva guṇayuttassa kammatā, icchitepi kammattāva dutiyā siddhā gāvuṃ payo dohati, gomantaṃ gāvaṃ yācati, gāvamavarundhati vajaṃ, māṇavakaṃ maggaṃ pucchati, gomantaṃ gāvaṃ bhikkhate, rukkhamavacināti phalāni, sissaṃ dhammaṃ brūte, sissaṃ dhammamanusāsatīti. Evaṃ anicchitepi ahiṃ laṅghayati, visaṃ bhakkheti. Yaṃnevicchitaṃ nāpi  anicchitaṃ, tatthāpi dutiyā siddhā. Gāmaṃ gacchanto rukkhamūlamupasappati.</paragraph>
    <paragraph>Pathaviṃ adhisessati, gāmamadhitiṭṭhati, rukkhamajjhāsatetiadhisīṭhāsānaṃpayoge-dhikaraṇe kammavacanicchā, vatticchāto hi kārakāni honti. Taṃ yathā-valāhakā vijjotate, valāhakassa vijjotate, valāhako vijjotate, valāhake vijjotate, valāhakena vijjotateti. Evamabhinivisassa vā dhammamabhinivisate dhamme vā.</paragraph>
    <paragraph>Tathā upanvajjhāvasassābhojana nivuttivacanassa gāmamupavasati, ga, mamanuvasati, pabbatamadhivasati, gharamāvasati. Abhojananivutti vacanassāti kiṃ? Gāme upavasati, bhojananivuttiṃ karotīti attho. Tappānācārepi kammattāva dutiyā siyā nadimpivati, gāmaṃ carati, evaṃ ‘sace maṃ ālapissatī’tiādīsupi. Vihitāva patidhayoge dutiyā – ‘paṭibhantu taṃ cunda bojjhaṅgā’ti. Taṃ pati bojjhaṅgā bhāsantūti attho, yadātu dhātunāyutto pati, tadā tenā-yogā sambandhe chaṭṭhīva ‘tassa nappaṭibhātī’ti. Akkhe dibbati, akkhehi dibbati, akkhesu dibbatīti kammakaraṇādhikaraṇavacanicchā.</paragraph>
    <paragraph nr="3"> Kāladdhānamaccantasaṃyoge.</paragraph>
    <paragraph>Kiriyā, guṇa, dabbehi sākallena kāladdhānaṃ sambandho accantasaṃyogo. Tasmiṃ viññāyamāne kālasaddehi addhaaddehi ca dutiyā hoti. Māsamadhīte, māsaṃ kalyāṇi, māsaṃ  guḷadhānā, kosamadhīte, kosaṃ kuṭilā nadī, kosaṃ pabbato. Acantasaṃyogeti kiṃ? Māsassa dvīhamadhīte, kosassekadese pabbato.</paragraph>
    <paragraph>Pubbaṇhasamayaṃ nivāsetvā, ekaṃ samayaṃ bhagavā, imaṃ rattiṃ cattāro mahārājāti evamādīsu kālavācī hi accantasaṃyogattāva dutiyā siddhā. Vibhattivipallāsenapi vā bahulaṃvidhānā.</paragraph>
    <paragraph>Phalappattiyaṃ kiriyāparisamattyapavaggo, tasmiṃ viññāyamāne kāladdhānaṃ kiriyāyāccantasaṃyoge tatiyābhimatā, sāpi karaṇattāva siddhā ‘māsenānuvāko-dhīto, kosenānuvāko-dhīto’ti. Anapavaggetu asādhakatamattākaraṇattābhāve dutiyāva ‘māsamadhīto-nuvāko, na cāne na gahito’ti.</paragraph>
    <paragraph>Kārakamajjhe ye kāladdhānavācino, tato sattamīpañcamiyo abhimatā ‘ajja bhutvā devadatto dvihe bhuñjissati, dvīhā bhuñjissati, atraṭṭho-yamissāso kose lakkhaṃ vijjhati, kosā lakkhaṃ vijjhatī’ti, tāpīha sakasakakārakavacanicchāyeva siddhā.</paragraph>
    <paragraph nr="4"> Gati bodhāhāra saddatthākammaka bhajjādīnaṃ payojje.</paragraph>
    <paragraph>Gamanatthānaṃ bodhatthānaṃ āhāratthānaṃ saddatthānamakammakānaṃ bhajjādīnañca payojje kattari dutiyā hoti. Sāmatthiyā ca payojakabyāpārena kammatāvassa hotīti patīyate. Gamayati māṇavakaṃ gāmaṃ, yāpayati māṇavakaṃ gāmaṃ, bodhayati māṇavakaṃ dhammaṃ, vedayati māṇavakaṃ dhammaṃ, bhojayati māṇa-vakaṃ  modakaṃ, āsayati māṇavakaṃ modakaṃ, ajjhāpayati māṇavakaṃ vedaṃ, pāṭhayati māṇavakaṃ vedaṃ, āsayati devadattaṃ, sāyayati devadattaṃ, aññaṃ bhajjāpeti, aññaṃ koṭṭāpeti, aññaṃ santharāpeti. Etesamevāti kiṃ? Pāceti odanaṃ devadattena yaññadatto. Payojjeti kiṃ? Gacchati devadatto. Yadā carahi gamayati devadattaṃ yaññadatto, tamaparo payojeti, tadā gamayati devadattaṃ yaññadatteneti bhavitabbaṃ … gamayatissā-gamanatthattā.</paragraph>
    <paragraph nr="5"> Harādīnaṃ vā.</paragraph>
    <paragraph>Harādīnaṃ payojje kattari dutiyā hoti vā. Hāreti bhāraṃ devadattaṃ devadatteneti vā, ajjhohāreti sattuṃ devadattaṃ devadatteneti vā, kāreti kaṭaṃ devadattaṃ devadatteneti vā dassayate janaṃ rājaṃ janeneti vā, abhivādayate guruṃ devadattaṃ devadatteneti vā.</paragraph>
    <paragraph nr="6"> Na khādādīnaṃ.</paragraph>
    <paragraph>Khādādīnaṃ payojje kattari dutiyā na hoti. Khādayati devadattena, ādayati devadattena, avha, payati devadattena, saddāyayati devadattena, kandayati devadattena, nāyayati devadattena.</paragraph>
    <paragraph>(1) Vahissāniyantuke. Vāhayati bhāraṃ devadattena aniyantuketi kiṃ? Vāha-yati bhāraṃ balībadde.</paragraph>
    <paragraph>(2) Bhakkhissāhiṃ  sāyaṃ. Bhakkhayati modake devadattena. Ahiṃsāyanti kiṃ? Bhakkhayati balībadde sassaṃ.</paragraph>
    <paragraph nr="7"> Jhādīhi yuttā.</paragraph>
    <paragraph>Dhīādīhi yuttato dutiyā hoti. Dhiratthu maṃ pūtikāyaṃ, antarā ca rājagahaṃ antarā ca nālandaṃ, samādhānamantarena, mucalindamabhito saramiccādi, chaṭṭhiyāpavādo-yaṃ.</paragraph>
    <paragraph nr="8"> Lakkhaṇitthambhūtavicchāsvabhinā.</paragraph>
    <paragraph>Lakkhaṇādīsvatthesvabhinā yuttamhā dutiyā mahāti. Rukkhamabhi vijjotate vijju, sādhu devadatto mātaramabhi, rukkhaṃ rukkhamabhitiṭṭhati.</paragraph>
    <paragraph nr="9"> Patiparīhi bhāge ca.</paragraph>
    <paragraph>Patiparīhi yuttamhā lakkhaṇādīsu bhāge catthe dutiyā hoti. Rukkhaṃ pati vijjotate vijju, sādhu devadatto mātaraṃ pati, rukkhaṃ rukkhaṃ pati tiṭṭhati, yadettha maṃ pati siyā. Rukkhaṃ pari vijjotate vijju, sādhu devadatto mātaraṃ pari, rukkhaṃ rukkhaṃ pari tiṭṭhati, yadettha maṃ pari siyā.</paragraph>
    <paragraph nr="10"> Anunā.</paragraph>
    <paragraph>Lakkhaṇādīsvatthesvanunā yuttamhā dutiyā hoti. Rukkhamanu vijjotate vijju, saccakiriyamanu vuṭṭhi pāvassi, hetu ca lakkhaṇaṃ bhavati, sādhu devadatto mātaramanu, rukkhaṃ rukkhamanu tiṭṭhati, yadettha maṃ anu siyā.</paragraph>
    <paragraph nr="11"> Sahatthe.</paragraph>
    <paragraph>Sahatthe-nunā  yuttamhā dutiyā hoti. Pabbatamanu senā tiṭṭhati.</paragraph>
    <paragraph nr="12"> Hīne.</paragraph>
    <paragraph>Hīnatthe-nunā yuttamhā dutiyā hoti. Anu sāriputtaṃ paññavanto.</paragraph>
    <paragraph nr="13"> Upena.</paragraph>
    <paragraph>Hīnatthe upena yuttamhā dutiyā hoti. Upa sāriputtaṃ paññavantho.</paragraph>
    <paragraph nr="14"> Sattamyādhikye.</paragraph>
    <paragraph>Ādhikyatthe upena yuttamhā sattamī hoti. Upa khāriyaṃ doṇo.</paragraph>
    <paragraph nr="15"> Sāmitte-dhinā.</paragraph>
    <paragraph>Sāmibhāvatthe-dhinā yuttamhā sattamī hoti. Adhi brahmadatte pañcālā, adhi pañcālesu brahmadatto.</paragraph>
    <paragraph nr="16"> Kattukareṇesu tatiyā.</paragraph>
    <paragraph>Kattari karaṇe ca kārake tatiyā hoti. Purisena kataṃ, asinā chindati. Pakatiyā-bhirūpo, gotthena gotamo, sumedho nāma nāmena, jātiyā sattavassikoti bhūdhātussa sambhavā karaṇe eva tatiyā. Evaṃ samena dhāvati visamena  dhāvati, dvidoṇena dhaññaṃ kiṇāti, pañcakena pasavo kiṇātīti.</paragraph>
    <paragraph nr="17"> Sahatthena.</paragraph>
    <paragraph>Sahatthena yoge tatiyā siyā. Puttena saha gato, puttena saddhiṃ āgato, tatiyāpi chaṭṭhīva appadhāne eva bhavati.</paragraph>
    <paragraph nr="18"> Lakkhaṇe.</paragraph>
    <paragraph>Lakkhaṇe vattamānato tatiyā siyā. Tidaṇḍakena paribbājakamaddakkhī, akkhinā kāṇo, tena hi aṅgena aṅgino vikāro lakkhīyate.</paragraph>
    <paragraph nr="19"> Hetumhi.</paragraph>
    <paragraph>Takkiriyā yogge tatiyā siyā. Annena vasati, vijjāya yaso.</paragraph>
    <paragraph nr="20"> Pañcamīṇe vā.</paragraph>
    <paragraph>Iṇe hetumhi pañcamī hoti vā. Satasmā baddho, satena vā.</paragraph>
    <paragraph nr="21"> Guṇe.</paragraph>
    <paragraph>Paraṅgabhūte hetumhi pañcamī hoti vā. Jaḷattā baddho jaḷattena vā, paññāya mutto, hutvā abhāvatoaniccā, saṅkhāranirodhā viññāṇanirodho.</paragraph>
    <paragraph nr="22"> Chaṭṭhī  hetvatthehi.</paragraph>
    <paragraph>Hetvatthavācīhi yoge hetumhi chaṭṭhī siyā. Udarassa hetu, udarassa kāraṇā.</paragraph>
    <paragraph nr="23"> Sabbādito sabbā.</paragraph>
    <paragraph>Hetvatthehi yoge sabbādīhi sabbā vibhattiyo honti. Ko hetu, kaṃ hetuṃ, kena hetunā, kassa hetussa, kasmā hetusmā, kassa hetussa, kasmiṃ hetusmiṃ, kiṃ kāraṇaṃ, kena kāraṇena, kiṃ nimittaṃ, kena nimittena, kiṃ payojanaṃ, kena payojanena iccevamādi. Hetvatthehītveva? Kena kataṃ.</paragraph>
    <paragraph nr="24"> Catutthī sampadāne.</paragraph>
    <paragraph>Yassa sammā padīyate tasmiṃ catutthī siyā. Saṅghassa dadāti. Ādhāravivakkhāyaṃ sattamīpi siyā saṅghe dehi.</paragraph>
    <paragraph nr="25"> Tādatthye.</paragraph>
    <paragraph>Tasse-daṃ tadatthaṃ, tadatthabhāve jotanīye nāmasmā catutthī siyā. Sītassa paṭighātāya, atthāya hitāya (sukhāya) devamanussānaṃ, nālaṃ dārabharaṇāya, yūpāya dāru, pākāya vajatītvevamādi.</paragraph>
    <paragraph>Kassa sāduṃ na ruccabhi, mā-yasmantānampi saṅghabhedo ruccittha, khamati saṅghassa, bhattamassa nacchādesīti chaṭṭhī sambandhavacanicchāyaṃ, na cevaṃ virodho siyā sadisarūpattā, evaṃvidhesu ca sambandhassa saddikānumatattā , kassa vā tvaṃ dhammaṃ rocesīti atthamatte paṭhamā.</paragraph>
    <paragraph>Evamaññāpi vidhaññayyā, paratopi yathāgamaṃ.</paragraph>
    <paragraph>Rañño sataṃ dhāreti, rañño chattaṃ dhāretīti sambandhe chaṭṭhī, evaṃ rañño silāghate, rañño hanute, rañño upatiṭṭhate, rañño sapate, devāpi tassa pihayanti tādino, tassa kujjha mahāvīra, yadihaṃ tassa pakuppeyyaṃ, duhayati disānaṃ megho, yo mittānaṃ na dūbhati, yo appaduṭṭhassa narassa dussati, kyāhaṃ ayyānaṃ aparajjhāmi, issayanti samaṇānaṃ titthiyā, dhammena nayamānānaṃ kā usūyā rañño bhāgyamārajjhati, rañño bhāgyamikkhate, tena yācito ayācito vā tassa gāvo paṭisuṇāti, gāvo āsuṇāti, bhagavato paccassosuṃ, hotu patigiṇāti, hotvanugiṇāti, ārocayāmi vo pativedayāmi vo, dhammaṃ te desessāmi, yathā vo bhagavā byākareyya, alaṃ te idha vāsena, kiṃ te jaṭāhi dummedha, arahati mallo mallassāti.</paragraph>
    <paragraph>Jīvitaṃ tiṇāyapi na maññamānoti tādatthya catutthī, tiṇena yo attho tadatthāyapīti attho, ‘‘yo ca sītañca uṇhañca, tiṇā bhiyyo na maññati’’ tiṇamiva jīvitaṃ maññamānoti savisayāva vibhattiyo. Saggāya gacchatīti tādatthye catutthī, yo hi saggaṃ gacchati tadatthaṃ tassa gamananti, kammavacanicchāyantu dutiyāva saggaṃ gacchatīti.</paragraph>
    <paragraph>Āyu  bhoto hotu, ciraṃ jīvitaṃ, bhaddaṃ kalyāṇaṃ atthaṃ payojanaṃ, kusalaṃ anāmayaṃ, hitaṃ pathyaṃ sukhaṃ sātaṃ bhoto hotu, sādhu sammuti metassa, puttassāvikareyya guyhamatthaṃ, tassa me sakko pāturahosi, tassa pahiṇeyya, bhikkhūnaṃ dutaṃ pāhesi, kappati samaṇānaṃ āyogo, ekassa dvinnaṃ tiṇṇaṃ vā pahoti, upamaṃ te karissāmi, añjaliṃ te paggaṇhāmi, tassa phāsu, lokassattho, namo te purisājañña, sotthi tassa, alaṃ mallo mallassa, samattho mallo mallassa, tassa hitaṃ, tassa sukhaṃ, svāgataṃ te mahārājāti sabbattha chaṭṭhī sambandhe, evaṃvidhamaññampeva viññeyyaṃ yathāgamaṃ.</paragraph>
    <paragraph nr="26"> Pañcamyavadhismā.</paragraph>
    <paragraph>Padatthāvadhismā pañcamīvibhatti hoti. Gāmasmā āgacchatu, evaṃ corasmā bhāyati, corasmā uttasati, orasmā tāyati, corasmā rakkhatīti, sace bhāyatha dukkhassa, pamāde bhayadassivā, tasanti daṇḍassāti chaṭṭhī sattamiyopi honteva sambandhādhāravacanicchāyaṃ.</paragraph>
    <paragraph>Ajjhenā parājeti, paṭipakkhe parājetīti savisayāva vibhattiyo. Sace kevaṭṭassa parajjissāmīti chaṭṭhīpi hoti sambandhavacanicchāyaṃ. Yavehi gāvo vāreti, pāpā cittaṃ nivāraye, kāke rakkhati taṇḍulāti savisayeva pañcamī. Cittaṃ rakkhetha medhāvīti dutiyāva dissati kammatthe. Upajjhāyā antaradhāyati , upajjhāyā adhite, kāmato jāyate sokoti savisaye pañcamī.</paragraph>
    <paragraph>Tattheva-ntaradhāyi su, naṭassa suṇoti, padumaṃ tattha jāyethāti sattamīchaṭṭhiyopi honteva savisaye. Himavantā pabhavati gaṅgā, pāṇātipātā viramassu khippaṃ, añño devadattā, bhinno devadattāti savisayeva pañcamī. Evaṃ ārā so āsavakkhayā, itaro devadattā, uddhaṃ pādatalā adho kesamatthakā, pubbo gāmā, pubbeva sambodhā, tato paraṃ, tato aparena samayena, tatuttarinti. Sambandhavacanicchāyaṃ chaṭṭhīpi purato gāmassa, dakkhiṇato gāmassa, upari pabbatassa, heṭṭhā pāsādassāti. Pāsādamāruyha pekkhati pāsādā pekkhati, āsane upavisitvā pekkhati āsanā pekkhatīti avadhivacanicchāyaṃ pañcamī.</paragraph>
    <paragraph>Pucchānākhyānesu kuto bhavaṃ? Pātaṭaliputtasmāti. Tathā desakālamānepi pāṭaliputtasmā rājagahaṃ satta yojanāni, sattasu yojanesūti vā. Evaṃ ito tiṇṇaṃ māsāna-maccayenāti, kicchāladdhanti guṇe pañcamī. Kicchena me adhigatanti hetumhi karaṇe vā tatiyā. Evaṃ thokā mutto, thokena muttoti. Thokaṃ calatīti kiriyāvisesane kammani dutiyā.</paragraph>
    <paragraph>Dūranti katthayogepi savisayeva pañcamīchaṭṭhiyo siyuṃ, dūraṃ gāmasmā, antikaṃ gāmasmā, dūraṃ gāmassa, antikaṃ gāmassāti, dūranti katthehi tu sabbāva savisaye siyuṃ bādhakābhāvā dūro gāmo, antiko gāmotvevamādi.</paragraph>
    <paragraph>Keci  panāhu ‘asattavacanahetehi pāṭipadikatthe dutiyātatiyāpañcamīsattamiyo, sattavacanehi tu sabbāva savisaye’ti, te panaññeheva paṭikkhittā. Dūraṃ maggo, antikaṃ maggoti kiriyāvisesanaṃ… bhūdhātussa gammamānattā. Visuddho lobhanīyehi dhammehi, parimutto so dukkhasmā vivicceva kāmehi, gambhīrato ca puthulato ca yojanaṃ, āyāmena yojanaṃ, tato pabhuti, yato sarāmi attānanti savisayeva vibhattiyo.</paragraph>
    <paragraph nr="27"> Apaparīhi vajjane.</paragraph>
    <paragraph>Vajjane vattamānehi apaparīhi yoge pañcamī hoti. Apa sālāya āyanti vāṇijā, pari sālāya āyanti vāṇijā, sālaṃ vajjetvāti attho. Vajjaneti kiṃ? Rukkhaṃ parivijjotate vijju. Āpāṭaliputtasmā vassi devoti mariyādā-bhividhīsvavadhi visayeva pañcamī, vinā pāṭaliputtena saha veti viseso, evaṃ yāva pāṭaliputtasmā vassi devoti.</paragraph>
    <paragraph nr="28"> Paṭinidhipaṭidānesu patinā.</paragraph>
    <paragraph>Paṭinidhimhi paṭidāne ca vattamānena patinā yoge nāmasmā pañcamī vibhatti hoti. Buddhasmā pati sāriputto, ghatamassa tesasmā pati dadāti, paṭinidhipaṭidānesūti kiṃ? Rukkhaṃ pati vijjotate.</paragraph>
    <paragraph nr="29"> Rite dutiyā ca.</paragraph>
    <paragraph>Ritesaddena  yoge nāmasmā dutiyā hoti pañcamī ca. Rite saddhammaṃ, rite saddhammā.</paragraph>
    <paragraph nr="30"> Vinā-ññatra tatiyā ca.</paragraph>
    <paragraph>Vinā-ññatrasaddehi yoge nāmasmā tatiyā ca hoti dutiyā pañcamiyo ca. Vinā vātena, vinā vātaṃ, vinā vātasmā, aññatra ekena piṇḍapātanīhārakena, aññatra dhammaṃ, aññatra dhammā.</paragraph>
    <paragraph nr="31"> Puthanānāhi.</paragraph>
    <paragraph>Etehi yoge tatiyā hoti pañcamī ca. Puthageva janena, puthageva janasmā, janena nānā, janasmā nānā.</paragraph>
    <paragraph nr="32"> Sattamyādhāre.</paragraph>
    <paragraph>Kiriyādhāra bhūta kattu kammānaṃ dhāraṇena yo kiriyāyādhāro tasmiṃ kārake nāmasmā sattamī hoti. Kaṭe nisīdati (devadatto), thāliyaṃ odanaṃ pacati, ākāse sakunā, bhilesu telaṃ, gaṅgāyaṃ vajo.</paragraph>
    <paragraph nr="33"> Nimitte.</paragraph>
    <paragraph>Nimittatthe sattamī hoti. Ajinamhi haññate dīpi, musāvāde pācitthiyaṃ.</paragraph>
    <paragraph nr="34"> Yabbhāvobhāvalakkhaṇaṃ.</paragraph>
    <paragraph>Yassa  bhāvo bhāvantarassa lakkhaṇaṃ bhavati, tato sattamī hoti. Gāvīsu duyhamānāsu gato, duddhāsu āgato. Bhāvoti kiṃ? Yo jaṭāhi so bhuñjati. Bhāvalakkhaṇanti kiṃ? Yo bhuñjati so devadatto, ‘‘akāle vassati tassa, tāle tassa na vassatī’’ti visayasattamī.</paragraph>
    <paragraph nr="35"> Chaṭṭhī cānādare.</paragraph>
    <paragraph>Yassa bhāvo bhāvantarassa lakkhaṇaṃ bhavati, tato chaṭṭhī bhavati sattamī ca anādare gamyamāne. ‘‘Ākoṭayanto so neti, sivirājassa pekkhato’’, ‘‘maccu gacchati ādāya, pekkhamāne mahājane’’.</paragraph>
    <paragraph>Gunnaṃ sāmīti sambandhe chaṭṭhī, gosu sāmīti visayasattamī, evaṃ gunnamissaro, gosvissaro, gunnaṃ adhipati, gosu adhipati, gunnaṃ dāyādo, gosu dāhādo, dunnaṃ sakkhi, gosu sakkhi, gunnaṃ patibhū, gosu patibhū, gunnaṃ pasūto, gosu pasūto, kusalā naccagītassa, kusalā naccagīte, āyutto kaṭakaraṇassa, āyutto kaṭakaraṇeti.</paragraph>
    <paragraph>Tathādhāravacanicchāyaṃ sattamī, bhikkhūsu abhivādenti, muddhani dhumbitvā, bāhāsu gahetvā, hatthesu piṇḍāya caranti, pathesu gacchanti, kadalīsu gaje rakkhantīti. Ñāṇasmiṃ pasannoti visayasattamī, ñāṇena pasannoti karaṇe tatiyā, evaṃ ñāṇasmiṃ ussukko ñāṇena ussukkoti.</paragraph>
    <paragraph nr="36"> Yato niddhāraṇaṃ.</paragraph>
    <paragraph>Jātiguṇakiriyāhi  samudāyatekadesassa puthakkaraṇaṃ niddhāraṇaṃ. Yato taṃ karīyati, tato chaṭṭhīsattamiyo honti. Sālayo sūkadhaññānaṃ pathyatamā, sālayo sūkadhaññesu pathyatamā, kaṇhā gāvīnaṃ sampannakhīratamā, kaṇhā gāvīsu sampannakhīratamā, gacchataṃ dhāvanto sīghatamo, gacchantesu dhāvanto sīghatamo. Sīlameva sutā seyyoti avadhimhiyeva pañcamī.</paragraph>
    <paragraph nr="37"> Paṭhamātthamatte.</paragraph>
    <paragraph>Nāmassābhidheyyamatte paṭhamāvibhatti hoti. Rukkho. Itthi pumā napuṃsakanti liṅgampi saddatthova, tathā doṇo khārī āḷhakanti parimāṇampi saddatthova, eko dve bahavoti saṅkhyāpi saddatthova.</paragraph>
    <paragraph nr="38"> Āmantaṇe.</paragraph>
    <paragraph>Sato saddenābhimukhīkaraṇamāmantaṇaṃ. Tasmiṃ visaye paṭhamā vibhatti hoti. Bhopurisa, bhokkatthi, bho napuṃsaka.</paragraph>
    <paragraph nr="39"> Chaṭṭhī sambandhe.</paragraph>
    <paragraph>Kiriyākārakasañjāto assedambhāvahetuko sambandho nāma. Tasmiṃ chaṭṭhī vibhatti hoti. Rañño puriso, sarati rajjassāti sambandhe chaṭṭhī, rajjasambandhiniṃ satiṃ karotīti attho, kammavacanicchārantu dutiyāva sarati rajjaṃ. Tathā rajakassa vatthaṃ  dadāti, paharato piṭṭhiṃ dadāti, bālo pūrati pāpassa, amacce tāta jānāhi, dhīre atthassa kovide, divasassa tikkhattuṃ, sakiṃ pakkhassa, pūraṃ hiraññasuvaṇṇassa kumbhantvevamādi.</paragraph>
    <paragraph>Kitakappayoge kaktukammesu bahulaṃ sambandhavacanicchāyaṃ chaṭṭhī, sādhu sammato bahujanassa, suppaṭividdhā buddhānaṃ dhammadhātu, dhammassa gutto medhāvī, amataṃ tesaṃ paribhuttaṃ, tassa bhavanti vattāro, avisaṃvādako lokassa, alajjīnaṃ nissāya, catunnaṃ mahābhūtānaṃ upādāya pasādotvevamādi.</paragraph>
    <paragraph>Kattukammavacanicchāyantu tatiyā dutiyāyo ca, sañcatto pitarā ahaṃ, sarasi tvaṃ evarūpiṃ vācaṃ bhāsitā, bhagavantaṃ dassanāyatvevamādi.</paragraph>
    <paragraph nr="40"> Tulyatthena vā tatiyā.</paragraph>
    <paragraph>Tulyatthena yoge chaṭṭhī hoti tatiyā vā, tulyo pitu, tulyo pitarā, sadiso pitu, sadiso pitarā, iha kathaṃ tatiyā na hoti? Ajjunassa tulā natthi, kesavassupamā na ceti, nete tulyatthā, kiñjarahi tulyānamopammatthā.</paragraph>
    <paragraph nr="41"> Ato yonaṃ ṭāṭe.</paragraph>
    <paragraph>Akāranthato nāmasmā yonaṃ ṭāṭe honti yathākkamaṃ, ṭakārā sabbadesatthā, buddhā buddhe, atoti kiṃ? Kaññāyo, itthiyo, vadhuyo, idha kasmā na bhavati aggayo. Avidhānasāmatthiyā.</paragraph>
    <paragraph nr="42"> Ninaṃ vā.</paragraph>
    <paragraph>Akārantato  nāmasmā ninaṃ ṭāṭe vā honti yathākkamaṃ. Rūpā, rūpe, rūpāni, atotveva aṭṭhīni.</paragraph>
    <paragraph nr="43"> Smāsmiṃnaṃ.</paragraph>
    <paragraph>Akārantato nāmasmā smāsminnaṃ ṭāṭe vā honti yathākkamaṃ. Buddhā buddhasmā, buddhe buddhasmiṃ, atotveva aggismā aggismiṃ.</paragraph>
    <paragraph nr="44"> Sassāya catutthiyā.</paragraph>
    <paragraph>Akārantato parassa sassa catutthiyā āyo hoti vā. Buddhāya buddhassa, bhiyyo tādatthyeyevāyamāyo dissate, kvacidevaññattha, atotveva isissa, catutthiyāti kiṃ? Buddhassa mukhaṃ, attatthanti atthasaddena samāso.</paragraph>
    <paragraph>Sabbāditopi smāsmiṃsānaṃ ṭāṭeāyā honteva… niruttikārānumatattā buddhavacane sandassanavato ca, tatrodamudāharaṇaṃ ‘asmā lokā paramhā ca, ubhayā dhaṃsate naro’, ‘tyāhaṃ mante paratthaddho’, ‘yāyeva kho panatthāya āgaccheyyātho tamevatthaṃ sādhukaṃ manasikareyyātho’ti.</paragraph>
    <paragraph nr="45"> Ghapatekasmiṃ nādīnaṃ yayā.</paragraph>
    <paragraph>Ghapato nādīnamekasmiṃ yayā honi yathākkamaṃ. Kaññāya, rattiyā, itthiyā, dhenuyā, vadhuyā, ekasminti kiṃ? Kaññāhi, rattīhi.</paragraph>
    <paragraph nr="46"> Ssā vā tetimāmūhi.</paragraph>
    <paragraph>Ghapasaññehi  tetimāmūhi nādīnamekasmiṃssā vā hoti, tassā kataṃ, tassā dīyate, tassā nissaṭaṃ, tassā pariggaho, tassā patiṭṭhitaṃ, tāya vā, evaṃ etissā etāya, imissā imāya, amussā amuyā, etehīti kiṃ? Sabbāya, nādīnaṃ tveva? Sā, ghapatotveva? Tāhi amūhi.</paragraph>
    <paragraph nr="47"> Naṃmhi nuka dvādīnaṃ sattarasannaṃ.</paragraph>
    <paragraph>Dvādīnaṃ sattarasannaṃ saṅkhyānaṃ nuka hoti naṃmhi vibhattamhi, dvinnaṃ catunnaṃ, pañcannaṃ, evaṃ yāva aṭṭhārasannaṃ, ukāro uccāraṇattho, kakāro antāvayavattho, tena naṃmhi na dīgho.</paragraph>
    <paragraph nr="48"> Basukatinnaṃ.</paragraph>
    <paragraph>Naṃmhi bahuno katissa ca nuka hoti, bahunnaṃ, katinnaṃ.</paragraph>
    <paragraph nr="49"> Ṇṇaṃṇṇannaṃ tito jhā.</paragraph>
    <paragraph>Jhasaññā tito naṃvacanassa ṇṇaṃṇṇannaṃ hoti, tiṇṇaṃ, tiṇṇannaṃ, jhāti kiṃ tissannaṃ.</paragraph>
    <paragraph nr="50"> Ubhinnaṃ.</paragraph>
    <paragraph>Ubhā naṃvacanassa innaṃ hoti, ubhinnaṃ.</paragraph>
    <paragraph nr="51"> Suña sassa.</paragraph>
    <paragraph>Nāmasmā sassa suña hoti, buddhassa, dvisakārapāṭhena siddhe lāghavatthamidaṃ.</paragraph>
    <paragraph nr="52"> Ssaṃssāssāyesvitare kaññebhimānami.</paragraph>
    <paragraph>Ssamādīsvitarādīnami  hoti, itarissaṃ, itarissā, ekissaṃ, ekissā, aññissaṃ, aññissā, etissaṃ, etissā, etissāya, imissaṃ, imissā, imissāya, esviti kiṃ? Itarāya, esanti kiṃ? Sabbassaṃ, sabbassā.</paragraph>
    <paragraph nr="53"> Tāya vā.</paragraph>
    <paragraph>Ssamādīsu tassā vā i hoti, tissaṃ tassaṃ, tissā tassā, tissāya tassāya, ssaṃssāssāyesvitveva? Tāya.</paragraph>
    <paragraph nr="54"> Tetimāto sassa ssāya.</paragraph>
    <paragraph>Tāetāimāto sassa ssāyo hoti vā. Tassāya tāya, etissāya etāya, imissāya imāya.</paragraph>
    <paragraph nr="55"> Ratyādīhi ṭo smino.</paragraph>
    <paragraph>Ratyādīhi smino ṭo hoti vā, ratto rattiyaṃ, ādo ādismiṃ.</paragraph>
    <paragraph nr="56"> Suhisubhasso.</paragraph>
    <paragraph>Ubhassa suhisvo hoti. Ubhosu, ubhohi.</paragraph>
    <paragraph nr="57"> Ltupitādinamā simhi.</paragraph>
    <paragraph>Ltuppaccayantānaṃ pitādīnaṃ ca ā hoti simhi. Kattā, pitā. Pitu, mātu, bhāvu, mītu, duhitu, jāmātu, nattu, hotu, potu.</paragraph>
    <paragraph nr="58"> Ge a ca.</paragraph>
    <paragraph>Ltupitādīnaṃ  a hoti ge ā ca, bho katta, bho kattā, bho pita, bho pitā.</paragraph>
    <paragraph nr="59"> Ayunaṃ vā dīgho.</paragraph>
    <paragraph>A i u iccesaṃ vā dīgho hoti ge pare tiliṅge. Bho purisā, bho purisa, bho aggī, bho aggi, bho bhikkhū, bho bhikkhū.</paragraph>
    <paragraph nr="60"> Ghabrahmādite.</paragraph>
    <paragraph>Ghato brahmādito ca gasse vā hoti. Bhoti kaññe, bhoti kaññā, bho brahme, bho brahma, bho khatte, bho khatta, bho ise, bho isi, bho sakhe, bho sakha. Sakhi sakhīti itthiyaṃ siddhameva. Ākatigaṇo-yaṃ, evamaññatrāpi.</paragraph>
    <paragraph nr="61"> Nammādīhi.</paragraph>
    <paragraph>Ammādīhi gasse na hoti. Bhoti ammā, bhoti annā, bhoti ambā.</paragraph>
    <paragraph nr="62"> Rasso vā.</paragraph>
    <paragraph>Ammādīnaṃ ge rasso hoti vā. Bhoti amma, bhoti ammā.</paragraph>
    <paragraph nr="63"> Gho ssaṃ, ssā, ssāyaṃ tiṃsu.</paragraph>
    <paragraph>Ssamādīsu gho rasso hoti. Tassaṃ, tassā, tassāya, taṃ, sabhatiṃ, esviti kiṃ? Tāya, sabhāya.</paragraph>
    <paragraph nr="64"> Ekavacana yosva-ghonaṃ.</paragraph>
    <paragraph>Ekavacane  yosu ca ghaokārantavajjitā naṃ nāmānaṃ rasso hoti tiliṅge. Itthiṃ, itthiyā, itthiyo, vadhuṃ vadhuyā, vadhuyo, daṇḍiṃ, daṇḍinā, daṇḍino, sayambhuṃ, sayambhunā, sayambhuvo, agho nanti kiṃ? Kaññāya, kaññāyo, oggahaṇamuttaratthaṃ.</paragraph>
    <paragraph nr="65"> Ge vā.</paragraph>
    <paragraph>Aghonaṃ ge vā rasso hoti tiliṅge, itthi, itthī, vadhu, vadhū, daṇḍi, daṇḍī, sayambhu, sayambhū. Aghonaṃtveva? Bhoti kaññā, bho go.</paragraph>
    <paragraph nr="66"> Sismiṃ nānapuṃsakassa.</paragraph>
    <paragraph>Napuṃsakavajjitassa nāmassa sismiṃ rasso na hoti. Itthī, daṇḍī, vadhū, sayambhū. Sisminti kiṃ? Itthiṃ, anapuṃsakassāti kiṃ? Daṇḍi kulaṃ.</paragraph>
    <paragraph nr="67"> Gossāgasihinaṃsu gāvagavā.</paragraph>
    <paragraph>Gasihinaṃvajjitāsu vibhattīsu gosaddassa gāvagavā honti. (Gāvaṃ, gavaṃ), gāvo, gavo, gāvena, gavena, gāvassa, gavassa, gāvasmā, gavasmā, gāve, gave. Agasihinaṃsūti kiṃ? Bho go, go tiṭṭhati, gohi, gonaṃ.</paragraph>
    <paragraph nr="68"> Sumhi vā.</paragraph>
    <paragraph>Gossa sumhi gāvagavā honti vā. Gāvesu, gavesu, gosu.</paragraph>
    <paragraph nr="69"> Gavaṃ sena.</paragraph>
    <paragraph>Gossa  se vā gavaṃ hoti saha sena. Gavaṃ, gāvassa, gavassa.</paragraph>
    <paragraph nr="70"> Gunnaṃ ca naṃnā.</paragraph>
    <paragraph>Naṃvacanena saha gossa gunnaṃ hoti gavaṃca vā. Gunnaṃ, gavaṃ, gonaṃ.</paragraph>
    <paragraph nr="71"> Nāssā.</paragraph>
    <paragraph>Goto nāssa ā hoti vā. Gāvā, gavā, gāvena, gavena.</paragraph>
    <paragraph nr="72"> Gāvumhi.</paragraph>
    <paragraph>Aṃvacane gossa gāvha vā hoti. Vāvhaṃ, gāvaṃ, gavaṃ. Gossa goṇādeso na kato… saddantarattā.</paragraph>
    <paragraph nr="73"> Yaṃ pīto.</paragraph>
    <paragraph>Pasaññīto aṃvacanassa yaṃ vā hoti. Itthiyaṃ, itthiṃ. Pītoti kiṃ? Daṇḍiṃ, rattiṃ.</paragraph>
    <paragraph nr="74"> Naṃ jhīto.</paragraph>
    <paragraph>Jhasaññīto aṃvacanassa naṃ vā hoti. Daṇḍinaṃ, daṇḍiṃ. Kathaṃ ‘buddhaṃ ādiccabandhuna’nti? Yogavibhāvā. Jhāti kiṃ? Itthiṃ. Īti kiṃ? Aggiṃ.</paragraph>
    <paragraph nr="75"> Yonaṃ none pume.</paragraph>
    <paragraph>Jhīto  yonaṃ none vā honti yathākkamaṃ pulliṅge. Daṇḍīno, daṇḍine, daṇḍī, jhīto tveva? Itthiyo, pumeti kiṃ? Daṇḍīni kulāni.</paragraph>
    <paragraph nr="76"> No.</paragraph>
    <paragraph>Jhīto yonaṃ no vā hoti pulliṅge. Daṇḍino tiṭṭhanti, daṇḍino passa, daṇḍī vā.</paragraph>
    <paragraph nr="77"> Smino ni.</paragraph>
    <paragraph>Jhīto smiṃvacanassa ni hoti vā, daṇḍini, daṇḍismiṃ, jhīto tveva? Aggismiṃ.</paragraph>
    <paragraph nr="78"> Ambvādīhi.</paragraph>
    <paragraph>Ambuādīhi sminoni hoti vā, phalaṃ patati ambuni, pupphaṃ yathā paṃsuni ātape kataṃ, vātveva? Ambumhi, paṃsumhi.</paragraph>
    <paragraph nr="79"> Kammādito.</paragraph>
    <paragraph>Kammādito smino ni hoti vā. Kammani kamme. Kamma, camma, vesma, bhasma (asma), brahma, atta, ātuma, ghamma, muddha. Kammāditoti kiṃ? Buddhe.</paragraph>
    <paragraph nr="80"> Nāsseno.</paragraph>
    <paragraph>Kammādito nāvacanassa eno vā hoti. Kammena, kammanā, cammena, cammanā, kammāditotveva? Buddhena.</paragraph>
    <paragraph nr="81"> Jhalā sassa no.</paragraph>
    <paragraph>Jhalato  sassa no vā hoti. Aggino aggissa, daṇḍino daṇḍissa, bhikkhuno bhikkhussa, sayambhuno sayambhussa,</paragraph>
    <paragraph>Kathaṃ ‘yo ca sisso mahāmune’ ti? (3) ‘‘Ito kvaci sassa ṭānubandho’’ti brahmādīsu pāṭhā sassa e ṭānubandho.</paragraph>
    <paragraph nr="82"> Nā smāssa.</paragraph>
    <paragraph>Jhalato smāssa nā hoti vā. Agginā aggismā, daṇḍinā daṇḍismā, bhikkhunā bhikkhusmā, sayambhunā sayambhusmā.</paragraph>
    <paragraph nr="83"> Lā yo naṃ vo pume.</paragraph>
    <paragraph>Lato yonaṃ vo hoti vā pulliṅge. Bhikkhavo bhikkhū, sayambhuvo sayambhūpumeti kiṃ? Āyūni.</paragraph>
    <paragraph nr="84"> Jantvādito no ca.</paragraph>
    <paragraph>Jantvādito yonaṃ no hoti vo ca vā pulliṅge. Jantuno, jantavo jantuyo, gotrabhuno, gotrabhuvo gotrabhū. Sahabhuno, sahabhuvo sahabhū.</paragraph>
    <paragraph nr="85"> Kūto.</paragraph>
    <paragraph>Kūpaccayantato yonaṃ no vā hoti pulliṅge, viduno vidū, viññuno viññū, sabbaññuno sabbaññū.</paragraph>
    <paragraph nr="86"> Dhalāpo-musmā.</paragraph>
    <paragraph>Amusaddato yonaṃ lopova hoti pulliṅge, amū, pumetveva? Amuyo amūni. Vopavādoyaṃ.</paragraph>
    <paragraph nr="87"> Na no sassa.</paragraph>
    <paragraph>Amusmā  sassa no na hoti, amussa, noti kiṃ? Amuyā.</paragraph>
    <paragraph nr="88"> Yolopanisu dīgho.</paragraph>
    <paragraph>Yonaṃ lope nisu ca dīgho hoti, aṭṭhī aṭṭhīni, yolopanisūti kiṃ? Rattiyo.</paragraph>
    <paragraph nr="89"> Sunaṃhisu.</paragraph>
    <paragraph>Esu nāmassa dīgho hoti. Aggīsu, aggīnaṃ, aggīhi.</paragraph>
    <paragraph nr="90"> Pañcādīnaṃ cuddasannama.</paragraph>
    <paragraph>Pañcādīnaṃ cuddasannaṃ sunaṃhisva hoti. Pañcasu, pañcannaṃ, pañcahi, chasu, channaṃ, chahi, evaṃ yāva aṭṭharasā.</paragraph>
    <paragraph nr="91"> Yvādo ntussa.</paragraph>
    <paragraph>Yvādīsu ntussa a hoti. Guṇavantā, guṇavantaṃ, guṇavante, guṇavantena iccādi, yvā-doti kiṃ? Guṇavā tiṭṭhati.</paragraph>
    <paragraph nr="92"> Ntassa ca ṭa vaṃse.</paragraph>
    <paragraph>Aṃsesu ntappaccayassa ṭa hoti vā ntussa ca. Yaṃ yaṃ hi rāja bhajati santaṃvāyadi vā asaṃ, kiccā-nakubbassa kareyya kiccaṃ, himavaṃva pabbataṃ, sujātimantopi ajātimassa. Yogavibhāgenāññatrāpi. Cakkhumā andhitā honti, vaggumudātīriyā pana bhikkhū vaṇṇavā honti.</paragraph>
    <paragraph nr="93"> Yosu jhissa pume.</paragraph>
    <paragraph>Jhasaññassa  issa yosu vā ṭa hoti pulliṅge. Aggayo aggī, jhaggahaṇaṃ kiṃ? Ikārantasamudāyassa ṭa mā siyābhi, rattiyo, iggahaṇaṃ kiṃ? Daṇḍino, pumeti kiṃ? Aṭṭhīni.</paragraph>
    <paragraph nr="94"> Vevosu lussa.</paragraph>
    <paragraph>Lasaññassa ussa vevosu ṭa hoti. Bhikkhave, bhikkhavo, vevosūti kiṃ? Jantuyo, uggahaṇaṃ kiṃ? Sayambhuvo.</paragraph>
    <paragraph nr="95"> Yomhi vā kvaci.</paragraph>
    <paragraph>Yomhi kvaci lasaññassa ussa vā ṭa hoti. Hetayo, nandanti taṃ kurayo dassanena, ajjeva taṃ kurayo pāpayatu. Vāti kiṃ? Hetuyo.</paragraph>
    <paragraph nr="96"> Pumālapane vevo.</paragraph>
    <paragraph>Lasaññato uto yossālapane vevo honti vā pulliṅge. Bhikkhave, bhikkhavo bhikkhū, pumeti kiṃ āyūni, ālapaneti kiṃ? Jantuyo tiṭṭhanti, lutotveva? Dhenuyo, sayambhuvo.</paragraph>
    <paragraph nr="97"> Smāhismiṃ naṃ mhābhimhi.</paragraph>
    <paragraph>Nāmasmā paresaṃ smāhisminnaṃ mhā bhimhi vā honti yathākkamaṃ. Buddhamhā buddhasmā, buddhebhi buddhehi, buddhamhi buddhasmiṃ, bahulādhikārāapavādavisayepi, dasasahassimhi dhātuyā.</paragraph>
    <paragraph nr="98"> Suhisvasse.</paragraph>
    <paragraph>Akārantassa  suhisve hoti. Buddhesu buddhehi.</paragraph>
    <paragraph nr="99"> Sabbādīnaṃ naṃmhīca.</paragraph>
    <paragraph>Akārantānaṃ sabbādīnaṃ e hoti naṃmhi suhisu ca. Sabbesaṃ, sabbesu, sabbehi, sabbādīnanti kiṃ? Buddhānaṃ, assetveva? Amūsaṃ. Sabba katara katama ubhaya itara añña aññatara aññatama (4) ‘‘pubbaparā-varadakkhiṇuttarā-dharāni vavatthāyamasaññāyaṃ’’ (pā,1,1,34) ya tya ta eta ima amu kiṃ eka tumha amha.</paragraph>
    <paragraph nr="100"> Saṃsānaṃ.</paragraph>
    <paragraph>Sabbādito naṃvacanassa saṃsānaṃ honti. Sabbesaṃ, sabbesānaṃ.</paragraph>
    <paragraph nr="101"> Ghapā sassa ssā vā.</paragraph>
    <paragraph>Sabbādīnaṃ ghapato sassa ssā vā hoti, sabbassā sabbāya, paggahaṇamuttaratthaṃ.</paragraph>
    <paragraph nr="102"> Smino ssaṃ.</paragraph>
    <paragraph>Sabbādīnaṃ ghapato smino ssaṃ vā hoti, sabbassaṃ sabbāya, amussaṃ amuyā.</paragraph>
    <paragraph nr="103"> Yaṃ.</paragraph>
    <paragraph>Ghapato smino yaṃ vā hoti, kaññāyaṃ kaññāya, rattiyaṃ rattiyā, vadhuyaṃ vadhuyā, sabbāyaṃ sabbāya, amuyaṃ amuyā.</paragraph>
    <paragraph nr="104"> Tiṃ sabhāparisāya.</paragraph>
    <paragraph>Sabhāparisāhi  smino tiṃ vā hoti, sabhatiṃ sabhāya, parisatiṃ parisāya.</paragraph>
    <paragraph nr="105"> Padādīhi si.</paragraph>
    <paragraph>Ehi smino si hoti vā, padasi padasmiṃ, bilasi bilasmiṃ.</paragraph>
    <paragraph nr="106"> Nāssa sā.</paragraph>
    <paragraph>Padādīhi nāssa sā hoti vā, padasā padena, bilasā bilena.</paragraph>
    <paragraph nr="107"> Kodhādīhi.</paragraph>
    <paragraph>Ehi nāssa sā hoti vā, kodhasā kodhena, atthasā atthena.</paragraph>
    <paragraph nr="108"> Atena.</paragraph>
    <paragraph>Akārantato parassa nāvacanassa enādeso hoti, buddhena, atoti kiṃ? Agginā.</paragraph>
    <paragraph nr="109">Sisso.</paragraph>
    <paragraph>Akārantato nāmasmā sissa o hoti, buddho, atotveva? Aggi.</paragraph>
    <paragraph nr="110"> Kvace vā.</paragraph>
    <paragraph>Akārantato nāmasmā sissa e hoti vā kvaci, vanappagumbe yathā phussitagge. Apavādavisayepi bahulaṃvīdhānā-sukhe dukkhe . Vāti kiṃ? Vanappagumbo kvacīti kiṃ? Pakkhe sabbattha mā hotu.</paragraph>
    <paragraph nr="111"> Aṃ napuṃsake.</paragraph>
    <paragraph>Akārantato nāmasmā sissa aṃ hoti napuṃsakaliṅge. Rūpaṃ.</paragraph>
    <paragraph nr="112"> Yonaṃ ni.</paragraph>
    <paragraph>Akārantato nāmasmā yonaṃ ni hoti napuṃsake. Sabbāni rūpāni, niccavidhāne phalaṃ ekaccādisabbādīnaṃ paṭhamāyaṃ.</paragraph>
    <paragraph nr="113"> Jhalā vā.</paragraph>
    <paragraph>Jhalato yonaṃ ni hoti vā napuṃsake, aṭṭhīni aṭṭhī, āyūni āyū.</paragraph>
    <paragraph nr="114"> Lopo.</paragraph>
    <paragraph>Jhalato yonaṃ lopo hoti, aṭṭhī, āyū, aggī, bhikkhū, jhalātveva? Aggayo. Pageva kasmā na hoti? Antaraṅgattā akārassa.</paragraph>
    <paragraph nr="115"> Jantuhetvīghapehi vā.</paragraph>
    <paragraph>Jantuhetūhi īkārantehi ghapa saññehi ca paresaṃ yonaṃ vā lopo hoti, jantū jantuyo, hetū hetuyo, daṇḍī daṇḍiyo, kaññā kaññāyo, rattī rattiyo, itthī itthiyo, dhenū dhenuyo, vadhū vadhuyo.</paragraph>
    <paragraph nr="116"> Ye passivaṇṇassa.</paragraph>
    <paragraph>Pasaññassa  ivaṇṇassa lopo hoti vā yakāre, ratyo ratyā, ratyaṃ, pokkharañño, pokkharaññā, pokkharaññaṃ, vā tveva? Rattiyo, passāti kiṃ? Daṇḍiyo, ivaṇṇassāti kiṃ? Dhenuyo vadhuyo. Kathaṃ ‘anuññāto ahaṃ matyā’ti? ‘Ye passā’ti yogavibhāgā.</paragraph>
    <paragraph nr="117"> Gasīnaṃ.</paragraph>
    <paragraph>Nāmasmā gasīnaṃ lopo hoti vijjhantarābhāve, bho purisa, ayaṃ, daṇḍī.</paragraph>
    <paragraph nr="118"> Asaṅkhyehi sabbāsaṃ.</paragraph>
    <paragraph>Avijjamānasaṅkhyehi parāsaṃ sabbāsaṃ vibhattīnaṃ lopo hoti, ca vā eva evaṃ, etasmāyeva liṅgā asaṅkhyehi syādyuppatti anumīyate.</paragraph>
    <paragraph nr="119"> Ekatthatāyaṃ.</paragraph>
    <paragraph>Ekatthībhāve sabbāsaṃ vibhattīnaṃ lopo hoti bahulaṃ, puttīyati, rājapuriso, vāsiṭṭho, kvaci na hoti bahulaṃ vidhānā-parantapo, bhagandaro, parassapadaṃ, attanopadaṃ, gavampati, devānaṃpiyatisso, antevāsī, janesuto mamattaṃ māmako.</paragraph>
    <paragraph nr="120"> Pubbasmāmādito.</paragraph>
    <paragraph>Amādekatthā pubbaṃ yadekatthaṃ tato parāsaṃ sabbāsaṃ vibhattīnaṃ lopo hoti. Adhitthi. Idha na hoti bahulaṃ</paragraph>
    <paragraph>Vidhānā  yathāpatthīyā, yathāparisāya, pubbasmāti kiṃ? Gāmagato.</paragraph>
    <paragraph nr="121"> Nātoma pañcamiyā.</paragraph>
    <paragraph>Amādekatthā pubbaṃ yadekatthamakārantaṃ, tato parāsaṃ sabbāsaṃ vibhattīnaṃ lopo na hoti, antu, bhavatyapañcamyā, upakumbhaṃ, apañcamiyāti kiṃ? Upakumbhā ānaya.</paragraph>
    <paragraph nr="122"> Vā tatiyāsattaminaṃ.</paragraph>
    <paragraph>Amādekatthā pubbaṃ yadekatthamakārantaṃ, tato parāsaṃ tatiyāsatthamīnaṃ vā aṃ hoti, upakumbhena kataṃ, upakumbhaṃ kataṃ, upakumte nidhehi, upakumbhaṃ nidhehi.</paragraph>
    <paragraph nr="123"> Rājasī nāmhi.</paragraph>
    <paragraph>Nāmhi rājassi vā hoti, sabbadattena rājinā, vātveva? Raññā.</paragraph>
    <paragraph nr="124"> Sunaṃhisū.</paragraph>
    <paragraph>Rājassa ū hoti vā sunaṃhisu, rājūsu rājesu, rājūnaṃ raññaṃ, rājūhi rājehi.</paragraph>
    <paragraph nr="125"> Imassāditthiyaṃṭe.</paragraph>
    <paragraph>Imasaddassānitthiyaṃ ṭe hoti vā sunaṃhisu, esu imesu, esaṃ imesaṃ, esi imehi, anitthiyanti kiṃ? Imāsu, imāsaṃ, imāhi.</paragraph>
    <paragraph nr="126"> Nāmha nimi.</paragraph>
    <paragraph>Imasaddassānitthiyaṃ  nāmhi anaimiiccādesā honti, anena imīnā, anitthiyaṃtveva? Imāya.</paragraph>
    <paragraph nr="127"> Simha napuṃsakassāyaṃ.</paragraph>
    <paragraph>Imasaddassānapuṃsakassa ayaṃ hoti simhi, ayaṃ puriso, ayaṃ itthī, anapuṃsakassāti kiṃ? Imaṃ.</paragraph>
    <paragraph nr="128"> Tyatetānaṃ tassa so.</paragraph>
    <paragraph>Tyatetānamanapuṃsakānaṃ tassa so hoti simhi, syo puriso, syā itthī, evaṃ so, sā, eso, esā, anapuṃsakassetveva? Tyaṃ, taṃ, etaṃ.</paragraph>
    <paragraph nr="129"> Massāmussa.</paragraph>
    <paragraph>Anapuṃsakassāmussa makārassa so hoti simhi, asu puriso, asu itthī.</paragraph>
    <paragraph nr="130"> Ke vā.</paragraph>
    <paragraph>Amussa massa ke vā so hoti, asuko amuko, asukā amukā, asukaṃ amukaṃ, asukāni amukāni.</paragraph>
    <paragraph nr="131"> Tatassa no tabbāsu.</paragraph>
    <paragraph>Tasaddassa tassa no vā hoti sabbāsu vibhattīsu, ne te nāyo tāyo, naṃ taṃ, nāni tāni iccādi.</paragraph>
    <paragraph nr="132"> Ṭa sasmāsmiṃssāyassaṃssāsaṃmhāmhisvi massa ca.</paragraph>
    <paragraph>Sādīsvimassa  tatassa ca ṭo vā hoti, assa imassa, asmā imasmā, asmiṃ imasmiṃ, assāya imissāya, assaṃ imissaṃ, assā imissā, āsaṃ imāsaṃ, amhā imamhā, amhi imamhi, assa tassa, asmā tasmā, asmiṃ tasmiṃ, assāya tassāya, assaṃ tassaṃ, assā tassā, āsaṃ tāsaṃ, amhā tamhā, amhi tamhi, ssāyādiggahaṇamādesantare mā hotūti.</paragraph>
    <paragraph nr="133"> Ṭe sissisismā.</paragraph>
    <paragraph>Isismā sissa ṭe vā hoti, ‘yo nvajja vinaye kaṅkhaṃ, atthadhammavidū ise’, vātveva? Isi.</paragraph>
    <paragraph nr="134"> Dutiyassa yossa.</paragraph>
    <paragraph>Isismā parassa dutiyāyossa ṭe vā hoti, ‘samaṇe brāhmaṇe vande, sampannacaraṇe ise’, vātveva? Isayo passa, dutiyassāti kiṃ? Isayo tiṭṭhanti.</paragraph>
    <paragraph nr="135"> Ekaccādīha to.</paragraph>
    <paragraph>Akārantehi ekaccādīhi yonaṃ ṭe hoti, ekacce tiṭṭhanti, ekace passa, atoti kiṃ? Ekaccāyo, evaṃ esa sa paṭhama.</paragraph>
    <paragraph nr="136"> Na nissa ṭā.</paragraph>
    <paragraph>Ekaccādīhi parassa nissa ṭā na hoti, ekaccāni.</paragraph>
    <paragraph nr="137"> Sabbādīhī .</paragraph>
    <paragraph>Sabbādīhi parassa nissa ṭā na hoti, sabbāni.</paragraph>
    <paragraph nr="138"> Yonameṭa.</paragraph>
    <paragraph>Akārantehi sabbādīhi yonameṭa hoti, sabbe tiṭṭhanti, sabbe passa, atotveva? Sabbāyo.</paragraph>
    <paragraph nr="139"> Nāññaṃ canāmappadhānā.</paragraph>
    <paragraph>Nāmabhūtehī appadhānehi ca sabbādīhi yaṃ vuttaṃ, yañcāññaṃ sabbādikāriyaṃ, taṃ na hoti, te sabbā, te piyasabbā, te atisabbā.</paragraph>
    <paragraph nr="140"> Tatiyatthayoge.</paragraph>
    <paragraph>Tatiyatthena yoge sabbādīhi yaṃ vuttaṃ, yañcāññaṃ sabbādi kāriyaṃ, taṃ na hoti, māsena pubbānaṃ māsapubbānaṃ.</paragraph>
    <paragraph nr="141"> Catthasamāse.</paragraph>
    <paragraph>Catthasamāsavisaye sabbādīhi yaṃ vuttaṃ, yañcāññaṃ sabbādikāriyaṃ, taṃ na hoti, ikkhiṇuttarapubbānaṃ, samāseti kiṃ? Amusañca tesañca dehi.</paragraph>
    <paragraph nr="142"> Veṭa.</paragraph>
    <paragraph>Etthasamāsavisadhaya sabbādīhi yadhassaṭa vutto, tassa vā hoti, pugguttare, pubbuttarā.</paragraph>
    <paragraph nr="143"> Pubbādīhi chahī.</paragraph>
    <paragraph>Etehi  pubbādīhi chahi savisaye eṭa vā hoti, pubbe pubbā, pare parā, apare aparā, dakkhiṇe dakkhiṇā, uttare uttarā, adhare adharā, chahitikiṃ? Ye.</paragraph>
    <paragraph nr="144"> Manādīhi smiṃsaṃnāsmānaṃ sisoosāsā.</paragraph>
    <paragraph>Manādīhi smimādīnaṃ sisoosāsā vā honti yathākkamaṃ, manasi manasmiṃ, manaso manassa, mano manaṃ, manasā manena, manasā manasmā, kathaṃ ‘putto jāto acetaso, hitvā yāti sumedhaso, suddhuttaravāsasā, hemakappanavāsase’ti? Sakattheṇatthā. Manatama tapa teja sira ura vaca oja rajayasa paya (6) ‘‘saravayā-yavāsacetā jalāsayākkhayalohapaṭamanesu’’.</paragraph>
    <paragraph nr="145"> Sato saba bhe.</paragraph>
    <paragraph>Santhasaddassa saba bhavati bhakāre, sabbhi.</paragraph>
    <paragraph nr="146"> Bhavato vā bhonto gayonāse.</paragraph>
    <paragraph>Bhavantasaddassa bhontādeso vā hoti gayonāse, bhonta bhavaṃ, bhonto bhavanto, bhotā bhavatā, bhoto bhavato, bho iti āmantaṇe nipāto ‘kuto nu āgacchatha bho tayo janā’, evaṃ bhavantati, bhaddeti saddantharena siddhaṃ, saddhanthaiti dassa dvibhāvena.</paragraph>
    <paragraph nr="147"> Sissāggito ni.</paragraph>
    <paragraph>Aggismā sissa ni yoti vā, aggini aggi.</paragraph>
    <paragraph nr="148"> Ntassaṃ.</paragraph>
    <paragraph>Simhi  ntappaccayassa aṃ hoti vā, gacchaṃ gacchanto.</paragraph>
    <paragraph nr="149"> Bhūto.</paragraph>
    <paragraph>Bhūdhātuto ntassa aṃ hoti simhi niccaṃ punabbidhānā, bhavaṃ.</paragraph>
    <paragraph nr="150"> Mahantārahantānaṃ ṭā vā.</paragraph>
    <paragraph>Simhi mahantārahantānaṃ ntassa ṭā vā hoti, mahā mahaṃ, arahā arahaṃ.</paragraph>
    <paragraph nr="151"> Ntussa.</paragraph>
    <paragraph>Simhi ntussa ṭā hoti, guṇavā.</paragraph>
    <paragraph nr="152"> Aṃṅaṃ napuṃsake.</paragraph>
    <paragraph>Ntussa aṃṅaṃ honti simhi napuṃsake, guṇavaṃ kulaṃ, guṇavantaṃ kulaṃ, napuṃsaketiṃ kiṃ? Sīlavā bhikkhu.</paragraph>
    <paragraph nr="153"> Himavato vā o.</paragraph>
    <paragraph>Himavato simhī ntussa o vā hoti, himavanto himavā.</paragraph>
    <paragraph nr="154"> Rājādiyuvāditvā.</paragraph>
    <paragraph>Rājādīhiyuvādīhi ca sissa ā hoti, rājā, yuvā. Rāja brahma sakha atta ātuma (7) ‘‘dhammo vāññatthe’’ daḷhadhammā, asma, (8) ‘‘imo bhāve’’ aṇimā, (mahimā, garimā) laghimā, yuva sā suvā maghava puma vattaha.</paragraph>
    <paragraph nr="155"> Vāmhānaṅa.</paragraph>
    <paragraph>Rājādīnaṃ  yuvādīnaṃ ca ānaṅa hoti vā aṃmhi, rājānaṃ rājaṃ, yuvānaṃ yuvaṃ.</paragraph>
    <paragraph nr="156"> Yonamāno.</paragraph>
    <paragraph>Rājādīhi yuvādīhi ca yonaṃ āno vā hoti, rājāno yuvāno, vā tveva? Rājā rāje, yuvā yuve.</paragraph>
    <paragraph nr="157"> Āyono ca sakhā.</paragraph>
    <paragraph>Sakhato yona māyo no honti vā āno ca, sakhāyo, sakhino, sakhāno, vā tveva? Sakhā, sakhe.</paragraph>
    <paragraph nr="158"> Ṭe smino.</paragraph>
    <paragraph>Sakhato smino ṭe hoti, sakhe, niccattho-yamārambho.</paragraph>
    <paragraph nr="159"> Nonāsesvi.</paragraph>
    <paragraph>Sakhassa i hoti nonāsesu, sakhino, sakhinā, sakhissa.</paragraph>
    <paragraph nr="160"> Smānaṃsu vā.</paragraph>
    <paragraph>Sakhassa i vā hoti smānaṃsu, sakhismā sakhasmā, sakhīnaṃ sakhānaṃ.</paragraph>
    <paragraph nr="161"> Yosvaṃhisu cāraṅa.</paragraph>
    <paragraph>Sakhassa āraṅa vā hoti yosvaṃhisu smānaṃsu ca, sakhāro sakhāyo, sakhāresu sakhesu, sakhāraṃ sakhaṃ, sakhārehi sakhehi, sakhārā sakhā, sakhasmā, sakhārānaṃ sakhānaṃ.</paragraph>
    <paragraph nr="162"> Lthupitādīnamase.</paragraph>
    <paragraph>Ltuppaccayantānaṃ  pitādīnaṃ ca āraṅa hotī sato-ññatra, kattāro, pitaro, kattāraṃ, pitaraṃ, kattārā, pitarā, kattari, pitari, aseti kiṃ? Kattuno, pituno.</paragraph>
    <paragraph nr="163"> Namhi vā.</paragraph>
    <paragraph>Namhi ltupitādīnumānaṅa vā hoti, kattārānaṃ kattūnaṃ, ditarānaṃ pitunnaṃ.</paragraph>
    <paragraph nr="164"> Ā.</paragraph>
    <paragraph>Namhi ltupitādīnamā vā hotī, kattānaṃ kattūnaṃ, pītānaṃ pitunnaṃ.</paragraph>
    <paragraph nr="165"> Salopo.</paragraph>
    <paragraph>Ltupitādihi sassa lopo vā hoti, katthu katthuno, sakamantātu sakamandhātuno, pītu pituno.</paragraph>
    <paragraph nr="166"> Suhisvāraṅa.</paragraph>
    <paragraph>Suhisu ltupitādīnamāraṅa vā hoti, kattāresu kattūsu, pitaresu pitūsu, kattārehi kattūhi, pitarehi pītūhī.</paragraph>
    <paragraph nr="167"> Najjāyosmāma.</paragraph>
    <paragraph>Yosu nadisaddassa āma vā hoti, najjāyo nadiyo.</paragraph>
    <paragraph nr="168"> Ṭi katimhā.</paragraph>
    <paragraph>Katimhā dhayānaṃ ṭi hoti, kati tiṭṭhanti, kati passa.</paragraph>
    <paragraph nr="169"> Ṭa pañcādīhi cuddasahi.</paragraph>
    <paragraph>Pañcādīhi  cuddasahi saṃkhyāhi yonaṃ ṭo hoti pañca, pañca, evaṃ yāva aṭṭhārasā. Pañcādīhīti kiṃ? Dve, tayo, cattāro, cuddhasahīti kiṃ? Dve visatiyo.</paragraph>
    <paragraph nr="170"> Ubhagohi ṭo.</paragraph>
    <paragraph>Ubhagohi yonaṃ ṭo hoti, ubho, ubho, gāvo, gāvo, kathaṃ ‘imekaratthiṃ ubhayo vasāmā’ti? Ṭomhi yakārāgamo.</paragraph>
    <paragraph nr="171"> Āraṅa smā.</paragraph>
    <paragraph>Āravādesato yonaṃ ṭo hoti, sakhāro, kattāro, pitaro.</paragraph>
    <paragraph nr="172"> Ṭoṭe vā.</paragraph>
    <paragraph>Āravādesamhā yonaṃ ṭoṭe vā honti yathākkamaṃ, sakhāro, sakhāre sakhāyo, ṭoggahaṇaṃ lāghavatthaṃ.</paragraph>
    <paragraph nr="173"> Ṭā nāsmānaṃ.</paragraph>
    <paragraph>Āravādesamhā nāsmānaṃ ṭā hoti, kattārā, kattarā. Kūci vā hoti bayulādhikārā, etādisā sakhāramhā.</paragraph>
    <paragraph nr="174"> Ṭi smino.</paragraph>
    <paragraph>Āravādesamhā smino ṭi hoti, kattari, vitari.</paragraph>
    <paragraph nr="175"> Divādito.</paragraph>
    <paragraph>Divādīhi  nāmehi smino ṭi hoti, divi, bhuvi. Niccaṃ vakārāgamo.</paragraph>
    <paragraph nr="176"> Rassāraṅa.</paragraph>
    <paragraph>Smimhi āro rasso hoti, kattari, nattari.</paragraph>
    <paragraph nr="177"> Pitādīnamanatvādīnaṃ.</paragraph>
    <paragraph>Natvādivajjitānaṃ pitādīnamāro rasso hoti sabbāsu vibhattīsu, pitaro, pitaraṃ, anutvādīnanti kiṃ? Nattāro.</paragraph>
    <paragraph nr="178"> Yuvādīnaṃ suhisvānaṅa.</paragraph>
    <paragraph>Suhisu yuvādīnaṃ ānaṅa hoti, yuvānesu, yuvānehi.</paragraph>
    <paragraph nr="179"> Nonānesvā.</paragraph>
    <paragraph>Esu yuvādīnamā hoti, yuvāno, yuvānā, yuvāne.</paragraph>
    <paragraph nr="180"> Smāsminnaṃ nāne.</paragraph>
    <paragraph>Yuvādīhi smāsminnaṃ nāne honti yathākkamaṃ, yuvānā, yuvāne.</paragraph>
    <paragraph nr="181"> Yonaṃ none vā.</paragraph>
    <paragraph>Yuvādīhi yonaṃ none vā honti yathākkamaṃ, yuvāno, yuvāne, vāti kiṃ? Yuve passa, noggahaṇaṃ lāghavatthaṃ.</paragraph>
    <paragraph nr="182"> Ito ññatthe pume.</paragraph>
    <paragraph>Aññapadatthe  vattamānā ikārantato nāmasmā yonaṃ none vā honti yathākkamaṃ pulliṅge, tomaraṅkusapāṇino, tomaraṅkusapāṇine, vātveva? Tomaraṅkusapāṇayo, aññattheti kiṃ? Pāṇayo.</paragraph>
    <paragraph nr="183"> Ne smino kvaci.</paragraph>
    <paragraph>Aññapadatthe vatthamānā ikārantato nāmasmā smino ne hoti vā kvaci pulliṅge, kataññumhi ca posamhi, sīlavante ariya vuttine, vātveva? Ariyavuttimhi, pumetveva? Ariyavuttiyā.</paragraph>
    <paragraph nr="184"> Pumā.</paragraph>
    <paragraph>Pumasaddato smino yaṃ vuttaṃ, taṃ vā hoti, pumāne pume.</paragraph>
    <paragraph nr="185"> Nāmhi.</paragraph>
    <paragraph>Pumassa nāmhi yaṃ vuttaṃ, taṃ vā hoti, pumānā pumena.</paragraph>
    <paragraph nr="186"> Sumhā ca.</paragraph>
    <paragraph>Pumassa sumhi yaṃ vuttaṃ, taṃ ā ca vā hoti, pumānesu, pumāsu pumesuṃ.</paragraph>
    <paragraph nr="187"> Gassaṃ.</paragraph>
    <paragraph>Pumasaddato gassa aṃ vā hoti, bho pumaṃ bho puma, bho ittipumaṃ bho itthipuma.</paragraph>
    <paragraph nr="188"> Sāssaṃse cānaṅa.</paragraph>
    <paragraph>Sāsaddassa  ānaṅa hoti aṃse ge ca, sānaṃ, sānassa, cabhā sāna.</paragraph>
    <paragraph nr="189"> Vattahā sanaṃnaṃ nonānaṃ.</paragraph>
    <paragraph>Vattahā sanaṃnaṃ nonānaṃ honti yathākkamaṃ, vattahāno, vattahānānaṃ.</paragraph>
    <paragraph nr="190"> Brahmassu vā.</paragraph>
    <paragraph>Brahmassa u vā hoti sanaṃsu, brahmuno brahmassa, brahmūnaṃ brahmānaṃ.</paragraph>
    <paragraph nr="191"> Nāmhi.</paragraph>
    <paragraph>Brahmassa u hoti nāmhi, brahmunā.</paragraph>
    <paragraph nr="192"> Pumakammathāmaddhānaṃ vā sasmāsu ca.</paragraph>
    <paragraph>Pumādinamu hoti vā sasmāsu nāmhi ca, pumuno pumassa, pumunā pumānā, pumunā pumānā, kammuno kammassa, kammunā kammasmā, kammunā kammanā, thāmuno thāmassa, thāmunā thāmasmā, thāmunā thāmena, addhuno addhassa, addhunā addhasmā, addhunā addhanā.</paragraph>
    <paragraph nr="193"> Yuvā sassino.</paragraph>
    <paragraph>Yuvā sassa vā ino hoti, yuvino yuvassa.</paragraph>
    <paragraph nr="194"> No-ttātumā.</paragraph>
    <paragraph>Attātumehi  sassa no hoti vā, attano attassa, ātumano ātumassa.</paragraph>
    <paragraph nr="195"> Suhīsu naka.</paragraph>
    <paragraph>Attaātumānaṃ suhisu vā naka hoti, attanesu attesu ātumanesu ātumesu, attanehi attehi ātumanehi ātumehi, kathaṃ ‘verinesu’ti? ‘Naka’ iti yogavibhāgā.</paragraph>
    <paragraph nr="196"> Smāssa nā brahmā ca.</paragraph>
    <paragraph>Brahmā attaātumehi ca svāssa nā hoti, brahmunā, attanā, ātumanā.</paragraph>
    <paragraph nr="197"> Imetānamenānvādese dutiyāyaṃ.</paragraph>
    <paragraph>Imaetasaddānaṃ kathitānukathanavisaye dutiyāyamenādeso hoti, imaṃ bhikkhuṃ vinayamajjhāpaya, atho enaṃ dhammamajjhāpaya, ime bhikkhū vinayamajjhāpaya, atho ene dhammamajjhāpaya, evametassa ca yojaniyaṃ.</paragraph>
    <paragraph nr="198"> Kissa ko sabbāsu.</paragraph>
    <paragraph>Sabbāsu vibhattisu kissa ko hoti, ko, eka, kā, kāyo, kaṃ, kāni, keneccāmi.</paragraph>
    <paragraph nr="199"> Ki sasmiṃsu vānitthiyaṃ.</paragraph>
    <paragraph>Anitthiyaṃ  kissa ki vā hoti sasmiṃsu, kissa kassa, kismiṃ kasmiṃ, anitthiyanti kiṃ? Kassā, kassaṃ.</paragraph>
    <paragraph nr="200"> Kimaṃsisu saha napuṃsake.</paragraph>
    <paragraph>Aṃsisu saha tehi kiṃsaddassa kiṃ hoti napuṃsake. Kiṃ, kiṃ, napuṃsaketi kiṃ? Ko, kaṃ.</paragraph>
    <paragraph nr="201"> Imassidaṃ vā.</paragraph>
    <paragraph>Aṃsisu saha teti imassa idaṃ hoti vā napuṃsake, idaṃ imaṃ, idaṃ imaṃ.</paragraph>
    <paragraph nr="202"> Amussāduṃ.</paragraph>
    <paragraph>Aṃsisu saha tehi amussa aduṃ hoti vā napuṃsake, aduṃ amuṃ, aduṃ amuṃ.</paragraph>
    <paragraph nr="203"> Sumhāmussāsmā.</paragraph>
    <paragraph>Amhassa asmā hoti vā sumhi, bhattirasmāsu yā tava, vā tveva? Amhesu.</paragraph>
    <paragraph nr="204"> Naṃmhi ticatunnamitthiyaṃ tissacatassā.</paragraph>
    <paragraph>Naṃmhi ticatunnaṃ tissacatassā honti itthiyaṃ yathākkamaṃ, tissannaṃ catassannaṃ, itthiyanti kiṃ? Tiṇṇaṃ catunnaṃ.</paragraph>
    <paragraph nr="205"> Tissocatasso yomhi savibhattīnaṃ.</paragraph>
    <paragraph>Vibhattisahitānaṃ ticatunnaṃ yomhi tisso catasso honti itthiyaṃ yathākkamaṃ, tisso catasso.</paragraph>
    <paragraph nr="206"> Tīṇicattāri napuṃsake.</paragraph>
    <paragraph>Yomhi  savibhattīnaṃ ticatunnaṃ yathākkamaṃ tīṇicattāri honti napuṃsake, tīṇi. Cattāri.</paragraph>
    <paragraph nr="207"> Pume tayo cattāro.</paragraph>
    <paragraph>Yomhi savibhattīnaṃ ticatunnaṃ tayocattāro honti yathākkamaṃ pulliṅge, tayo, cattāro.</paragraph>
    <paragraph nr="208"> Caturo vā catussa.</paragraph>
    <paragraph>Catusaddassa savibhattissa yomhi caturo vā hoti pulliṅge, caturo janā saṃvidhāya, kathaṃ ‘caturo nimitte nāddassāsi’nti? Liṅgavipallāsā.</paragraph>
    <paragraph nr="209"> Mayamasmāmhassa.</paragraph>
    <paragraph>Yosvamhassa savibhattissa mayamasmā vā honti yathākkamaṃ, mayaṃ, asmā, amhe.</paragraph>
    <paragraph nr="210"> Naṃsesvasmākaṃmamaṃ.</paragraph>
    <paragraph>Naṃsesvamussa savibhattissa asmākaṃ mamaṃ honti vā yathākkamaṃ, asmākaṃ, amhākaṃ, mamaṃ mama.</paragraph>
    <paragraph nr="211"> Simha-haṃ.</paragraph>
    <paragraph>Simhi amhassa savibhattissa ahaṃ hoti, ahaṃ.</paragraph>
    <paragraph nr="212"> Tumhassa tuvaṃtvamamhi ca.</paragraph>
    <paragraph>Aṃmhi simhi ca tumhassa savibhattissa tuvaṃtvaṃ honti yathākkamaṃ, tuvaṃ, tvaṃ.</paragraph>
    <paragraph nr="213"> Tayātayīnaṃ tva vā tassa.</paragraph>
    <paragraph>Tumhassa  tayātayīnaṃ takārassa tva hoti vā, tvayā tayā, tvayi tayi.</paragraph>
    <paragraph nr="214"> Smāmhi tvamhā.</paragraph>
    <paragraph>Svāmhi tumhassa savibhattissa tvamhā hoti vā, pattā nissaṃ sayaṃ tvamhā, vā tveva? Tvayā.</paragraph>
    <paragraph nr="215"> Ntantūnaṃntoyomhī paṭhame.</paragraph>
    <paragraph>Paṭhame yomhi ntantūnaṃ savibhattīnaṃ ntoiccādeso vā hoti, gacchanto, gacchantā, guṇavanto guṇavantā.</paragraph>
    <paragraph nr="216"> Taṃ naṃmhi.</paragraph>
    <paragraph>Naṃmhi ntantūnaṃ savibhatthīnaṃ taṃ vā hoti, gacchataṃ gacchantānaṃ, guṇavataṃ guṇavantānaṃ.</paragraph>
    <paragraph nr="217"> Totātitā sasmāsmiṃnāsu.</paragraph>
    <paragraph>Sādīsu ntantūnaṃ savibhattīnaṃ totātitā honti vā yathākkamaṃ, gacchato gacchantassa, guṇavato guṇavantassa, gacchatā gacchantamhā, guṇavatā guṇavanthamhā, gacchati gacchante, guṇavati guṇavante, gacchatā gacchantena, guṇavatā guṇavantena.</paragraph>
    <paragraph nr="218"> Ṭaṭāaṃ ge.</paragraph>
    <paragraph>Ge pare ntantūnaṃ savibhattīnaṃ ṭaṭāaṃ iccādesā honti, bho gaccha, bho gacchā, bho gacchaṃ, to guṇava, bho guṇavā, bho guṇavaṃ.</paragraph>
    <paragraph nr="219"> Yomhi dvinnaṃ duvedve.</paragraph>
    <paragraph>Yomhī  dvīssa savibhattissa duvedve honti paccekaṃ, duve, dve.</paragraph>
    <paragraph nr="220"> Duvinnaṃ naṃmhi vā. Naṃmhi dvissa savibhattissa duvinnaṃ hoti vā, duvinnaṃ, dvinnaṃ.</paragraph>
    <paragraph nr="221"> Rājassa raññaṃ. Naṃmhi rājassa savibhattissa raññaṃ hoti vā, raññaṃ rājānaṃ.</paragraph>
    <paragraph nr="222"> Nāsmāsu raññā. Nāsmāsu rājassa savibhattissa raññā hoti, raññā kataṃ, raññā nissaṭaṃ.</paragraph>
    <paragraph nr="223"> Rañño raññassa rājino se. Se rājassa savibhattissa rañño raññassa rājino honti, rañño, raññassa, rājino.</paragraph>
    <paragraph nr="224"> Smimhi raññerājini. Smimhi rājassa savibhattissa raññe rājini honti, raññe, rājini.</paragraph>
    <paragraph nr="225"> Samāse vā. Samāsavisaye ete ādesā rājassa vā honti, kāsiraññā kāsirājena, kāsiraññā kāsirājasmā, kāsirañño kāsirājassa, kāsiraññe kāsirāje.</paragraph>
    <paragraph nr="226"> Smimhi tumhāmhānaṃ tayimayi. Smimhi tumhaamusaddānaṃ savibhattīnaṃ tayimayi honti yathākkamaṃ, tayi, mayi.</paragraph>
    <paragraph nr="227"> Aṃmhi taṃ maṃ tavaṃ mamaṃ.</paragraph>
    <paragraph>Aṃmhi  tumhaamhasaddānaṃ savibhattīnaṃ taṃ maṃ tavaṃ mamaṃ honti yathākkamaṃ, taṃ, maṃ, tavaṃ, mamaṃ,</paragraph>
    <paragraph nr="228"> Nāsmāsu tayāmayā.</paragraph>
    <paragraph>Nāsmāsu tumhaamhasaddānaṃ savibhattīnaṃ tayāmayā honti yathākkamaṃ, tayā kataṃ, mayā kataṃ, tayā nissaṭaṃ, mayā nissaṭaṃ.</paragraph>
    <paragraph nr="229"> Tava mama tuyhaṃ mayhaṃ se.</paragraph>
    <paragraph>Se tumhaamhasaddānaṃ savibhattīnaṃ tava mama tuyhaṃ mayhaṃ honti yathākkamaṃ, tava, tuyhaṃ, mama, mayhaṃ.</paragraph>
    <paragraph nr="230"> Ṅaṃṅākaṃ naṃmhi.</paragraph>
    <paragraph>Naṃmhi tumhaamhasaddānaṃ savibhattīnaṃ ṅaṃṅākaṃ honti paccekaṃ, tumhaṃ, tumhākaṃ, amhaṃ, amhākaṃ, yathāsaṅkhyamatra na vivacchate.</paragraph>
    <paragraph nr="231"> Dutiye yomhi vā.</paragraph>
    <paragraph>Tumhaamhasaddānaṃ savibhattīnaṃ paccekaṃ ṅaṃṅākaṃ vā honti yomhi dutiye, tumhaṃ, tumhākaṃ, tumhe, amhaṃ, amhākaṃ, amhe.</paragraph>
    <paragraph nr="232"> Apādādo padatekavākye.</paragraph>
    <paragraph>Idamadhikataṃ veditabbaṃ. Pajjate-nenatthoti padaṃ-syādyantaṃ tyādyantaṃ ca, padasamūho vākyaṃ.</paragraph>
    <paragraph nr="233"> Yonaṃhisvapañcamyā vono.</paragraph>
    <paragraph>Apañcamiyā  yonaṃhisvapādādo vattamānānaṃ padasmā paresaṃ ekavākye ṭhitānaṃ tumhāmhasaddānaṃ savibhattīnaṃ vono honti vā yathākkamaṃ, tiṭṭhatha vo, tiṭṭhatha tumhe, tiṭṭhāma no, tiṭṭhāma mayaṃ, passati vo, passati tumhe, passati no, passati amhe, dīyate vo, dīyate tumhaṃ, dīyate no, dīyate amhaṃ, dhanaṃ vo, dhanaṃ tumhaṃ, dhanaṃ no dhanaṃ amhaṃ, kataṃ vo, kataṃ tumhehi, kataṃ no, kataṃ amhehi, apañcamyāti kiṃ? Nissaṭaṃ tumhehi, nissaṭaṃ amhehi, apādādotveva? ‘Balañca bhikkhūnamanuppadinnaṃ, tumhehi puññaṃ pasutaṃ anappakaṃ’, padatotveva? Tumhe tiṭṭhatha, ekavākyetveva? Devadatto tiṭṭhati gāme, tumhe tiṭṭhatha nagare, savibhattīnaṃtveva? Arahati dhammo tumhādisānaṃ, arahati dhammo amhādisānaṃ.</paragraph>
    <paragraph nr="234"> Teme nāse.</paragraph>
    <paragraph>Nāmhi se ca apādādo vattamānānaṃ padasmā paresaṃ ekavākye ṭhitānaṃ tumhāmhasaddānaṃ savibhattīnaṃ teme vā honti yathākkamaṃ, kataṃ te, kataṃ tayā, kataṃ me, kataṃ mayā, dīyate te, dīyate tava dīyate me, dīyate mama, dhanaṃ te, dhanaṃ tava, dhanaṃ me, dhanaṃ mama.</paragraph>
    <paragraph nr="235"> Anvādese.</paragraph>
    <paragraph>Kathitānukathanavisaye tumhaamha-saddānamādesā niccaṃ bhavanti punabbidhānā, gāmo tumhaṃ pariggaho, atho janapado vo pariggaho.</paragraph>
    <paragraph nr="236"> Sapubbā paṭhamantā vā.</paragraph>
    <paragraph>Vijjamānapubbasmā  paṭhamantā paresaṃ tumhaamhasaddānamādesā vā honti anvādesepi, gāme paṭo tumhākaṃ, atho nagare kambalo vo, atho nagare kambalo tumhākaṃ, sapubbāti kiṃ? Paṭo tumhākaṃ, atho kambalo vo, paṭhamantāti ki? Paṭo nāgare tumhākaṃ, atho kambalo gāme vo.</paragraph>
    <paragraph nr="237"> Na ca vā hā hevayoge.</paragraph>
    <paragraph>Cādīhi yoge tumhaamhasaddānamādesā na honti, gāmo tava ca pariggaho, mama ca pariggaho, gāmo tava vā pariggaho, mama vā pariggaho, gāmo tava ha pariggaho, mama ha pariggaho, gāmo tavāha pariggaho, mamāha pariggaho, gāmo taveva pariggaho, mameva pariggaho, evaṃ sabbattha udāharitabbaṃ, yogeti kiṃ? Gāmo ca te pariggaho, nagarañca me pariggaho.</paragraph>
    <paragraph nr="238"> Dassanatthe nālocane.</paragraph>
    <paragraph>Dassanatthesu ālocanavajjitesu payujjamānesu tumhaamhasaddānamādesā na honti, gāmo tumhe uddissāgato, gāmo amhe uddissāgato, anālocaneti kiṃ? Gāmo vo āloceti, gāmo no āloceti.</paragraph>
    <paragraph nr="293"> Āmantaṇaṃ pubbamasantaṃva. Āmantaṇaṃ pubbamavijjamānaṃ viya hoti tumhāmhasaddānamādesavisaye, devadatta tava pariggaho, āmantaṇanti kiṃ? Kambalo te pariggaho, pubbamiti kiṃ? ‘Mayetaṃ sabbamakkhātaṃ, tumhākaṃ dvijapuṅgavā , parassa hi avijjamānatte ‘apādādo’ti paṭisedho na siyā. Ivāti kiṃ? Savanaṃ yathā siyā.</paragraph>
    <paragraph nr="240"> Na sāmaññavacanamekatthe.</paragraph>
    <paragraph>Samānādhikaraṇe parato sāmaññavacanamāmantaṇamasantaṃ viya na hoti, māṇavaka jaṭilaka te pariggaho. Parassāvijjamānattepi pubbarūpamupādāyādeso hoti, sāmaññavacananti kiṃ? Devadatta māṇavaka tava pariggaho, ekattheti kiṃ? Devadatta yaññadatta tumhaṃ pariggaho.</paragraph>
    <paragraph nr="241"> Bahūsu vā.</paragraph>
    <paragraph>Bahūsu vattamānamāmantaṇaṃ sāmaññavacanamekatthe avijjamānaṃ viya vā na hoti, brāhmaṇā guṇavanto tumhākaṃ pariggaho, brāhmaṇā guṇavanto vo pariggaho.</paragraph>
    <centered>Iti moggallāne byākaraṇe vuttiyaṃ</centered>
    <centered>Syādikaṇḍo dutiyo.</centered>
  </text>
</tree>
