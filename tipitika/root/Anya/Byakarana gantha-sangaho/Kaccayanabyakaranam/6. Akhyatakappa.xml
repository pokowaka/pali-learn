<?xml version='1.0' encoding='UTF-8'?>
<tree text="6. &#x100;khy&#x101;takappa" target="text">
  <text>
    <subhead>Paṭhamakaṇḍa</subhead>
    <paragraph>(Ka)</paragraph>
    <gatha type="1">Ākhyātasāgaramathajjatanītaraṅgaṃ ,</gatha>
    <gatha type="2">Dhātujjalaṃ vikaraṇāgamakālamīnaṃ;</gatha>
    <gatha type="3">Lopānubandhariyamatthavibhāgatīraṃ,</gatha>
    <gatha type="last">Dhīrā taranti kavino puthubuddhināvā.</gatha>
    <paragraph>(Kha)</paragraph>
    <gatha type="1">Vicittasaṅkhāraparikkhitaṃ imaṃ,</gatha>
    <gatha type="2">Ākhyātasaddaṃ vipulaṃ asesato;</gatha>
    <gatha type="3">Paṇamya sambuddhamanantagocaraṃ,</gatha>
    <gatha type="last">Sugocaraṃ yaṃ vadato suṇātha me.</gatha>
    <paragraph>(Ga)</paragraph>
    <gatha type="1">Adhikāre maṅgale ceva, nipphanne cāvadhāraṇe;</gatha>
    <gatha type="last">Anantare ca pādāne, athasaddo pavattati.</gatha>
    <paragraph nr="416">, 429Atha pubbāni vibhattīnaṃ cha parassapadāni.</paragraph>
    <paragraph>Atha sabbāsaṃ vibhattīnaṃ yāni yāni pubbakāni cha padāni, tāni tāni parassapadasaññāni honti.</paragraph>
    <paragraph>Taṃ yathā? Ti anti, si tha, mi ma.</paragraph>
    <paragraph>Parassapadamiccanena kvattho? Kattari parassapadaṃ.</paragraph>
    <paragraph nr="407">, 439Parāṇyattanopadāni.</paragraph>
    <paragraph>Sabbāsaṃ vibhattīnaṃ yāni yāni parāni cha padāni. Tāni tāni attanopadasaññāni honti.</paragraph>
    <paragraph>Taṃ yathā? Te ante, se vhe, e mhe.</paragraph>
    <paragraph>Attanopadamiccanena kvattho? Attanopadāni bhāve ca kammani.</paragraph>
    <paragraph nr="408">, 431Dve dve paṭhama majjhimuttamapurisā.</paragraph>
    <paragraph>Tāsaṃ sabbāsaṃ vibhattīnaṃ parassapadānaṃ, attanopadānañca dve dve padāni paṭhamamajjhimuttamapurisasaññāni honti.</paragraph>
    <paragraph>Taṃ yathā? Ti anti iti paṭhamapurisā, si tha iti majjhimapurisā, mi ma iti uttamapurisā. Attanopadānampi te ante iti paṭhamapurisā, se vhe iti majjhimapurisā, e mhe iti uttamapurisā. Evaṃ sabbattha.</paragraph>
    <paragraph>Paṭhamamajjhimuttamapurisamiccanena kvattho? Nāmamhi payujjamānepi tulyādhikaraṇe paṭhamo, tumhe majjhimo, amhe uttamo.</paragraph>
    <paragraph nr="409">, 441Sabbesamekābhidhāne paro puriso.</paragraph>
    <paragraph>Sabbesaṃ tiṇṇaṃ paṭhamamajjhimuttama purisānaṃ ekābhidhāne paro puriso gahetabbo.</paragraph>
    <paragraph>So  ca paṭhati, tvañca paṭhasi, tumhe paṭhatha. So ca pacati, tvañca pacasi. Tumhe pacatha. Evaṃ sesāsu vibhattīsu paro puriso yojetabbo.</paragraph>
    <paragraph nr="410">, 432Nāmamhi payujjamānepi tulyādhikaraṇe paṭhamo.</paragraph>
    <paragraph>Nāmamhi payujjamānepi appayujjamānepi tulyādhikaraṇe paṭhamapuriso hoti.</paragraph>
    <paragraph>So gacchati, te gacchanti.</paragraph>
    <paragraph>Appayujjamānepi – gacchati, gacchanti.</paragraph>
    <paragraph>Tulyādhikaraṇeti kimatthaṃ? Tena haññase tvaṃ devadattena.</paragraph>
    <paragraph nr="411">, 436Tumhe majjhimo.</paragraph>
    <paragraph>Tumhe payujjamānepi appayujjamānepi tulyādhikaraṇe majjhimapuriso hoti.</paragraph>
    <paragraph>Tvaṃ yāsi, tumhe yātha.</paragraph>
    <paragraph>Appayujjamānepi – yāsi, yātha.</paragraph>
    <paragraph>Tulyādhikaraṇeti kimatthaṃ? Tayā paccate odano.</paragraph>
    <paragraph nr="412">, 437Amheuttamo.</paragraph>
    <paragraph>Amhe payujjamānepi appayujjamānepi tulyādhikaraṇe uttamapuriso hoti.</paragraph>
    <paragraph>Ahaṃ yajāmi, mayaṃ yajāma.</paragraph>
    <paragraph>Appayujjamānepi – yajāmi, yajāma.</paragraph>
    <paragraph>Tulyādhikaraṇeti kimatthaṃ? Mayā ijjate buddho.</paragraph>
    <paragraph nr="413">, 427Kāle.</paragraph>
    <paragraph>‘‘Kāle’’ iccetaṃ adhikāratthaṃ veditabbaṃ.</paragraph>
    <paragraph nr="414">, 428Vattamānā paccuppanne.</paragraph>
    <paragraph>Paccuppanne kāle vattamānāvibhatti hoti.</paragraph>
    <paragraph>Pāṭaliputtaṃ gacchati, sāvatthiṃ pavisati.</paragraph>
    <paragraph nr="415">, 451Āṇatyā siṭṭhe’nuttakāle pañcamī.</paragraph>
    <paragraph>Āṇatyatthe ca āsīsatthe ca anuttakāle pañcamī vibhatti hoti.</paragraph>
    <paragraph>Karotu kusalaṃ, sukhaṃ te hotu.</paragraph>
    <paragraph nr="416">, 454Anumatiparikappatthesu sattamī.</paragraph>
    <paragraph>Anumatyatthe ca parikappatthe ca anuttakāle sattamī vibhatti hoti.</paragraph>
    <paragraph>Tvaṃ  gaccheyyāsi, kimahaṃ kareyyāmi.</paragraph>
    <paragraph nr="417">, 460Apaccakkhe parokkhātīte.</paragraph>
    <paragraph>Apaccakkhe atīte kāle parokkhāvibhatti hoti.</paragraph>
    <paragraph>Supine kilamāha, evaṃ kila porāṇāhu.</paragraph>
    <paragraph nr="418">, 456Hiyyopabhuti paccakkhe hiyyattanī.</paragraph>
    <paragraph>Hiyyopabhuti atīte kāle paccakkhe vā apaccakkhe vā hiyyattanī vibhatti hoti.</paragraph>
    <paragraph>So agamā maggaṃ, te agamū maggaṃ.</paragraph>
    <paragraph nr="419">, 469Samīpe’jjatanī.</paragraph>
    <paragraph>Ajjappabhuti atīte kāle paccakkhe vā apaccakkhe vā samīpe ajjatanīvibhatti hoti.</paragraph>
    <paragraph>So maggaṃ agamī, te maggaṃ agamuṃ.</paragraph>
    <paragraph nr="420">, 471Māyoge sabbakāle ca.</paragraph>
    <paragraph>Hiyyattanīajjatanīiccetā vibhattiyo yadā māyogā, tadā sabbakāle ca honti.</paragraph>
    <paragraph>Mā gamā, mā vacā, mā gamī, mā vacī.</paragraph>
    <paragraph>Caggahaṇena pañcamīvibhattipi hoti. Mā gacchāhi.</paragraph>
    <paragraph nr="421">, 473Anāgate bhavissantī.</paragraph>
    <paragraph>Anāgate kāle bhavissantī vibhatti hoti.</paragraph>
    <paragraph>So gacchissati, karissati. Te gacchissanti, karissanti.</paragraph>
    <paragraph nr="422">, 475Kriyātipanne’tīte kālātipatti.</paragraph>
    <paragraph>Kriyātipannamatte atīte kāle kālātipatti vibhatti hoti.</paragraph>
    <paragraph>So ce taṃ yānaṃ alabhissā, agacchissā. Te ce taṃ yānaṃ alabhissaṃsu, agacchissaṃsu.</paragraph>
    <paragraph nr="423">, 426Vattamānā ti anti, si tha, mi ma, te ante, se vhe, e mhe.</paragraph>
    <paragraph>Vattamānā iccesā saññā hoti ti anti, si tha, mi ma, te ante, se vhe, e mhe iccetesaṃ dvādasannaṃ padānaṃ.</paragraph>
    <paragraph>Vattamānā iccanena kvattho? Vattamānā paccuppanne.</paragraph>
    <paragraph nr="424">, 450Pañcamī tu antu, hitha, mima, taṃ antaṃ, ssu vho, e āmase.</paragraph>
    <paragraph>Pañcamīiccesā  saññā hoti tu antu, hi tha, mima, taṃ antaṃ, ssu vho, e āmase iccetesaṃ dvādasannaṃ padānaṃ.</paragraph>
    <paragraph>Pañcamīiccanena kvattho? Āṇatyāsiṭṭhe, nuttakāle pañcamī.</paragraph>
    <paragraph nr="425">, 453Sattamī eyya eyyuṃ, eyyā si eyyā tha, eyyāmi eyyāma, etha eraṃ, etho eyyāvho, eyyaṃ eyyāmhe.</paragraph>
    <paragraph>Sattamī iccesā saññā hoti eyya eyyuṃ, eyyāsi eyyātha, eyyāmi eyyāma, etha eraṃ, etho, eyyāvho, eyyaṃ eyyāmhe iccetesaṃ dvādasannaṃ padānaṃ.</paragraph>
    <paragraph>Sattamī iccanena kvattho? Anumatiparikappatthesu sattamī.</paragraph>
    <paragraph nr="426">, 459Parokkhā au ettha, aṃmha, tthare, ttho vho, iṃ mhe.</paragraph>
    <paragraph>Parokkhā iccesā saññā hoti a u, ettha, aṃ mha, ttha re ttho vho, iṃ mhe iccetesaṃ dvādasannaṃ padānaṃ.</paragraph>
    <paragraph>Parokkhā iccanena kvattho? Apaccakkhe parokkhātīte.</paragraph>
    <paragraph nr="427">, 455Hiyyattanīāū, ottha, aṃmhā, tthatthuṃ, se vhaṃ, iṃ mhase.</paragraph>
    <paragraph>Hiyyattanī iccesā saññā hoti ā ū, o ttha, aṃ mhā, ttha tthuṃ, se vhaṃ, iṃ mhase iccetesaṃ dvādasannaṃ padānaṃ.</paragraph>
    <paragraph>Hiyyattanī iccanena kvattho? Hiyyopabhuti paccakkhe hiyyattanī.</paragraph>
    <paragraph nr="428">, 468Ajjatanī ī uṃ, o ttha, iṃ mhā, ā ū, se vhaṃ, aṃ mhe.</paragraph>
    <paragraph>Ajjatanī iccesā saññā hoti ī uṃ, o ttha, iṃmhā, ā ū, sevhaṃ, aṃ mhe iccetesaṃ dvādasannaṃ padānaṃ.</paragraph>
    <paragraph>Ajjatanī iccanena kvattho? Samīpejjatanī.</paragraph>
    <paragraph nr="429">, 472Bhavissantī ssati ssanti, ssasi ssatha, ssāmi ssāma, ssate ssante, ssase ssavhe, ssaṃ ssāmhe.</paragraph>
    <paragraph>Bhavissantī iccesā saññā hoti ssati ssanti, ssasi ssatha, ssāmi ssāma, ssate ssante, ssase ssavhe, ssaṃ ssāmhe iccetesaṃ dvādasannaṃ padānaṃ.</paragraph>
    <paragraph>Bhavissantī iccanena kvattho? Anāgate bhavissantī.</paragraph>
    <paragraph nr="430">, 373Kālātipattissā ssaṃsu, sse ssatha, ssaṃ ssāmhā, ssatha sissu, ssase ssavhe, ssiṃ ssāmhase.</paragraph>
    <paragraph>Kālātipatti iccesā saññā hoti ssā ssaṃsu, sse ssatha, ssaṃ ssāmhā, ssatha ssisu, ssase ssavhe, ssiṃ ssāmhase iccetesaṃ dvādasannaṃ padānaṃ.</paragraph>
    <paragraph>Kālātipatti iccanena kvattho? Kriyātipanne’ tīte kālātipatti.</paragraph>
    <paragraph nr="431">, 458Hiyyattanī sattamī pañcamī vattamānā sabbadhātukaṃ.</paragraph>
    <paragraph>Hiyyattanādayo catasso vibhattiyo sabbadhātuka saññā honti.</paragraph>
    <paragraph>Agamā, gaccheyya, gacchatu, gacchati.</paragraph>
    <paragraph>Sabbadhātuka iccanena kvattho? Ikārāgamo asabbadhātukamhi.</paragraph>
    <centered>Iti ākhyātakappe paṭhamo kaṇḍo.</centered>
    <subhead>Dutiyakaṇḍa</subhead>
    <paragraph nr="432">, 362Dhātuliṅgehiparā paccayā.</paragraph>
    <paragraph>Dhātuliṅgaiccetehi parā paccayā honti.</paragraph>
    <paragraph>Karoti, gacchati. Yo koci karoti, taṃ añño ‘‘karohi karohi’’ iccevaṃ bravīti, atha vā karontaṃ payojayati = kāreti. Saṅgho pabbatamiva attānamācarati = pabbatāyati. Taḷākaṃ samuddamiva attānamācarati = samuddāyati, saddo cicciṭamiva attānamācarati = cicciṭāyati, vasiṭṭhassa apaccaṃ vāsiṭṭho. Evamaññepi yojetabbā.</paragraph>
    <paragraph nr="433">, 528Tija gupa kita māne hi kha cha sā vā.</paragraph>
    <paragraph>Tija gupa kita mānu iccetehi dhātūhi kha cha sa iccete paccayā honti vā.</paragraph>
    <paragraph>Titikkhati, jigucchati, tikicchati, vīmaṃsati.</paragraph>
    <paragraph>Vāti kimatthaṃ? Tejati, gopati, māneti.</paragraph>
    <paragraph nr="434">, 534Bhuja ghasa hara su pādīhi tumicchatthesu.</paragraph>
    <paragraph>Bhujaghasa hara su pāiccevamādīhi dhātūhi tumicchatthesu kha cha saiccete paccayā honti vā.</paragraph>
    <paragraph>Bhottumicchati=bubhukkhati, ghasitumicchati=jighacchati, haritumicchati=jigīsati, sotumicchati=sussusati, pātumicchati=pivāsati.</paragraph>
    <paragraph>Vāti kimatthaṃ? Bhottumicchati.</paragraph>
    <paragraph>Tumicchatthesūti kimatthaṃ? Bhuñjati.</paragraph>
    <paragraph nr="435">, 536Āya nāmato kattūpamānādācāre.</paragraph>
    <paragraph>Nāmato kattūpamānā ācāratthe āyapaccayo hoti.</paragraph>
    <paragraph>Saṅgho pabbatamiva attānamācarati = pabbatāyati, taḷākaṃ samuddamiva attānamācarati = samuddāyati, saddo cicciṭamiva attānamācarati = cicciṭāyati. Evamaññepi yojetabbā.</paragraph>
    <paragraph nr="436">, 537Īyūpamānā ca.</paragraph>
    <paragraph>Nāmato upamānā ācāratthe ca īyapaccayo hoti.</paragraph>
    <paragraph>Achattaṃ  chattamiva ācarati =chattīyati, aputtaṃ puttamiva ācarati=puttīyati.</paragraph>
    <paragraph>Upamānāti kimatthaṃ? Dhammaṃ ācarati.</paragraph>
    <paragraph>Ācāreti kimatthaṃ? Achattaṃ chattamiva rakkhati. Evamaññepi yojetabbā.</paragraph>
    <paragraph nr="437">, 538Nāmamhā’tticchatthe.</paragraph>
    <paragraph>Nāmamhā attano icchatthe īyapaccayo hoti.</paragraph>
    <paragraph>Attano pattamicchati = pattīyati. Evaṃ vatthīyati, parikkhārīyati, cīvarīyati, dhanīyati, ghaṭīyati.</paragraph>
    <paragraph>Atticchattheti kimatthaṃ? Aññassa pattamicchati. Evamaññepi yojetabbā.</paragraph>
    <paragraph nr="438">, 540Dhātūhi ṇe ṇaya ṇāpe ṇāpayā kāritāni hetvatthe.</paragraph>
    <paragraph>Sabbehi dhātūhi ṇeṇaya ṇāpe ṇāpayaiccete paccayā honti kāritasaññā ca hetvatthe.</paragraph>
    <paragraph>Yo koci karoti, taṃ añño ‘‘karohi karohi’’ iccevaṃ bravīti, atha vā karontaṃ payojayati  = kāreti, kārayati, kārāpeti, kārā payati. Ye keci karonti, te aññe ‘‘karotha karotha’’ iccevaṃ bruvanti = kārenti, kārayanti, kārāpenti, kārāpayanti. Yo koci pacati, taṃ añño ‘‘pacāhi pacāhi’’iccevaṃ bravīti, atha vā pacantaṃ payojayati = pāceti, pācayati, pācāpeti, pācāpayati. Ye keci pacanti, te aññe ‘‘pacatha pacatha’’ iccevaṃ bruvanti = pācenti, pācayanti, pācāpenti. Pācāpayanti. Evaṃ bhaṇeti, bhaṇayati, bhaṇāpeti, bhaṇāpayati. Bhaṇenti, bhaṇayanti, bhaṇāpenti, bhaṇāpayanti. Tathariva aññepi yojetabbā.</paragraph>
    <paragraph>Hetvattheti kimatthaṃ? Karoti, pacati.</paragraph>
    <paragraph>Atthaggahaṇena alapaccayo hoti, jotalati.</paragraph>
    <paragraph nr="439">, 539Dhāturūpe nāmasmā ṇayo ca.</paragraph>
    <paragraph>Tasmā nāmasmā ṇayapaccayo hoti kāritasañño ca dhāturūpe sati.</paragraph>
    <paragraph>Hatthinā atikkamati maggaṃ = atihatthayati, vīṇāya upagāyati gītaṃ = upavīṇayati, daḷhaṃ karoti vīriyaṃ  = daḷhayati, visuddhā hoti ratti = visuddhayati.</paragraph>
    <paragraph>Caggahaṇena āra ālaiccete paccayā honti. Santaṃ karoti = santārati, upakkamaṃ karoti = upakkamālati.</paragraph>
    <paragraph nr="440">, 445Bhāvakammesu yo.</paragraph>
    <paragraph>Sabbehi dhātūhi bhāvakammesu yapaccayo hoti.</paragraph>
    <paragraph>Ṭhīyate, bujjhate, paccate, labbhate, karīyate, yujjate, uccate.</paragraph>
    <paragraph>Bhāvakammesūti kimatthaṃ? Karoti, pacati, paṭhati.</paragraph>
    <paragraph nr="441">, 447Tassa cavaggayakāravakārattaṃ sadhātvantassa.</paragraph>
    <paragraph>Tassa yapaccayassa cavaggayakāravakārattaṃ hoti dhātūnaṃ antena saha yathāsambhavaṃ.</paragraph>
    <paragraph>Vuccate, vuccante, uccate, uccante, paccate, paccante. Majjate, majjante, yujjate, yujjante. Bujjhate, bujjhante, kujjhate, kujjhante, ujjhate, ujjhante. Haññate, haññante. Kayyate, kayyante. Dibbate, dibbante.</paragraph>
    <paragraph nr="442">, 448Ivaṇṇāgamovā.</paragraph>
    <paragraph>Sabbehi dhātūhi yamhi paccaye, pare ivaṇṇāgamo hoti vā.</paragraph>
    <paragraph>Karīyate, karīyati, gacchīyate, gacchīyati.</paragraph>
    <paragraph>Vāti kimatthaṃ? Kayyate.</paragraph>
    <paragraph nr="443">, 449Pubbarūpañca.</paragraph>
    <paragraph>Sabbehi dhātūhi yapaccayo pubbarūpamāpajjate vā.</paragraph>
    <paragraph>Vuḍḍhate, phallate, dammate, sakkate, labbhate, dissate.</paragraph>
    <paragraph nr="444">, 501Tathā kattari ca.</paragraph>
    <paragraph>Yathā heṭṭhā bhāvakammesu yapaccayassa ādeso hoti tathā kattaripi yapaccayassa ādeso kātabbo.</paragraph>
    <paragraph>Bujjhati, vijjhati, maññati, sibbati.</paragraph>
    <paragraph nr="445">, 433Bhūvādito a.</paragraph>
    <paragraph>Bhūiccevamādito dhātugaṇato apaccayo hoti kattari.</paragraph>
    <paragraph>Bhavati , paṭhati, pacati, jayati.</paragraph>
    <paragraph nr="446">, 509Rudhādito niggahitapubbañca.</paragraph>
    <paragraph>Rudhaiccevamādito dhātugaṇato apaccayo hoti kattari, pubbe niggahitāgamo hoti.</paragraph>
    <paragraph>Rundhati, chindati, bhindati.</paragraph>
    <paragraph>Caggahaṇena i ī e oiccete paccayā honti niggahitapubbañca.</paragraph>
    <paragraph>Rundhiti, rundhīti, rundheti, rundhoti, sumbhoti, parisumbhoti.</paragraph>
    <paragraph nr="447">, 510Divādito yo.</paragraph>
    <paragraph>Divuiccevamādito dhātugaṇato yapaccayo hoti kattari.</paragraph>
    <paragraph>Dibbati, thibbati, yujjhati, vijjhati, bujjhati.</paragraph>
    <paragraph nr="448">, 512Svādito ṇu ṇā uṇā ca.</paragraph>
    <paragraph>Suiccevamādito dhātugaṇato ṇu ṇā u ṇāiccete paccayā honti kattari.</paragraph>
    <paragraph>Abhisuṇoti , abhisuṇāti, saṃvuṇoti, saṃvuṇāti, āvuṇoti, āvuṇāti, pāpuṇoti, pāpuṇāti.</paragraph>
    <paragraph nr="449">, 513Kiyādito nā.</paragraph>
    <paragraph>Kīiccevamādito dhātugaṇato nāpaccayo hoti kattari.</paragraph>
    <paragraph>Kiṇāti, jināti, dhunāti, munāti, lunāti, punāti.</paragraph>
    <paragraph nr="450">, 517Gahādito ppa ṇhā.</paragraph>
    <paragraph>Gahaiccevamādito dhātugaṇato ppaṇhāiccete paccayā honti kattari.</paragraph>
    <paragraph>Gheppati, gaṇhāti.</paragraph>
    <paragraph nr="451">, 520Tanādito oyirā.</paragraph>
    <paragraph>Tanuiccevamādito dhātugaṇato o yiraiccete paccayā honti kattari.</paragraph>
    <paragraph>Tanoti , tanohi, karoti, karohi, kayi rati, kayirāhi.</paragraph>
    <paragraph nr="452">, 525Curādito, ṇe ṇayā.</paragraph>
    <paragraph>Curaiccevamādito dhātugaṇato ṇe ṇayaiccete paccayā honti kattari, kāritasaññā ca.</paragraph>
    <paragraph>Coreti, corayati, cinteti, cintayati, manteti, mantayati.</paragraph>
    <paragraph nr="453">, 444Attanopadāni bhāve ca kammani.</paragraph>
    <paragraph>Bhāve ca kammani ca attanopadāni honti.</paragraph>
    <paragraph>Uccate, uccante, majjate, majjante, yujjate, yujjante, kujjhate, kujjhante, labbhate, labbhante, kayyate, kayyante.</paragraph>
    <paragraph nr="454">, 440Kattari ca.</paragraph>
    <paragraph>Kattari ca attanopadāni honti.</paragraph>
    <paragraph>Maññate, rocate, socate, bujjhate, jāyate.</paragraph>
    <paragraph nr="455">, 530Dhātuppaccayehi vibhattiyo.</paragraph>
    <paragraph>Dhātuniddiṭṭhehi paccayehi khādikāritantehi vibhattiyo honti.</paragraph>
    <paragraph>Titikkhati , jigucchati, vīmaṃsati, samuddāyati, puttīyati, kāreti, pāceti.</paragraph>
    <paragraph nr="456">, 430Kattari parassapadaṃ.</paragraph>
    <paragraph>Kattari parassapadaṃ hoti.</paragraph>
    <paragraph>Karoti, pacati, paṭhati, gacchati.</paragraph>
    <paragraph nr="457">, 424Bhūvādayo dhātavo.</paragraph>
    <paragraph>Bhūiccevamādayo ye saddagaṇā, te dhātusaññā honti.</paragraph>
    <paragraph>Bhavati, bhavanti, carati, caranti, pacati, pacanti, cintayati, cintayanti, hoti, honti, gacchati, gacchanti.</paragraph>
    <centered>Iti ākhyātakappe dutiyo kaṇḍo.</centered>
    <subhead>Tatiyakaṇḍa</subhead>
    <paragraph nr="458">, 461Kvacādivaṇṇānamekassarānaṃ dvebhāvo.</paragraph>
    <paragraph>Ādibhūtānaṃ vaṇṇānaṃ ekassarānaṃ kvaci dvebhāvo hoti.</paragraph>
    <paragraph>Titikkhati , jigucchati, tikicchati, vīmaṃsati, bubhukkhati, pivāsati, daddallati, dadāti, jahāti, caṅkamati.</paragraph>
    <paragraph>Kvacīti kimatthaṃ? Kampati, calati.</paragraph>
    <paragraph nr="459">, 462Pubbo’bbhāso.</paragraph>
    <paragraph>Dvebhūtassa dhātussa yo pubbo, so abbhāsasañño hoti.</paragraph>
    <paragraph>Dadhāti, dadāti, babhūva.</paragraph>
    <paragraph nr="460">, 506Rasso.</paragraph>
    <paragraph>Abbhāse vattamānassa sarassa rasso hoti. Dadhāti, jahāti.</paragraph>
    <paragraph nr="461">, 464Dutiyacatutthānaṃ paṭhamatatiyā.</paragraph>
    <paragraph>Abbhāsagatānaṃ dutiyacatutthānaṃ paṭhamatatiyā honti.</paragraph>
    <paragraph>Ciccheda, bubhukkhati, babhūva, dadhāti.</paragraph>
    <paragraph nr="462">, 476Kavaggassa cavaggo.</paragraph>
    <paragraph>Abbhāse vattamānassa kavaggassa ca vaggo hoti.</paragraph>
    <paragraph>Cikicchati , jigucchati, jighacchati, jigīsati, jaṅgamati, caṅkamati.</paragraph>
    <paragraph nr="463">, 532Mānakitānaṃ vatattaṃ vā.</paragraph>
    <paragraph>Mānakitaiccetesaṃ dhātūnaṃ abbhāsagatānaṃ vakāra takārattaṃ hoti vā yathāsaṅkhyaṃ.</paragraph>
    <paragraph>Vīmaṃsati, tikicchati.</paragraph>
    <paragraph>Vāti kimatthaṃ? Cikicchati.</paragraph>
    <paragraph nr="464">, 504Hassa jo.</paragraph>
    <paragraph>Abbhāse vattamānassa hakārassa jo hoti.</paragraph>
    <paragraph>Jahāti, juhvati, juhoti, jahāra.</paragraph>
    <paragraph nr="465">, 463Antassivaṇṇākāro vā.</paragraph>
    <paragraph>Abbhāsassa antassa ivaṇṇo hoti, akāro vā.</paragraph>
    <paragraph>Jigucchati, pivāsati, vīmaṃsati, jighacchati, babhūva, dadhāti.</paragraph>
    <paragraph>Vāti kimatthaṃ? Bubhukkhati.</paragraph>
    <paragraph nr="466">, 489Niggahitañca.</paragraph>
    <paragraph>Abbhāsassa ante niggahitāgamo hoti vā.</paragraph>
    <paragraph>Caṅkamati, cañcalati, jaṅgamati.</paragraph>
    <paragraph>Vāti kimatthaṃ? Pivāsati, daddallati.</paragraph>
    <paragraph nr="467">, 533Tato pāmānānaṃ vā maṃ sesu.</paragraph>
    <paragraph>Tato abbhāsato pāmānaiccetesaṃ dhātūnaṃ vāmaṃiccete ādesā honti yathāsaṅkhyaṃ sapaccaye pare.</paragraph>
    <paragraph>Pivāsati, vīmaṃsati.</paragraph>
    <paragraph nr="468">, 462Ṭhā tiṭṭho.</paragraph>
    <paragraph>Ṭhāiccetassa dhātussa tiṭṭhādeso hoti vā.</paragraph>
    <paragraph>Tiṭṭhati, tiṭṭhatu, tiṭṭheyya, tiṭṭheyyuṃ.</paragraph>
    <paragraph>Vāti kimatthaṃ? Ṭhāti.</paragraph>
    <paragraph nr="469">, 494Pā pivo.</paragraph>
    <paragraph>Pāiccetassa dhātussa pivādeso hoti vā.</paragraph>
    <paragraph>Pivati, pivatu, piveyya, piveyyuṃ.</paragraph>
    <paragraph>Vāti kimatthaṃ? Pāti.</paragraph>
    <paragraph nr="470">, 514Ñāssajā jaṃ nā.</paragraph>
    <paragraph>Ñāiccetassa dhātussa jā jaṃ nāādesā honti vā.</paragraph>
    <paragraph>Jānāti, jāneyya, jāniyā, jaññā, nāyati.</paragraph>
    <paragraph nr="471">, 483Disassa passa dissa dakkhā vā.</paragraph>
    <paragraph>Disaiccetassa dhātussa passa dissa dakkhaiccete ādesā honti vā.</paragraph>
    <paragraph>Passati, dissati, dakkhati, adakkha.</paragraph>
    <paragraph>Vāti kimatthaṃ? Addasa.</paragraph>
    <paragraph nr="472">, 531Byañjanantassa co chapaccayesu ca.</paragraph>
    <paragraph>Byañjanantassa dhātussa co hoti chapaccayesu paresu.</paragraph>
    <paragraph>Jigucchati, tikicchati, jighacchati.</paragraph>
    <paragraph nr="473">, 529Ko khe ca.</paragraph>
    <paragraph>Byañjanantassa dhātussa ko hoti khapaccaye pare.</paragraph>
    <paragraph>Titikkhati , bubhukkhati.</paragraph>
    <paragraph nr="474">, 535Harassa gīse.</paragraph>
    <paragraph>Haraiccetassa dhātussa sabbasseva gīādeso hoti sapaccaye pare.</paragraph>
    <paragraph>Jigīsati.</paragraph>
    <paragraph nr="475">, 565Brūbhūnamāhabhūvā parokkhāyaṃ.</paragraph>
    <paragraph>Brūbhūiccetesaṃ dhātūnaṃ āhabhūvaiccete ādesā honti yathāsaṅkhyaṃ parokkhāyaṃ vibhattiyaṃ.</paragraph>
    <paragraph>Āha, āhu, babhūva, babhūvu.</paragraph>
    <paragraph>Parokkhāyamiti kimatthaṃ? Abracuṃ.</paragraph>
    <paragraph nr="476">, 442Gamissanto ccho vā sabbāsu.</paragraph>
    <paragraph>Gamuiccetassa dhātussa anto makāro ccho hoti vā sabbāsu paccayavibhattīsu.</paragraph>
    <paragraph>Gacchamāno, gacchanto. Gacchati, gameti. Gacchatu, gametu. Gaccheyya. Gameyya. Agacchā, agamā. Agacchī, agamī. Gacchissati, gamissati. Agacchissā, agamissā.</paragraph>
    <paragraph>Gamisseti  kimatthaṃ? Icchati.</paragraph>
    <paragraph nr="477">, 479Vacassajjatanimhi makāro o.</paragraph>
    <paragraph>Vacaiccetassa dhātussa akāro ottamāpajjate ajjatanimhi vibhattimhi.</paragraph>
    <paragraph>Avoca. Avocuṃ.</paragraph>
    <paragraph>Ajjatanimhīti kimatthaṃ? Avaca, avacū.</paragraph>
    <paragraph nr="478">, 438Akāro dīghaṃ hi mi mesu.</paragraph>
    <paragraph>Akāro dīghamāpajjate himimaiccetesu vibhattīsu.</paragraph>
    <paragraph>Gacchāhi, gacchāmi, gacchāma, gacchāmhe.</paragraph>
    <paragraph>Mikāraggahaṇena hivibhattimhi akāro kvaci na dīghamāpajjate. Gacchahi.</paragraph>
    <paragraph nr="479">, 452Ha lopaṃ vā.</paragraph>
    <paragraph>Hivibhatti lopamāpajjate vā.</paragraph>
    <paragraph>Gaccha, gacchāhi, gama, gamāhi, gamaya, gamayāhi.</paragraph>
    <paragraph>Hīti kimatthaṃ? Gacchati, gamayati.</paragraph>
    <paragraph nr="480">, 490Hotissarehohe bhavissantimhissassa ca.</paragraph>
    <paragraph>Hūiccetassa  dhātussa saro e ha oha ettamāpajja te bhavissantimhi, ssassa ca lopo hoti vā.</paragraph>
    <paragraph>Hehiti, hehinti, hohiti, hohinti, heti, henti, hehissati, hehissanti, hohissati, hohissanti, hessati, hessanti.</paragraph>
    <paragraph>Hūti kimatthaṃ? Bhavissati, bhavissanti.</paragraph>
    <paragraph>Bhavissantimhīti kimatthaṃ? Hoti.</paragraph>
    <paragraph nr="481">, 524Karassa sapaccayassa kāho.</paragraph>
    <paragraph>Karaiccetassa dhātussa sapaccayassa kāhādeso hoti vā bhavissantimhi vibhattimhi, sassa ca niccaṃ lopo hoti.</paragraph>
    <paragraph>Kāhati, kāhiti, kāhasi, kāhisi, kāhāmi, kāhāma.</paragraph>
    <paragraph>Vāti kimatthaṃ? Karissati, karissanti.</paragraph>
    <paragraph>Sapaccayaggahaṇena aññehipi bhavissantiyā vibhattiyā khāmi khāma chāmi chāmaiccādayo ādesā honti. Vakkhāmi, vakkhāma, vacchāmi, vacchāma.</paragraph>
    <centered>Iti ākhyātakappe tatiyo kaṇḍo.</centered>
    <subhead>Catutthakaṇḍa</subhead>
    <paragraph nr="482">, 508Dādantassaṃmi mesu.</paragraph>
    <paragraph>Dāiccetassa dhātussa antassa aṃ hoti mimaiccetesu.</paragraph>
    <paragraph>Dammi, damma.</paragraph>
    <paragraph nr="483">, 527Asaṃyogantassa vuddhi kārite.</paragraph>
    <paragraph>Asaṃyogantassa dhātussa kārite vuddhi hoti.</paragraph>
    <paragraph>Kāreti, kārenti, kārayati, kārayanti, kārāpeti, kārāpenti, kārāpayati, kārāpayanti.</paragraph>
    <paragraph>Asaṃyogantasseti kimatthaṃ? Cintayati, mantayati.</paragraph>
    <paragraph nr="484">, 542Ghaṭādīnaṃ vā.</paragraph>
    <paragraph>Ghaṭādīnaṃ dhātūnaṃ asaṃyogantānaṃ vuddhi hoti vā kārite.</paragraph>
    <paragraph>Ghāṭeti, ghaṭeti, ghāṭayati, ghaṭayati, ghāṭāpeti, ghaṭāpeti, ghāṭāpayati, ghaṭāpayati, gāmeti, gameti, gāmayati, gamayati, gāmāpeti, gamāpeti. Gāmāpayati, gamāpayati.</paragraph>
    <paragraph>Ghaṭādīnamiti kimatthaṃ? Kāreti.</paragraph>
    <paragraph nr="485">, 434Aññesuca.</paragraph>
    <paragraph>Aññesu ca paccayesu sabbesaṃ dhātūnaṃ asaṃyogantānaṃ vuddhi hoti.</paragraph>
    <paragraph>Jayati, hoti, bhavati.</paragraph>
    <paragraph>Caggahaṇena ṇupaccayassāpi vuddhi hoti. Abhisuṇoti.</paragraph>
    <paragraph nr="486">, 543Guha dusānaṃ dīghaṃ.</paragraph>
    <paragraph>Guha dusaiccetesaṃ dhātūnaṃ saro dīghamāpajjate kārite.</paragraph>
    <paragraph>Gūhayati, dūsayati.</paragraph>
    <paragraph nr="487">, 478Vaca vasa vahādīnamukāro vassa ye.</paragraph>
    <paragraph>Vaca vasa vahaiccevamādīnaṃ dhātūnaṃ vakārassa ukāro hoti yapaccaye pare.</paragraph>
    <paragraph>Uccate, vuccati, gussati, vuyhati.</paragraph>
    <paragraph nr="488">, 481Ha vipariyayo lo vā.</paragraph>
    <paragraph>Hakārassa vipariyayo hoti yapaccaye pare, yapaccayassa ca lo hoti vā.</paragraph>
    <paragraph>Vulhati, vuyhati.</paragraph>
    <paragraph nr="489">, 519Gahassaghe ppe.</paragraph>
    <paragraph>Gahaiccetassa dhātussa sabbassa ghekāro hoti ppapaccaye pare.</paragraph>
    <paragraph>Gheppati.</paragraph>
    <paragraph nr="490">, 518Halo po ṇhāmhi.</paragraph>
    <paragraph>Gahaiccetassa dhātussa hakārassa lopo hoti ṇhāmhi paccaye pare.</paragraph>
    <paragraph>Gaṇhāti.</paragraph>
    <paragraph nr="491">, 523Karassa kāsattamajjatanimhi.</paragraph>
    <paragraph>Karaiccetassa dhātussa sabbassa kāsattaṃ hoti vā ajjatanimhi vibhattimhi.</paragraph>
    <paragraph>Akāsi, akāsuṃ. Akari, akaruṃ.</paragraph>
    <paragraph>Kāsattamitibhāvaniddesena aññatthāpi sāgamo hoti. Ahosi, adāsi.</paragraph>
    <paragraph nr="492">, 499Asasmā mimānaṃ mhimhā’ ntalopo ca.</paragraph>
    <paragraph>Asaiccetāya dhātuyā mimaiccetesaṃ vibhattīnaṃ mhimhādesā honti vā, dhātvantassa lopo ca.</paragraph>
    <paragraph>Amhi , amha, asmi, asma.</paragraph>
    <paragraph nr="493">, 498Thassa tthattaṃ.</paragraph>
    <paragraph>Asaiccetāya dhātuyā thassa vibhattissa tthattaṃ hoti, dhātvantassa lopo ca.</paragraph>
    <paragraph>Attha.</paragraph>
    <paragraph nr="494">, 495Tissa tthittaṃ.</paragraph>
    <paragraph>Asaiccetāya dhātuyā tissa vibhattissa tthittaṃ hoti, dhātvantassa lopo ca.</paragraph>
    <paragraph>Atthi.</paragraph>
    <paragraph nr="495">, 500Tussa tthuttaṃ.</paragraph>
    <paragraph>Asaiccetāya dhātuyā tussa vibhattissa tthuttaṃ hoti, dhātvantassa lopo ca.</paragraph>
    <paragraph>Atthu.</paragraph>
    <paragraph nr="496">, 497Simhi ca.</paragraph>
    <paragraph>Asasseva dhātussa simhi vibhattimhi antassa lopo ca hoti.</paragraph>
    <paragraph>Ko nu tvamasi mārisa.</paragraph>
    <paragraph nr="497">, 477Labhasmāī iṃnaṃ ttha tthaṃ.</paragraph>
    <paragraph>Labhaiccetāya dhātuyā ī iṃnaṃ vibhattīnaṃ ttha tthaṃādesā honti, dhātvantassa lopo ca.</paragraph>
    <paragraph>Alattha, alatthaṃ.</paragraph>
    <paragraph nr="498">, 480Kusasmā dī cchi.</paragraph>
    <paragraph>Kusaiccetāya dhātuyā īvibhattissa cchihoti, dhātvantassa lopo ca.</paragraph>
    <paragraph>Akkocchi.</paragraph>
    <paragraph nr="499">, 507Dādhātussa dajjaṃ.</paragraph>
    <paragraph>Dāiccetassa dhātussa sabbassa dajjādeso hoti vā.</paragraph>
    <paragraph>Dajjāmi, dajjeyya, dadāmi, dadeyya.</paragraph>
    <paragraph nr="500">, 486Vadassa vajjaṃ.</paragraph>
    <paragraph>Vadaiccetassa dhātussa sabbassa vajjādeso hoti vā.</paragraph>
    <paragraph>Vajjāmi, vajjeyya, vadāmi, vadeyya.</paragraph>
    <paragraph nr="501">, 443Gamissaghammaṃ.</paragraph>
    <paragraph>Gamuiccetassa dhātussa sabbassa ghammādeso hoti vā.</paragraph>
    <paragraph>Ghammatu. Ghammāhi, ghammāmi.</paragraph>
    <paragraph>Vāti kimatthaṃ? Gacchatu, gacchāhi, gacchāmi.</paragraph>
    <paragraph nr="502">, 493Yamhi dā dhā mā ṭhā hā pā mahamathādīnamī.</paragraph>
    <paragraph>Yamhi paccaye pare dā dhā mā ṭhā hā pā maha matha iccevamādīnaṃ dhātūnaṃ anto īkāramāpajjate.</paragraph>
    <paragraph>Dīyati, dhīyati, mīyati, ṭhīyati, hīyati, pīyati, mahīyati, mathīyati.</paragraph>
    <paragraph nr="503">, 485Yajassādissi.</paragraph>
    <paragraph>Yajaiccetassa dhātussa ādissa ikārādeso hoti yapaccaye pare.</paragraph>
    <paragraph>Ijjate mayā buddho.</paragraph>
    <paragraph nr="504">, 470Sabbato uṃ iṃsu.</paragraph>
    <paragraph>Sabbehi dhātūhi uṃvibhattissa iṃsuādeso hoti.</paragraph>
    <paragraph>Upasaṅkamiṃsu , nisīdiṃsu.</paragraph>
    <paragraph nr="505">, 482Jara marānaṃ jīra jiyya miyyā vā.</paragraph>
    <paragraph>Jara mara iccetesaṃ dhātūnaṃ jīra jiyya miyyādesā honti vā.</paragraph>
    <paragraph>Jīrati, jīranti, jiyyati, jiyyanti, miyyati, miyyanti, marati, maranti.</paragraph>
    <paragraph nr="506">, 496Sabbatthā’ sassādilopo ca.</paragraph>
    <paragraph>Sabbattha vibhattipaccayesu asaiccetassa dhātussa ādissa lopo hoti vā.</paragraph>
    <paragraph>Siyā, santi, sante, samāno.</paragraph>
    <paragraph>Vāti kimatthaṃ? Asi.</paragraph>
    <paragraph nr="507">, 501Asabbadhātuke bhū.</paragraph>
    <paragraph>Asasseva dhātussa bhūhoti vā asabbadhātuke.</paragraph>
    <paragraph>Bhavissati. Bhavissanti.</paragraph>
    <paragraph>Vāti kimatthaṃ? Āsuṃ.</paragraph>
    <paragraph nr="508">, 515Eyyassañāto iyā ñā.</paragraph>
    <paragraph>Eyyassa vibhattissa ñāiccetāya dhātuyā parassa iyā ñāādesā honti vā.</paragraph>
    <paragraph>Jāniyā, jaññā.</paragraph>
    <paragraph>Vāti kimatthaṃ? Jāneyya.</paragraph>
    <paragraph nr="509">, 516Nāssa lopo yakārattaṃ.</paragraph>
    <paragraph>Ñāiccetāya dhātuyā parassa nāpaccayassa lopo hoti vā, yakārattañca.</paragraph>
    <paragraph>Jaññā, nāyati.</paragraph>
    <paragraph>Vāti kimatthaṃ? Jānāti.</paragraph>
    <paragraph nr="510">, 487Lopañcettamakāro.</paragraph>
    <paragraph>Akārapaccayo lopamāpajjate, ettañca hoti vā.</paragraph>
    <paragraph>Vajjemi, vademi, vajjāmi, vadāmi.</paragraph>
    <paragraph nr="511">, 521Uttamokāro.</paragraph>
    <paragraph>Okārapaccayo uttamāpajjate vā.</paragraph>
    <paragraph>Kurute, karoti.</paragraph>
    <paragraph>Okāroti  kimatthaṃ? Hoti.</paragraph>
    <paragraph nr="512">, 522Karassākāro ca.</paragraph>
    <paragraph>Karaiccetassa dhātussa akāro uttamāpajjate vā.</paragraph>
    <paragraph>Kurute, taroti, tubbanti, kayirati.</paragraph>
    <paragraph>Karasseti kimatthaṃ? Sarati, marati.</paragraph>
    <paragraph nr="513">, 435O ava sare.</paragraph>
    <paragraph>Okārassa dhātvantassa sare pare avādeso hoti.</paragraph>
    <paragraph>Cavati. Bhavati.</paragraph>
    <paragraph>Oti kimatthaṃ? Jayati.</paragraph>
    <paragraph nr="514">, 491E aya.</paragraph>
    <paragraph>Ekārassa dhātvantassa sare pare ayādeso hoti.</paragraph>
    <paragraph>Nayati, jayati.</paragraph>
    <paragraph nr="515">, 541Teāvāyā kārite.</paragraph>
    <paragraph>Te o eiccete āva āyādese pāpuṇanti kārite.</paragraph>
    <paragraph>Lāveti, nāyeti.</paragraph>
    <paragraph>Yogavibhāgena aññasmimpi ekārassa āyādeso hoti. Gāyati, gāyanti.</paragraph>
    <paragraph nr="516">, 466Ikārāgamo asabbadhātukamhi.</paragraph>
    <paragraph>Sabbasmiṃ asabbadhātukamhi ikārāgamo hoti.</paragraph>
    <paragraph>Gamissati, karissati, labhissati, pacissati.</paragraph>
    <paragraph>Asabbadhātukamhīti kimatthaṃ? Gacchati, karoti, labhati, pacati.</paragraph>
    <paragraph nr="517">, 488Kvaci dhātuvibhattipaccayānaṃ dīgha viparītādesalopāgamā ca.</paragraph>
    <paragraph>Idha ākhyāte aniddiṭṭhesu sādhanesu kvaci dhātuvibhattipaccayānaṃ dīghaviparītādesalopāgamaiccetāni kāriyāni jinavacanānurūpāni kātabbāni.</paragraph>
    <paragraph>Jāyati , kareyya, jāniyā, siyā, kare, gacche, jaññā, vakkhetha, dakkhetha, dicchati, agacchi, agacchuṃ, ahosi, ahesuṃ iccevamādīni aññānipi sādhanāni yojetabbāni.</paragraph>
    <paragraph nr="518">, 446Attanopadāni parassapadattaṃ.</paragraph>
    <paragraph>Attanopadāni kvaci parassapadattamāpajjante.</paragraph>
    <paragraph>Vuccati, labbhati, paccati.</paragraph>
    <paragraph>Kvacīti kimatthaṃ? Karīyate, labbhate, paccate.</paragraph>
    <paragraph nr="519">, 457Akārāgamo hiyyattanīajjatanīkālātipattīsu.</paragraph>
    <paragraph>Kvaci akārāgamo hoti hiyyattanī ajjatanīkālātipattiiccetāsu vibhattīsu.</paragraph>
    <paragraph>Agamā, agamī, agamissā.</paragraph>
    <paragraph>Kvacīti kimatthaṃ? Gamā, gamī, gamissā.</paragraph>
    <paragraph nr="520">, 502Brūto ī timhi.</paragraph>
    <paragraph>Brūiccetāya dhātuyā īkārāgamo hoti timhi vibhattimhi.</paragraph>
    <paragraph>Bravīti.</paragraph>
    <paragraph nr="521">, 425Dhātussantolopo’nekasarassa.</paragraph>
    <paragraph>Dhātussa anto kvaci lopo hoti anekasarassa.</paragraph>
    <paragraph>Gacchati, sarati, marati.</paragraph>
    <paragraph>Anekasarasseti kimatthaṃ? Pāti, yāti, vāti.</paragraph>
    <paragraph>Kvacīti kimatthaṃ? Mahīyati, mathīyati.</paragraph>
    <paragraph nr="522">, 476Isuyamūnamanto ccho vā.</paragraph>
    <paragraph>Isu yamu iccetesaṃ dhātūnaṃ anto ccho hoti vā. Icchati, niyacchati.</paragraph>
    <paragraph>Vāti kimatthaṃ? Esati, niyamati.</paragraph>
    <paragraph nr="523">, 526Kāritānaṃ ṇo lopaṃ.</paragraph>
    <paragraph>Kāritaiccetesaṃ paccayānaṃ ṇo lopamāpajjate.</paragraph>
    <paragraph>Kāreti, kārayati, kārāpeti, kārāpayati.</paragraph>
    <gatha type="1">Sāsanatthaṃ samuddiṭṭhaṃ, mayākhyātaṃ samāsato;</gatha>
    <gatha type="last">Sakaṃ buddhivisesena, cintayantu vicakkhaṇā.</gatha>
    <centered>Iti ākhyātakappe catuttho kaṇḍo.</centered>
    <centered>Ākhyātakappo niṭṭhito.</centered>
  </text>
</tree>
