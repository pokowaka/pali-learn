<?xml version='1.0' encoding='UTF-8'?>
<tree text="7. Kibbidh&#x101;nakappa" target="text">
  <text>
    <subhead>Paṭhamakaṇḍa</subhead>
    <paragraph>(Ka)</paragraph>
    <gatha type="1">Buddhaṃ  ñāṇasamuddaṃ, sabbaññuṃ lokahetu’khīṇamatiṃ;</gatha>
    <gatha type="last">Vanditvā pubbamahaṃ, vakkhāmi sasādhanaṃ hi kitakappaṃ.</gatha>
    <paragraph>(Kha)</paragraph>
    <gatha type="1">Sādhanamūlaṃ hi payogaṃ,</gatha>
    <gatha type="2">Āhu payogamūlamatthañca;</gatha>
    <gatha type="3">Atthesu visāradamatayo,</gatha>
    <gatha type="last">Sāsanassudharā jinassa matā.</gatha>
    <paragraph>(Ga)</paragraph>
    <gatha type="1">Andho desakavikalo,</gatha>
    <gatha type="2">Ghatamadhutelāni bhājanena vinā;</gatha>
    <gatha type="3">Naṭṭho naṭṭhāni yathā,</gatha>
    <gatha type="last">Payogavikalo tathā attho.</gatha>
    <paragraph>(Gha)</paragraph>
    <gatha type="1">Tasmā saṃrakkhaṇatthaṃ, munivacanatthassa dullabhassāhaṃ;</gatha>
    <gatha type="last">Vakkhāmi sissakahitaṃ, kitakappaṃ sādhanena yutaṃ.</gatha>
    <paragraph nr="524">, 561Dhātuyā kammādimhi ṇo.</paragraph>
    <paragraph>Dhātuyā kammādimhi ṇapaccayo hoti.</paragraph>
    <paragraph>Kammaṃ karotīti kammakāro, evaṃ kumbhakāro, mālākāro, kaṭṭhakāro, rathakāro, rajatakāro , suvaṇṇakāro, pattaggāho, tantavāyo, dhaññamāyo, dhammakāmo, dhammacāro.</paragraph>
    <paragraph nr="525">, 565Saññāyama nu.</paragraph>
    <paragraph>Saññāyamabhidheyyāyaṃ dhātuyā kammādimhi akārapaccayo hoti, nāmamhi ca nukārāgamo hoti.</paragraph>
    <paragraph>Ariṃ dametīti arindamo, rājā. Vessaṃ taratīti vessantaro, rājā. Taṇhaṃ karotīti taṇhaṅkaro, bhagavā. Medhaṃ karotīti medhaṅkaro, bhagavā. Saraṇaṃ karotīti saraṇaṅkaro, bhagavā. Dīpaṃ karotīti dīpaṅkaro, bhagavā.</paragraph>
    <paragraph nr="526">, 567Pure dadā ca iṃ.</paragraph>
    <paragraph>Purasadde ādimhi dadaiccetāya dhātuyā akārapaccayo hoti, purasaddassa akārassa ca iṃ hoti.</paragraph>
    <paragraph>Pure dānaṃ adāsīti purindado devarājā.</paragraph>
    <paragraph nr="527">, 568Sabbato ṇvu tvāvī vā.</paragraph>
    <paragraph>Sabbato dhātuto kammādimhi vā akammādimhi vā akāra ṇvu tu āvīiccete paccayā honti.</paragraph>
    <paragraph>Taṃ  karotīti takkaro, hitaṃ karotīti hitakaro, vineti ettha, etenāti vā vinayo nissāya naṃ vasatīti nissayo.</paragraph>
    <paragraph>Ṇvumhi – rathaṃ karotīti rathakārako, annaṃ, dadātīti annadāyako, vineti satteti vināyako, karotīti kārako, dadātīti dāyako, netīti nāyako.</paragraph>
    <paragraph>Tumhi – taṃ karotīti takkattā, tassa kattāti vā takkattā. Bhojanaṃ dadātīti bhojanadātā, bhojanassa dātāti vā bhojanadātā. Karotīti kattā. Saratīti saritā.</paragraph>
    <paragraph>Āvīmhi – bhayaṃ passatīti bhayadassāvī iccevamādi.</paragraph>
    <paragraph nr="528">, 577Visa ruja padādito ṇa.</paragraph>
    <paragraph>Visa ruja padaiccevamādīhi dhātūhi ṇa paccayo hoti.</paragraph>
    <paragraph>Pavisatīti paveso, rujatīti rogo, uppajjatīti uppādo, phusatīti phasso, ucatīti oko, bhavatīti bhāvo, ayatīti āyo, sammā bujjhatīti sambodho, viharatīti vihāro.</paragraph>
    <paragraph nr="529">, 580Bhāveca.</paragraph>
    <paragraph>Bhāvatthābhidheyye sabbadhātūhi ṇapaccayo hoti.</paragraph>
    <paragraph>Paccate, pacanaṃ vā pāto, cajate, cajanaṃ vā cāgo, evaṃ yāgo, yogo, bhāgo, paridāho.</paragraph>
    <paragraph nr="530">, 584Kvi ca.</paragraph>
    <paragraph>Sabbadhātūhi kvipaccayo hoti.</paragraph>
    <paragraph>Sambhavatīti sambhū, visesena bhavatīti vibhū, bhujena gacchatīti bhujago, saṃ attānaṃ khanati, saṃ saṭṭhu khanatīti vā saṅkho.</paragraph>
    <paragraph nr="531">, 589Dharādīhi rammo.</paragraph>
    <paragraph>Dharaiccevamādīhi dhātūhi rammapaccayo hoti.</paragraph>
    <paragraph>Dharati tenāti dhammo, karīyate tanti kammaṃ.</paragraph>
    <paragraph nr="532">, 590Tassīlādīsu ṇītvāvī ca.</paragraph>
    <paragraph>Sabbehi dhātūhi tassīlādīsvatthesu ṇī tu āvī iccete paccayā honti.</paragraph>
    <paragraph>Piyaṃ pasaṃsituṃ sīlaṃ yassa rañño, so hoti rājā piyapasaṃsī, brahmaṃ carituṃ sīlaṃ yassa puggalassa so  hoti puggalo brahmacārī, pasayha pavattituṃ sīlaṃ yassa rañño, so hoti rājā pasayhapavatthā, bhayaṃ passituṃ sīlaṃ yassa samaṇassa, so hoti samaṇo bhayadassāvī iccevamādi.</paragraph>
    <paragraph nr="533">, 591Sadda ku dha cala maṇḍattharudhādīhiyu.</paragraph>
    <paragraph>Sadda kudha cala maṇḍatthehi ca rucādīhi ca dhātūhi yupaccayo hoti tassīlādīsvatthesu.</paragraph>
    <paragraph>Ghosanasīlo ghosano, bhāsanasīlo bhāsano. Evaṃ viggaho kātabbo. Kodhano, dosano, calano, kampano, phandano, maṇḍano, vibhūsano, rocano, jotano, vaḍḍhano.</paragraph>
    <paragraph nr="534">, 562Pārādigamimhā rū.</paragraph>
    <paragraph>Gamuiccetamhā dhātumhā pārasaddādimhā rūpaccayo hoti tassīlādīsvatthesu.</paragraph>
    <paragraph>Bhavassa pāraṃ bhavapāraṃ, bhavapāraṃ gantuṃ sīlaṃ yassa purisassa, so hoti puriso bhavapāragū.</paragraph>
    <paragraph>Tassīlādīsvīti kimatthaṃ? Pāraṅgato.</paragraph>
    <paragraph>Pārādigamimhāti kimatthaṃ? Anugāmī.</paragraph>
    <paragraph nr="535">, 593Bhikkhāditoca.</paragraph>
    <paragraph>Bhikkhaiccevamādīhi dhātūhi rūpaccayo hoti tassīlādīsvatthesu.</paragraph>
    <paragraph>Bhikkhanasīlo yācanasīlo bhikkhu, vijānanasīlo viññū.</paragraph>
    <paragraph nr="536">, 594Tanatyādīnaṃ ṇuko.</paragraph>
    <paragraph>Hanatyādīnaṃ dhātūnaṃ ante ṇukapaccayo hoti tassīlādīsvatthesu.</paragraph>
    <paragraph>Āhananasīlo āghātuko, karaṇasīlo kāruko.</paragraph>
    <paragraph nr="537">, 566Nu niggahitaṃ padante.</paragraph>
    <paragraph>Padante nukārāgamo niggahitamāpajjate.</paragraph>
    <paragraph>Ariṃ dametīti arindamo, rājā. Vessaṃ taratīti vessantaro, rājā. Pabhaṃ karotīti pabhaṅkaro, bhagavā.</paragraph>
    <paragraph nr="538">, 595Saṃhanāññāya vā ro gho.</paragraph>
    <paragraph>Saṃpubbāya hanaiccetāya dhātuyā, aññāya vā dhātuyā rapaccayo, hanassa ca gho hoti.</paragraph>
    <paragraph>Samaggaṃ  kammaṃ samupagacchatīti saṅgho, samantato nagarassa māhire khaññatīti parikhā, antaṃ karotīti antako.</paragraph>
    <paragraph>Saṃiti kimatthaṃ? Upahananaṃ upaghāto.</paragraph>
    <paragraph nr="539">, 558Ramhi ranto rādino.</paragraph>
    <paragraph>Ramhi paccaye pare sabbo dhātvanto rakārādi lopo hoti.</paragraph>
    <paragraph>Antako, pāragū, satthā, diṭṭho iccevamādi.</paragraph>
    <paragraph nr="540">, 545Bhāvakammesu tabbānīyā.</paragraph>
    <paragraph>Bhāvakammaiccetesvatthesu tabba anīyaiccete paccayā honti sabbadhātūhi.</paragraph>
    <paragraph>Bhavitabbaṃ, bhavanīyaṃ, āsitabbaṃ, āsanīyaṃ, pajjitabbaṃ, pajjanīyaṃ, kattabbaṃ, karaṇīyaṃ, gantabbaṃ, gamanīyaṃ.</paragraph>
    <paragraph nr="541">, 552Ṇyo ca.</paragraph>
    <paragraph>Bhāvakammesu sabbadhātūhi ṇyapaccayo hoti.</paragraph>
    <paragraph>Kattabbaṃ kāriyaṃ, jetabbaṃ jeyyaṃ, netabbaṃ neyyaṃ, iccevamādi.</paragraph>
    <paragraph>Caggahaṇenateyyapaccayo hoti. Ñātabbaṃ ñāteyyaṃ, daṭṭheyyaṃ, patteyyaṃ iccevamādi.</paragraph>
    <paragraph nr="542">, 557Karamhā ricca.</paragraph>
    <paragraph>Karaiccetamhā dhātumhā riccapaccayo hoti bhāvakammesu.</paragraph>
    <paragraph>Kattabbaṃ kiccaṃ.</paragraph>
    <paragraph nr="543">, 555Bhūto’bba.</paragraph>
    <paragraph>Bhūiccetāya dhātuyā ṇyapaccayassa ūkārena saha abbādeso hoti bhāvakammesu.</paragraph>
    <paragraph>Bhavitabbo bhabbo, bhavitabbaṃ bhabbaṃ.</paragraph>
    <paragraph nr="544">, 556Vada mada gamu yuja garahākārādīhi jja mma gga yheyyā gāro vā.</paragraph>
    <paragraph>Vada mada gamu yuja garahākārantaiccevamādīhi dhātūhi ṇyapaccayassa yathāsaṅkhyaṃ jja mma gga yha eyyādesā honti vā dhātvantena saha, garassaṃ ca gāro hoti bhāvakammesu.</paragraph>
    <paragraph>Vattabbaṃ vajjaṃ, madanīyaṃ majjaṃ, gamanīyaṃ gammaṃ, yojanīyaṃ yoggaṃ, garahitabbaṃ gārayhaṃ, dātabbaṃ deyyaṃ, pātabbaṃ peyyaṃ, hātabbaṃ  heyyaṃ, mātabbaṃ meyyaṃ, ñātabbaṃ ñeyyaṃ, iccevamādi.</paragraph>
    <paragraph nr="545">, 548Te kiccā.</paragraph>
    <paragraph>Ye paccayā tabbādayo riccantā, te kiccasaññāti veditabbā.</paragraph>
    <paragraph>Kiccasaññāya kiṃpayojanaṃ? Bhāvakammesu kiccattakhatthā.</paragraph>
    <paragraph nr="546">, 562Aññe kita.</paragraph>
    <paragraph>Aññe paccayā kita eva saññā honti.</paragraph>
    <paragraph>Kita saññāya kiṃpayojanaṃ? Kattari kita.</paragraph>
    <paragraph nr="547">, 596Nandādīhi yu.</paragraph>
    <paragraph>Nandādīhi dhātūhi yupaccayo hoti bhāvakammesu.</paragraph>
    <paragraph>Nandīyate nandanaṃ, ninditabbaṃ vā nandanaṃ, gahaṇīyaṃ gahaṇaṃ, caritabbaṃ caraṇaṃ, evaṃ sabbattha yojetabbā.</paragraph>
    <paragraph nr="548">, 597Kattukaraṇapadesesu ca.</paragraph>
    <paragraph>Kattukaraṇapadesaiccetesvatthesu ca yupaccayo hoti.</paragraph>
    <paragraph>Kattari tāva – rajaṃ haratīti rajoharaṇaṃ toyaṃ.</paragraph>
    <paragraph>Karaṇe tāva – karoti tenāti karaṇaṃ.</paragraph>
    <paragraph>Padese tāva – tiṭṭhanti tasminti ṭhānaṃ. Evaṃ sabbattha yojetabbā.</paragraph>
    <paragraph nr="549">, 550Rahādito ṇa.</paragraph>
    <paragraph>Rakārahakārādyantehi dhātūhi anādesassa nassa ṇo hoti.</paragraph>
    <paragraph>Karoti tenāti karaṇaṃ, pūreti tenāti pūraṇaṃ. Gahaṇīyaṃ tenāti gahaṇaṃ. Evamaññepi yojetabbā.</paragraph>
    <centered>Iti kibbidhānakappe paṭhamo kaṇḍo.</centered>
    <subhead>Dutiyakaṇḍa</subhead>
    <paragraph nr="550">, 546Ṇādayo tekālikā.</paragraph>
    <paragraph>Ṇādayo paccayā yupaccayantā tekālikāti veditabbā.</paragraph>
    <paragraph>Kumbhaṃ karoti akāsi karissatīti kumbhakāro, karoti akāsi karissati tenāti karaṇaṃ. Evamaññepi yojetabbā.</paragraph>
    <paragraph nr="551">, 598Saññāyaṃdā dhāto i.</paragraph>
    <paragraph>Saññāyamabhidheyyāyaṃ dā dhāto ipaccayo hoti.</paragraph>
    <paragraph>Paṭhamaṃ ādīyatīti ādi, udakaṃ dadhātīti udami, mahodakāni dadhātīti mahodadhi, vālāni dadhāti tasminti vāladhi, sammā dhīyatīti sandhi.</paragraph>
    <paragraph nr="552">, 609Ti kita cāsiṭṭhe.</paragraph>
    <paragraph>Saññāyamabhidheyyāyaṃ sabbadhātūhi tipaccayo hoti, kita ca āsiṭṭhe.</paragraph>
    <paragraph>Jino janaṃ bujjhatūti jinabuddhi, dhanaṃ assa bhavatūti dhanabhūti, bhavatūti bhūto, bhavatūti bhāvo, dhammo janaṃ dadātūti dhammadinno, vaḍḍhatūti vaḍḍhamāno. Evamaññepi yojetabbā.</paragraph>
    <paragraph nr="553">, 599Itthiyamatiyavo vā.</paragraph>
    <paragraph>Itthiyamabhidheyyāyaṃ sabbadhātūhi akāra ti yu iccete paccayā honti vā.</paragraph>
    <paragraph>Jīratītī jarā, maññatīti mati, cetayatīti cetanā, vedayatīti vedanā. Evamaññepi yojetabbā.</paragraph>
    <paragraph nr="554">, 601Karatoririya.</paragraph>
    <paragraph>Karato itthiyamanitthiyaṃ vā abhikheyyāyaṃ rirīyapaccayo hoti vā.</paragraph>
    <paragraph>Kattabbā kiriyā, karaṇīyaṃ kiriyaṃ.</paragraph>
    <paragraph nr="555">, 612Atīte tatavantutāvī.</paragraph>
    <paragraph>Atīte kāle sabbadhātūhi tatavantutāvīiccete paccayā honti.</paragraph>
    <paragraph>Huto, hutavā, hutāvī. Vusito, vusitavā, vusitāvī. Bhutto, bhuttavā, bhuttāvī.</paragraph>
    <paragraph nr="556">, 622Bhāvakammesu ta.</paragraph>
    <paragraph>Bhāvakammesu atīte kāle tapaccayo hoti sabbadhātūhi.</paragraph>
    <paragraph>Bhāve tāva – tassa gītaṃ, naccaṃ, naṭṭaṃ, hasitaṃ.</paragraph>
    <paragraph>Kammani tāva – tena bhāsitaṃ, desitaṃ.</paragraph>
    <paragraph nr="557">, 606Budhagamāditthe kattari.</paragraph>
    <paragraph>Budhagamuiccevamādīhi dhātūhi tadatthe gamyamāne tapaccayo hoti kattari sabbakāle.</paragraph>
    <paragraph>Sabbe  saṅkhatāsaṅkhate dhamme bujjhati abujjhi bujjhissatīti buddho, saraṇaṅgato, samathaṅgato, amathaṅgato, jānāti ajāni jānissatīti ñāto, iccevamādi.</paragraph>
    <paragraph nr="558">, 602Jito ina sabbattha.</paragraph>
    <paragraph>Jiiccetāya dhātuyā inapaccayo hoti sabbakāle kattari.</paragraph>
    <paragraph>Pāpake akusale dhamme jināti ajini jinissatīti jino.</paragraph>
    <paragraph nr="556">, 603Supato ca.</paragraph>
    <paragraph>Supaiccetāya dhātuyā inapaccayo hoti kattari, bhāve ca.</paragraph>
    <paragraph>Supatīti supinaṃ, supīyate supinaṃ.</paragraph>
    <paragraph nr="560">, 604Īsaṃdusūhi kha.</paragraph>
    <paragraph>Īsaṃdususaddādīhi sabbadhātūhi khapaccayo hoti.</paragraph>
    <paragraph>Īsassayo, dussayo, sussayo bhavatā, īsakkaraṃ, dukkaraṃ, sukaraṃ, bhavatā.</paragraph>
    <paragraph nr="561">, 636Icchatthesusamānakattukesu tave tuṃ vā.</paragraph>
    <paragraph>Icchatthesu samānakattukesu sabbadhātūhitavetuṃiccete paccayā honti sabbakāle kattari.</paragraph>
    <paragraph>Puññāni kātave, saddhammaṃ sotu micchati.</paragraph>
    <paragraph nr="562">, 638Arahasakkādīsu ca.</paragraph>
    <paragraph>Arahasakkādīsu ca atthesu sabbadhātūhi tuṃpaccayo hoti.</paragraph>
    <paragraph>Ko taṃ ninditumarahati, sakkā jetuṃ dhanena vā. Evamaññepi yojetabbā.</paragraph>
    <paragraph nr="563">, 639Pattavacane alamatthesu ca.</paragraph>
    <paragraph>Pattavacane alamatthesu sabbadhātūhi tuṃpaccayo hoti.</paragraph>
    <paragraph>Alameva dānāni dātuṃ, alameva puññāni kātuṃ.</paragraph>
    <paragraph nr="564">, 640Pubbakāle’ kakattukānaṃ tuna tvāna tvāvā.</paragraph>
    <paragraph>Pubbakāle ekakattukānaṃ dhātūnaṃ tunatvāna tvāiccete paccayā honti vā.</paragraph>
    <paragraph>Kātuna  kammaṃ gacchati, akātuna puññaṃ kilissati, sattā sutvāna dhammaṃ modanti, ripuṃ jitvāna vasati, dhammaṃ sutvāna’ssa etadahosi, ito sutvāna amutra kathayanti, sutvā jānissāma. Evaṃ sabbattha yojetabbā.</paragraph>
    <paragraph nr="565">, 646Vattamāne mānantā.</paragraph>
    <paragraph>Vattamāne kāle sabbadhātūhi mānaantaiccete paccayā honti.</paragraph>
    <paragraph>Saramāno rodati. Gacchanto gaṇhāti.</paragraph>
    <paragraph nr="566">, 574Sāsādīhi ratthu.</paragraph>
    <paragraph>Sāsaiccevamādīhi dhātūhi ratthupaccayo hoti.</paragraph>
    <paragraph>Sāsatīti satthā, sāsati hiṃsatīti vā satthā.</paragraph>
    <paragraph nr="567">, 575Pātitoritu.</paragraph>
    <paragraph>Pāiccetāya dhātuyā ritupaccayo hoti.</paragraph>
    <paragraph>Pāti puttanti pitā.</paragraph>
    <paragraph nr="568">, 576Mānādīhirātu.</paragraph>
    <paragraph>Mānaiccevamādīhi dhātūhi rātupaccayo hoti, ritu paccayo ca.</paragraph>
    <paragraph>Dhammena puttaṃ mānetīti mātā, pubbe bhāsatīti bhātā, mātāpitūhi dhārīyatīti dhītā.</paragraph>
    <paragraph nr="569">, 610Āgamā tuko.</paragraph>
    <paragraph>Āiccādimhā gamito tukapaccayo hoti.</paragraph>
    <paragraph>Āgacchatīti āgantuko, bhikkhu.</paragraph>
    <paragraph nr="570">, 611Bhabbe ika.</paragraph>
    <paragraph>Gamuiccetamhā dhātumhā ikapaccayo hoti bhabbe. Gamissati gantuṃ bhabboti gamiko, bhikkhu.</paragraph>
    <centered>Iti kibbidhānakappe dutiyo kaṇḍo.</centered>
    <subhead>Tatiyakaṇḍa</subhead>
    <paragraph nr="571">, 624Paccayādaniṭṭhā nipātanā sijjhanti,</paragraph>
    <paragraph>Saṅkhyānāmasamāsataddhitākhyātakitakappamhi sappaccayā ye saddā aniṭṭhaṅgatā, te sādhanena nirakkhitvā sakehi sakehi nāmehi nipātanā sijjhanti.</paragraph>
    <paragraph>Saṅkhyāyaṃ tāva – ekassa etā hoti, dasassa ca dakārassa rakārādeso hoti. Eko ca dasa ca ekārasa.</paragraph>
    <paragraph>Dvissa bā hoti, dasassa ca dakārassa rakārādeso hoti, dve ca dasa ca bārasa.</paragraph>
    <paragraph>Dvissa bā hoti, dasassa ca vīsaṃ hoti. Dve ca vīsañca bāvīsaṃ.</paragraph>
    <paragraph>Chassa so hoti, dasassa ca dakārassa ḷo hoti, cha ca dasa ca soḷasa.</paragraph>
    <paragraph>Chaāyatanamhi chassa saḷo hoti, saḷāyatanaṃ. Evaṃ sesā saṅkhyā kātabbā.</paragraph>
    <paragraph>Nāmike tāva-ima samāna aparaiccetehi jjajju paccayā honti, ima samānasaddānañca akārasakārādesā honti. Imasmiṃ kāle ajja, ajju, samāne kāle sajja, sajju, aparasmiṃ kāle aparajja, aparajju.</paragraph>
    <paragraph>Samāse tāva – bhūmigato, apāyagato, issarakataṃ. Sallaviddho, kathinadussaṃ, corabhayaṃ, dhaññarāsi, saṃsāradukkhaṃ, pubbāparaṃ.</paragraph>
    <paragraph>Taddhite tāva – vāsiṭṭho, bhāradvājo, bhaggavo, paṇḍavo, kāleyyo.</paragraph>
    <paragraph>Ākhyāte tāva – ‘‘asa bhāve’’ti dhātuto vattamānesu ekavacanabahuvacanesu ekavacanassa tissa sso hoti antena saha, bahuvacanassa antissa ssu hoti antena saha. Evamassa vacanīyo, evamassu vacanīyā.</paragraph>
    <paragraph>Āṇattiyaṃ hissa ssu hoti vā, gacchassu, gacchāhi.</paragraph>
    <paragraph>Kitake tāva – vada hanaiccevamādīhi dhātūhi kapaccayo hoti, vadassa ca vādo hoti, hanassa ca ghāto hoti. Vādako, ghātako.</paragraph>
    <paragraph>Naṭadhātuto tapañcayassa cca ṭṭādesā honti antena saha. Naccaṃ, naṭṭaṃ. Iccevamādayo nipātanā sijjhanti.</paragraph>
    <paragraph nr="572">, 625Sāsa disato tassa riṭṭho ca.</paragraph>
    <paragraph>Sāsa disaiccevamādīhi dhātūhi tapaccayassa riṭṭhādeso hoti ṭhāne.</paragraph>
    <paragraph>Anusiṭṭho so mayā, diṭṭhaṃ me rūpaṃ.</paragraph>
    <paragraph>Caggahaṇena kiccatakārassa ca tuṃ paccayassa ca raṭṭharaṭṭhuṃādesā honti. Dassanīyaṃ daṭṭhabbaṃ. Daṭṭhuṃ vihāraṃ gacchanti samaṇānaṃ.</paragraph>
    <paragraph nr="573">, 626Sādisanta puccha bhanja hansādīhiṭṭho.</paragraph>
    <paragraph>Sakāranta puccha bhanja hansa iccevamādīhi dhātūhi tapaccayassa sahādibyañjanena ṭṭhādeso hoti ṭhāne.</paragraph>
    <paragraph>Tuṭṭho, ahinā daṭṭho naro, mayā puṭṭho, bhaṭṭho, pabhaṭṭho, haṭṭho, pahaṭṭho, yiṭṭho. Evamaññepi dhātavo sabbattha yojetabbā.</paragraph>
    <paragraph nr="574">, 613Vasato uṭṭha.</paragraph>
    <paragraph>Vasaiccetamhā dhātumhā takārapaccayassa sahādibyañjanena uṭṭhādeso hoti ṭhāne.</paragraph>
    <paragraph>Vassaṃvuṭṭho.</paragraph>
    <paragraph nr="575">, 614Vassa vā vu.</paragraph>
    <paragraph>Vasasseva dhātussa tapaccaye pare vakārassa ukārādeso hoti vā.</paragraph>
    <paragraph>Vusitaṃ brahmacariyaṃ, uṭṭho. Vuṭho vā.</paragraph>
    <paragraph nr="576">, 607Dhaḍha bha ye hi dha ḍhā ca.</paragraph>
    <paragraph>Dha ḍha bha haiccevamantehi dhātūhi takārapaccayassa yathākkamaṃ dha ḍhādesā honti.</paragraph>
    <paragraph>Yathā? Buddho bhagavā, vaḍḍho bhikkhu, laddhaṃ me patthacīvaraṃ, agginā daḍḍhaṃ vanaṃ.</paragraph>
    <paragraph nr="577">, 628Bhanjato gvo ca.</paragraph>
    <paragraph>Bhanjato dhātumhā takārapaccayassa ggo ādeso hoti sahādibyañjanena.</paragraph>
    <paragraph>Bhaggo.</paragraph>
    <paragraph nr="578">, 560Bhujādīnamanto no dvi ca.</paragraph>
    <paragraph>Bhujaiccevamādīnaṃ dhātūnaṃ anto no hoti, tapaccayassa ca dvitāvo hoti.</paragraph>
    <paragraph>Bhutto, bhuttāvī, catto, satto, ratto, yutto, vivitto.</paragraph>
    <paragraph nr="579">, 629Vaca vāvu.</paragraph>
    <paragraph>Vacaiccetassa  dhātvassa vakārassa ukārādeso hoti anto cakāro no hoti, tapaccayassa ca dvebhāvo hoti vā.</paragraph>
    <paragraph>Vuttaṃ bhagavatā, uttaṃ vā.</paragraph>
    <paragraph nr="580">, 630Gupādīnañca.</paragraph>
    <paragraph>Gupaiccevamādīnaṃ dhātūnaṃ anto ca byañjano no hoti, tapaccayassa ca dvebhāvo hoti.</paragraph>
    <paragraph>Sugutto, catto, litto, santatto, utto, vivitto, sitto. Evamaññepi yojetabbā.</paragraph>
    <paragraph nr="581">, 616Tarādīhi iṇṇo.</paragraph>
    <paragraph>Taraiccevamādīhi dhātūhi tapaccayassa iṇṇādeso hoti, anto ca byañjano no hoti.</paragraph>
    <paragraph>Taratīti tiṇṇo, uttaratīti uttiṇṇo, saṃpūratīti sampuṇṇo, turatīti tuṇṇo, parijīratīti parijiṇṇo, ākiratīti ākiṇṇo.</paragraph>
    <paragraph nr="582">, 631Bhidāditoinna anna īṇāvā.</paragraph>
    <paragraph>Bhidiiccevamādīhi dhātūhi tapaccayassa inna anna īṇādesā honti vā, anto ca byañjano no hoti.</paragraph>
    <paragraph>Bhinditabboti bhinno, chindīyatīti chinno, ucchindīyitthāti ucchinno, dīyatīti dinno, nisīdatīti nisinno, suṭṭhu chādīyatīti suchanno, khidatīti khinno, rodatīti runno, khīṇā jāti.</paragraph>
    <paragraph>Vāti kimatthaṃ? Bhijjatīti bhitti.</paragraph>
    <paragraph nr="583">, 617Susa paca sakato kkha kkā ca.</paragraph>
    <paragraph>Susa paca sakaiccevamādīhi dhātūhi tapaccayassa kkhakkādesā honti, anto ca byañjano no hoti.</paragraph>
    <paragraph>Sussatīti sukkhaṃ, kaṭṭhaṃ, paccatīti pakkaṃ, phalaṃ. Sakati samattheti, pūjetīti vā sakko, sujampati.</paragraph>
    <paragraph nr="584">, 618Pakkamādīhi nto ca.</paragraph>
    <paragraph>Pakkamaiccevamādīhi dhātūhi tapaccayassa ntoādeso hoti, anto ca no hoti.</paragraph>
    <paragraph>Pakkamatīti  pakkanto, vibbhamatīti vibbhanto, saṅkanto, khanto, santo, danto, vanto.</paragraph>
    <paragraph>Caggahaṇaṃ kimatthaṃ? Teheva dhātūhi tapaccayassanti hoti. Anto ca no hoti. Kanti, khanti. Evaṃ sabbattha.</paragraph>
    <paragraph nr="585">, 619Janādīnamā timhi ca.</paragraph>
    <paragraph>Janaiccevamādīnaṃ dhātūnaṃ antassa byañjanassa āttaṃ hoti tapaccaye pare, timhi ca.</paragraph>
    <paragraph>Ajanīti jāto, jananaṃ jāti.</paragraph>
    <paragraph>Timhīti kimatthaṃ? Aññasmimpi paccaye pare ākāranivattanatthaṃ. Janitvā, janitā, janituṃ, janitabbaṃ iccevamādi.</paragraph>
    <paragraph nr="586">, 600Gama khana hana ramādīnamanto.</paragraph>
    <paragraph>Gama khana hana ramuiccevamādīnaṃ dhātūnaṃ anto byañjano no hoti vā tapaccaye pare timhi ca.</paragraph>
    <paragraph>Sundaraṃ nibbānaṃ gacchatīti sugato. Sundaraṃ nibbānaṃ gacchatīti sugati, khataṃ, khati. Upahataṃ, upahati. Rato, rati, mato, mati.</paragraph>
    <paragraph>Vāti  kimatthaṃ? Ramato, ramati.</paragraph>
    <paragraph nr="587">, 632Rakāro ca.</paragraph>
    <paragraph>Rakāro ca dhātūnamantabhūto no hoti tapaccaye, pare timhi ca.</paragraph>
    <paragraph>Pakārena karīyatīti pakato, paṭhamaṃ karīyatīti pakati, visarīyatīti visato, visati.</paragraph>
    <paragraph nr="588">, 620Ṭhāpānami ī ca.</paragraph>
    <paragraph>Ṭhā pāiccetesaṃ dhātūnaṃ antassa ākārassa ikāra īkārādesā honti yathāsaṅkhyaṃ tapaccaye pare, timhi ca.</paragraph>
    <paragraph>Yatra ṭhito, ṭhiti, pīto, pīti.</paragraph>
    <paragraph nr="589">, 621Hantehi ho hassa ḷo vā adahanahānaṃ.</paragraph>
    <paragraph>Hakārantehi dhātūhi tapaccayassa hakārādeso hoti, hakārassa dhātvantassa ḷo hoti vā adahanahānaṃ.</paragraph>
    <paragraph>Āruhitthāti āruḷho. Gāḷho, bāḷho. Mūḷo.</paragraph>
    <paragraph>Adahanahānamiti  kimatthaṃ? Dayhatīti daḍḍho, saṃsuṭṭhu nayhatīti sannaddho.</paragraph>
    <centered>Iti kibbidhānakappe tatiyo kaṇḍo.</centered>
    <subhead>Catutthakaṇḍa</subhead>
    <paragraph nr="590">, 579Ṇamhiranjassa jo bhāvakaraṇesu.</paragraph>
    <paragraph>Ṇamhi paccaye pare ranjaiccetassa dhātussa antabhūtassa njakārassa joādeso hoti bhāvakaraṇesu.</paragraph>
    <paragraph>Rañjanaṃ rāgo, ranjanti etenāti rāgo.</paragraph>
    <paragraph>Bhāvakaraṇesūti kimatthaṃ? Ranjatīti raṅgo.</paragraph>
    <paragraph nr="591">, 544Hanassa ghāto.</paragraph>
    <paragraph>Hanaiccetassa dhātussa sabbassa ghātādeso hoti ṇamhi paccaye pare.</paragraph>
    <paragraph>Upahanatīti upaghāto, gāvo hanatīti goghātako.</paragraph>
    <paragraph nr="592">, 503Vadhovā sabbattha.</paragraph>
    <paragraph>Hanaiccetassa dhātussa vadhādeso hoti vā sabbattha ṭhānesu.</paragraph>
    <paragraph>Hanatīti vadho, vadhako, avadhi, ahani vā.</paragraph>
    <paragraph nr="593">, 564Ākārantānamāyo.</paragraph>
    <paragraph>Ākārantānaṃ dhātūnaṃ antassa ākārassa āyādeso hoti ṇamhi paccaye pare.</paragraph>
    <paragraph>Dadātīti dāyako, dānaṃ dātuṃ sīlaṃ yassāti dānadāyī, majjaṃ dātuṃ sīlaṃ yassāti majjadāyī, nagaraṃ yātuṃ sīlaṃ yassāti nagarayāyī.</paragraph>
    <paragraph nr="564">, 582Pura samupa parīhi karotissa kha kharā vā tapaccayesuca.</paragraph>
    <paragraph>Pura saṃ upa pariiccetehi karotissa dhātussa kha kharādesā honti vā tapaccaye pare, ṇamhi ca.</paragraph>
    <paragraph>Pure karīyatīti purakkhato, sammā karīyatīti saṅkhato, upagantvā karīyatīti upakkhato, parisamantato karotīti parikkhāro, saṃkarīyatīti saṅkhāro.</paragraph>
    <paragraph>Vāti kimatthaṃ? Upagantvā karotīti upakāro.</paragraph>
    <paragraph nr="595">, 637Tavetunādīsu kā.</paragraph>
    <paragraph>Tave tunaiccevamādīsu paccayesu karotissa dhātussa kāādeso hoti vā.</paragraph>
    <paragraph>Kātave, kātuṃ, kattuṃ vā, kātuna, kattuna vā.</paragraph>
    <paragraph nr="596">, 551Gama khana hanādīnaṃ tuṃ tabbādīsu na.</paragraph>
    <paragraph>Gama khana hanaiccevamādīnaṃ dhātūnaṃ antassa nakāro hoti vā tuṃ tabbādīsu paccayesu.</paragraph>
    <paragraph>Gantuṃ, gamituṃ, gantabbaṃ, gamitabbaṃ. Khantuṃ. Khanituṃ, khantabbaṃ, khanitabbaṃ. Hantuṃ, hanituṃ, hantabbaṃ. Hanitabbaṃ. Mantuṃ, manituṃ, mantabbaṃ, manitabbaṃ.</paragraph>
    <paragraph>Ādiggahaṇaṃ kimatthaṃ? Tunaggahaṇatthaṃ. Gantuna, khantuna, hantuna, mantuna.</paragraph>
    <paragraph nr="597">, 641Sabbehi tunādīnaṃ yo.</paragraph>
    <paragraph>Sabbehi dhātūhi tunādīnaṃ paccayānaṃ yakārādeso hoti vā.</paragraph>
    <paragraph>Abhivandiya, abhivanditvā, ohāya, ohitvā, upanīya, upanetvā, passiya, passitvā, uddissa, uddisitvā, ādāya, ādiyitvā.</paragraph>
    <paragraph nr="598">, 643Canantehiraccaṃ.</paragraph>
    <paragraph>Cakāranakārantehi dhātūhi tunādīnaṃ paccayānaṃ raccādeso hoti vā.</paragraph>
    <paragraph>Vivicca, āhacca, uhacca.</paragraph>
    <paragraph>Vāti kimatthaṃ? Hantvā.</paragraph>
    <paragraph nr="599">, 644Disā svāna svāntalopo ca.</paragraph>
    <paragraph>Disaiccetāya dhātuyā tunādīnaṃ paccayānaṃ svānasvādesā honti, antalopo ca.</paragraph>
    <paragraph>Disvāna, disvā.</paragraph>
    <paragraph nr="600">, 645Ma ha da bhehi mma yha jja bbha ddhā ca.</paragraph>
    <paragraph>Ma ha da bha iccevamantehi dhātūhi tunādīnaṃ paccayānaṃ mma yha jja bbha ddhā ādesā honti vā antalopo ca.</paragraph>
    <paragraph>Āgamma, āgamitvā, okkamma. Okkamitvā, paggayha, paggaṇhitvā, uppajja, uppajjitvā, ārabbha, ārabhitvā, āraddha, ārabhitvā.</paragraph>
    <paragraph nr="601">, 334Taddhitasamāsakitakānāmaṃ vā’ tave tunādīsu ca.</paragraph>
    <paragraph>Taddhitasamāsakitakaiccevamantā saddānāmaṃva daṭṭhabbā tave tuna tvāna tvādipaccayante vajjetvā.</paragraph>
    <paragraph>Vāsiṭṭho, pattadhammo, kumbhakāro iccevamādi.</paragraph>
    <paragraph nr="602">, 6Dumhi garu.</paragraph>
    <paragraph>Dumhi akkhare yo pubbo akkharo, so garukova daṭṭhabbo.</paragraph>
    <paragraph>Bhitvā, chitvā, datvā, hutvā.</paragraph>
    <paragraph nr="603">, 7Dīgho ca.</paragraph>
    <paragraph>Dīgho ca saro garukova daṭṭhabbo.</paragraph>
    <paragraph>Āhāro, nadī, vadhū, te dhammā, opanayiko.</paragraph>
    <paragraph nr="604">, 684Akkharehi kāra.</paragraph>
    <paragraph>Akkharatthehi akkharābhidheyyehi kārapaccayo hoti payoge sati.</paragraph>
    <paragraph>A eva akāro, ā eva ākāro, ya eva yakāro.</paragraph>
    <paragraph nr="605">, 647Yathāgamamikāro.</paragraph>
    <paragraph>Yathāgamaṃ sabbadhātūhi sabbapaccayesu ikārāgamo hoti.</paragraph>
    <paragraph>Kāriyaṃ, bhavitabbaṃ, janitabbaṃ, viditabbaṃ, karitvā, icchitaṃ.</paragraph>
    <paragraph nr="606">, 642Dadhantato yo kvaci.</paragraph>
    <paragraph>Dakāradhakārantāya dhātuyā yathāgamaṃ yakārāgamo hoti kvaci tunādīsu paccayesu.</paragraph>
    <paragraph>Buddho loke uppajjitvā, dhammaṃ bujjhitvā.</paragraph>
    <paragraph>Dadhantatoti kimatthaṃ? Labhitvā.</paragraph>
    <paragraph>Kvacīti kimatthaṃ? Uppādetvā.</paragraph>
    <centered>Iti kibbidhānakappe catuttho kaṇḍo.</centered>
    <subhead>Pañcamakaṇḍa</subhead>
    <paragraph nr="607">, 578Niggahita saṃyogādino.</paragraph>
    <paragraph>Saṃyogādibhūto nakāro niggahitamāpajjate.</paragraph>
    <paragraph>Raṅgo, bhaṅgo, saṅgo.</paragraph>
    <paragraph nr="608">, 623Sabbatthage gī.</paragraph>
    <paragraph>Geiccetassa dhātussa gīādeso hoti sabbattha ṭhāne.</paragraph>
    <paragraph>Gītaṃ gāyati.</paragraph>
    <paragraph nr="609">, 484Sadassa sīdattaṃ.</paragraph>
    <paragraph>Sadaiccetassa dhātussa sīdādeso hoti sabbattha ṭhāne.</paragraph>
    <paragraph>Nisinno, nisīdati.</paragraph>
    <paragraph nr="610">, 627Yajassa sarassi ṭṭhe.</paragraph>
    <paragraph>Yajaiccetassa dhātussa sarassa ikārādeso hoti ṭṭhe pare.</paragraph>
    <paragraph>Yiṭṭho, yiṭṭhā.</paragraph>
    <paragraph>Ṭṭheti kimatthaṃ? Yajanaṃ.</paragraph>
    <paragraph nr="611">, 608Hacatutthānamantānaṃ do dhe.</paragraph>
    <paragraph>Hacatutthānaṃ dhātvantānaṃ do ādeso hoti dhe pare.</paragraph>
    <paragraph>Sannaddho, kuddho, yuddho, siddho, laddho, āraddho.</paragraph>
    <paragraph nr="612">, 615Ḍoḍhakāre.</paragraph>
    <paragraph>Hacatutthānaṃ dhātvantānaṃ ḍo ādeso hoti ḍhakāre pare.</paragraph>
    <paragraph>Dayhatīti daḍḍho, vaḍḍhatīti vuḍḍho.</paragraph>
    <paragraph>Ḍhakāreti kimatthaṃ? Dāho.</paragraph>
    <paragraph nr="613">, 583Gahassa ghara ṇe vā.</paragraph>
    <paragraph>Gahaiccetassa dhātussa sabbassa gharādeso hoti vā ṇapaccaye pare.</paragraph>
    <paragraph>Gharaṃ, gharāni.</paragraph>
    <paragraph>Vāti kimatthaṃ? Gāho.</paragraph>
    <paragraph nr="614">, 581Dahassa do ḷaṃ.</paragraph>
    <paragraph>Dahaiccetassa dhātussa dakāro ḷattamāpajjate vā ṇapaccaye pare.</paragraph>
    <paragraph>Paridahanaṃ pariḷāho.</paragraph>
    <paragraph>Vāti kimatthaṃ? Paridāho.</paragraph>
    <paragraph nr="615">, 586Dhātvantassa lopo kvimhi.</paragraph>
    <paragraph>Dhātvantassa byañjanassa lopo hoti kvimhi paccaye pare.</paragraph>
    <paragraph>Bhujena  gacchatīti, bhujago. Urena gacchatīti urago, turago, saṅkho.</paragraph>
    <paragraph nr="616">, 587Vidante ū.</paragraph>
    <paragraph>Vidaiccetassa dhātussa ante ūkārāgamo hoti kvimhi paccaye pare.</paragraph>
    <paragraph>Lokaṃ vidati jānātīti lokavidū.</paragraph>
    <paragraph nr="617">, 633Na ma ka rānamantānaṃ niyuttatamhi.</paragraph>
    <paragraph>Nakāra makāra kakāra rakārānaṃ dhātvantānaṃ lopo na hoti ikārayutte tapaccaye pare.</paragraph>
    <paragraph>Hanibhuṃ, gamito, ramito, sakito, sarito, karitvā.</paragraph>
    <paragraph>Iyuttatamhīti kimatthaṃ? Gato, sato.</paragraph>
    <paragraph nr="618">, 571Na ka gattaṃ ca jāṇvumhi.</paragraph>
    <paragraph>Cakāra jakārā kakāra gakārattaṃ nāpajjante ṇvumhi paccaye pare.</paragraph>
    <paragraph>Pacatīti pācako, yajatīti yājako.</paragraph>
    <paragraph nr="619">, 573Karassaca tattaṃ tusmiṃ.</paragraph>
    <paragraph>Karaiccetassa dhātussa antassa rakārassa takārattaṃ hoti tupaccaye pare.</paragraph>
    <paragraph>Karotīti kattā, karontīti kattāro.</paragraph>
    <paragraph nr="620">, 549Tuṃ tuna tabbesu vā.</paragraph>
    <paragraph>Karaiccetassa dhātussa antassa rakārassa takārattaṃ hoti vā tuṃ tuna tabbaiccetesu paccayesu.</paragraph>
    <paragraph>Kattuṃ, kātuṃ, kattuna. Kātuna, kattabbaṃ, kātabbaṃ.</paragraph>
    <paragraph nr="621">, 553Kāritaṃ viya ṇānubandho.</paragraph>
    <paragraph>Ṇakārānubandho paccayo kāritaṃ viya daṭṭhabbo vā.</paragraph>
    <paragraph>Dāho, deho, vāho, bāho, cāgo, vāro, cāro, parikkhāro, dāyako, nāyako, lāvako, bhāvako, kārī, ghātī, dāyī.</paragraph>
    <paragraph>Vāti kimatthaṃ? Upakkharo.</paragraph>
    <paragraph nr="622">, 570Anakāyu ṇvūnaṃ.</paragraph>
    <paragraph>Yuṇvuiccetesaṃ paccayānaṃ ana akaiccete ādesā honti.</paragraph>
    <paragraph>Nandanaṃ, kārako.</paragraph>
    <paragraph nr="623">, 554Ka gā ca jānaṃ.</paragraph>
    <paragraph>Ca jaiccetesaṃ dhātvantānaṃ kakāragakārādesā honti ṇānubandhe paccaye pare.</paragraph>
    <paragraph>Pāko, yogo.</paragraph>
    <centered>Iti kibbidhānakappe pañcamo kaṇḍo.</centered>
    <centered>Kitakappo niṭṭhito.</centered>
  </text>
</tree>
