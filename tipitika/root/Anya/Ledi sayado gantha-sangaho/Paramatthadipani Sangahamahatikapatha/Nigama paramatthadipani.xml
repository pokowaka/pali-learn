<?xml version='1.0' encoding='UTF-8'?>
<tree text="Nigama paramatthad&#x12B;pan&#x12B;" target="text">
  <text>
    <paragraph nr="172"> Cārittena kulācārena sobhite ñāti mitta dhana bhogasampattiyā visāle kule udayo vaḍḍhi yassa soti cārittasobhitavisālakulodayo. Tena. Saddhāya abhivuḍḍhānaṃ parisuddhānañca attano sīlasutacāgādiguṇānaṃ udayo vaḍḍhi etasminti saddhātivuḍḍhaparisuddhaguṇodayo. Tena. Nampavhayenāti nampanāmakena upāsakena. Paṇidhāyāti bhusaṃ nidhāya hadaye thapetvā upādāya paṭicca. Parānukampanti paresaṃ attano mandabuddhīnaṃ pacchimajanānaṃ anukampaṃ anudayaṃ kāruññaṃ paṇidhāyāti sambandho. Patthitanti abhiyācitaṃ. Puññena tena vipulenāti tena vipulena abhidhammattha saṅgahapakaraṇassa karaṇapuññena. Tumūlasomanti evaṃ nāmakaṃ vihāraṃ. Vuttañhi khuddasikkhāṭīkāyaṃsīhaḷadīpe tumūlasomavihāre saṅghassa pākavattaṃpi tāla paṇṇaṃ vikkiṇitvā karīyati. Na hi tattha paṇṇena attho atthi. Sabbepi iṭṭhakacchannā pāsādādayoti. Eso kira vihāro ādito abhayagirirañño aggamahesibhūtāya somadeviyā kārāpitattā yāvajjatanāpi somavihārotveva paññāyittha. Tumūlasaddo pana vipulasaddapariyāyo.</paragraph>
    <gatha type="1">Athettha  vattati saddo, tumūlo bheravo mahā;</gatha>
    <gatha type="last">Hatthināge padinnamhi, sivīnaṃ raṭṭhavaḍḍhaneti.</gatha>
    <paragraph>Ādīsu</paragraph>
    <paragraph>Viya. Soca vihāro saṭṭhimattehi mahāpariveṇehi saṇṭhito hotīti ativiya vipulo mahanto vitthiṇṇo hoti. Tasmā so vipulattā mahantattā vitthiṇṇattā tumūla somoti vuccati. Taṃ tumūlasomaṃ. Atthato mahāsoma vihāranti vuttaṃ hoti. Etena thero attano ācariyavaṃsassa vasana vihāraṃ kitteti. Attano vasanaṭṭhānaṃ pana nāmarūpaparicchede kittitaṃ. Dhaññādhivāsanti tasmiṃ vihāre ādikammikabhūta mahindattherādīnaṃ puññavantattherānaṃ ajjhāvuṭṭhabhūtaṃ. Dīpapasādaka mahāmahindattherassa hi vaṃse jātattā tasmiṃ vihāre ādikammikabhūto mahātheropi mahindattheronāmāti dhātuvaṃse vutto. Uditoditanti ativiya uditaṃ. Nabhamajjhe puṇṇacandamaṇḍalaṃ viya sakalasīhaḷadīpe ativiya uggatanti attho. Ariyamaggapaññāvasena pariyattivesārajjādi paññāvasenavā avadātehi pariyodātehi guṇehi sotitāti paññāvadātaguṇasotitā. Te eva lajjīpāpagarahino. Maññantūti anussarantu. Puññavibhāvodaya maṅgalāyāti vipulānaṃ puññānaṃ vaḍḍhisaṅkhāta maṅgalatthāya. Tatrāyaṃ yojanā, puññena tena vipulena dhaññādhivāsaṃ uditoditaṃ tumūlasoma vihārañca tattha nipāsino mahindattherādike paññāvadāta guṇasobhite lajjibhūte bhikkhūca puññavibhavodayamaṅgalāya āyukantaṃ maññantu pacchimā janāti. Athavā, taṃvihāraṃ aññe paññāvadāta guṇasobhita lajjī bhikkhū maññantūti yojanā. Etena thero pacchimajanānaṃ chasu anuttariyadhammesu anussatānuttariyasaṅkhātaṃ puññavisesañca mayaṃpi tādisaguṇabhāgino bhavissāmāti ussāhanupāyañca paṭipādesīti.</paragraph>
    <subhead>Paramatthadīpanī nigamakathā</subhead>
    <paragraph>Ettāvatāca –</paragraph>
    <gatha type="1">Nagare dīparaṅgamhi, gāme ti nāmake;</gatha>
    <gatha type="last">Aṭṭhasuññadvayekamhi, sāke jātena yā mayā.</gatha>
    <gatha type="1">Muṃrvāgāme araññamhi, laṅghatīti vissutālaye;</gatha>
    <gatha type="last">Vasatā mahato bhikkhu, gaṇassa hitakārinā.</gatha>
    <gatha type="1">Paramatthadīpanīnāma, saṅkhatā sāradassinā;</gatha>
    <gatha type="last">Sāresīnaṃ hitatthāya, sārāsāravivekinaṃ.</gatha>
    <gatha type="1">Suniṭṭhitā ayaṃ ṭīkā, nibbhayā nirupaddavā;</gatha>
    <gatha type="last">Navapañcadvayekamhi, sāke komudasārade.</gatha>
    <gatha type="1">Tathā kalyāṇasaṅkappā, sādhūnaṃ amatapphalā;</gatha>
    <gatha type="last">Niṭṭhaṃ gacchantu sabbepi, nibbhayā nirupaddavā.</gatha>
    <gatha type="1">Yathā lokamhi jotanti, ubho candimasūriyā;</gatha>
    <gatha type="last">Tatheva paramatthesu, ayaṃ paramatthadīpanī.</gatha>
    <gatha type="1">Pāḷiyattesu sā subhā, saddaniruttidīpanī;</gatha>
    <gatha type="last">Ubho lokamhi jotantu, saddhammo yāva tiṭṭhatīti.</gatha>
    <paragraph>Tattha nagare dīparaṅgamhīti dīpavāsimahājanaṃ rañjetīti dīparaṅganti laddhanāme nagare. Gāme nāmaketi rohitamigānaṃ nivāsabhūmitale patiṭṭhitattā evaṃnāmake mahāgāme. Sāketi kaliyuge. Yā mayāti paramatthadīpanīnāma yāṭīkā mayā saṅkhatāti sambandho. Laṅghatīti vissutālayeti evaṃvissute araññavihāre. Sāresīnanti sāragavesīnaṃ. Sārāsāravivekinanti ayaṃ sāro ayaṃ asāroti evaṃ sārañca asārañcavive cetvā jānituṃ samatthānaṃ. Sāketi kaliyuge. Komudasāra deti kumudapupphayutte saradautu pariyāpannepacchi makattikamāse. Amatapphalāti nibbānapayojanā. Subhāti atthabyañjanasampattiyā sobhaṇā. Saddhammoti tividhaṃ satthusāsanaṃ vuccatīti.</paragraph>
    <centered>Iti abhidhammatthasaṅgahapakaraṇassa catutthasaṃvaṇṇanā</centered>
    <centered>Bhūtā paramatthadīpanīnāmā yaṃṭīkā</centered>
    <centered>Sabbākārena niṭṭhitā.</centered>
  </text>
</tree>
