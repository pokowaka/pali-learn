<?xml version='1.0' encoding='UTF-8'?>
<tree text="Sag&#x101;th&#x101;vaggap&#x101;&#x1E37;i" target="text">
  <text>
    <centered> Namo tassa bhagavato arahato sammāsambuddhassa</centered>
    <subhead>Saṃgāyanassa pucchā vissajjanā</subhead>
    <paragraph>Pucchā – paṭhamamahāsaṃgītikāle  āvuso dhammasaṃgāhakā mahākassapādayo mahātheravarā porāṇasaṃgītikārā paṭhamaṃ vinayapiṭakaṃ saṃgāyitvā tadanantaraṃ suttantapiṭakaṃ saṃgāyantā dīghanikāyañca majjhimanikāyañca saṃgāyitvā tadanantaraṃ kiṃnāma pāvacanaṃ saṃgāyiṃsu.</paragraph>
    <paragraph>Vissajjanā – paṭhamamahāsaṃgītikāle bhante dhammasaṃgāhakā mahākassapādayo porāṇatheravarā paṭhamaṃ vinayapiṭakaṃ saṃgāyitvā tadanantaraṃ suttantapiṭakaṃ saṃgāyantā dīghanikāyañca majjhimanikāyañca saṃgāyitvā tadanantaraṃ sattahi ca suttasahassehi sattahi ca suttasatehi dvāsaṭṭhiyā ca suttehi paṭimaṇḍitaṃ bhāṇavārasataparimāṇaṃ saṃyuttanikāyaṃ nāma pāvacanaṃ saṃgāyiṃsu.</paragraph>
    <paragraph>Pucchā – saṃyuttanikāye  ca āvuso sagāthāvaggo nidānavaggo khandhavaggo saḷāyatanavaggo mahāvaggoti pañcasaṃyuttappakaraṇāni, tesu paṭhamaṃ kataraṃ saṃyuttappakaraṇaṃ te saṃgāyiṃsu.</paragraph>
    <paragraph>Vissajjanā – pañcasu bhante saṃyuttappakaraṇesu paṭhamaṃ sagāthāvaggasaṃyuttappakaraṇaṃ saṃgāyiṃsu.</paragraph>
    <paragraph>Pucchā – sagāthāvaggepi  āvuso devatāsaṃyuttādivasena ekādasasaṃyuttāni, tesu paṭhamaṃ kataraṃ saṃyuttaṃ te saṃgāyiṃsu.</paragraph>
    <paragraph>Vissajjanā – ekādasasu bhante saṃyuttesu paṭhamaṃ devatāsaṃyuttaṃ saṃgāyiṃsu.</paragraph>
    <paragraph>Pucchā – devatāsaṃyuttepi āvuso naḷavaggādayo aṭṭha vaggā, oghataraṇasuttādīni ca ekāsīti suttāni, tesu paṭhamaṃ kataraṃ vaggaṃ katarañca suttaṃ sagāyiṃsu.</paragraph>
    <paragraph>Vissajjanā – aṭṭhasu bhante vaggesu paṭhamaṃ naḷavaggaṃ ekāsītiyā ca suttesu paṭhamaṃ oghataraṇasuttaṃ saṃgāyiṃsu.</paragraph>
    <paragraph>Sādhu  sādhu āvuso, mayampi dāni tatoyeva paṭṭhāya saṃgītipubbaṅgamāni pucchanavissajjanakiccāni āvahituṃ samārabhāra.</paragraph>
    <title>Devatāsaṃyutta</title>
    <subhead>Oghataraṇasutta</subhead>
    <paragraph>Pucchā – tenāvuso bhagavatā jānatā passatā arahatā sammāsambuddhena oghataraṇasuttaṃ kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante aññataraṃ devataṃ ārabbha bhāsitaṃ, aññatarā bhante devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ aṭṭhāsi, ekamantaṃ ṭhitā kho sā devatā bhagavantaṃ etadavoca ‘‘kathaṃ nu tvaṃ mārisa oghamatarī’’ti,</paragraph>
    <paragraph>Tasmiṃ  bhante vatthusmiṃ ‘‘apatiṭṭhaṃ khvāhaṃ āvuso anāyūhaṃ oghamatariṃ’’ti, evaṃ kho bhante bhagavatā bhāsitaṃ.</paragraph>
    <subhead>Accentisutta</subhead>
    <paragraph>Pucchā – accentisuttaṃ  panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante aññataraṃ devataṃ ārabbha bhāsitaṃ. Aññatarā bhante devatā bhagavantaṃ etadavoca–</paragraph>
    <gatha type="1">‘‘Accenti kālā tarayanti rattiyo,</gatha>
    <gatha type="2">Vayoguṇā anupubbaṃ jahanti,</gatha>
    <gatha type="3">Etaṃ bhayaṃ maraṇe pekkhamāno,</gatha>
    <gatha type="last">Puññāni kayirātha sukhāvahānī’’ti–</gatha>
    <paragraph>Tasmiṃ bhante vatthusmiṃ –</paragraph>
    <gatha type="1">‘‘Accenti kālā tarayanti rattiyo,</gatha>
    <gatha type="2">Vayoguṇā anupubbaṃ jahanti,</gatha>
    <gatha type="3">Etaṃ bhayaṃ maraṇe pekkhamāno,</gatha>
    <gatha type="last">Lokāmisaṃ pajahe santipekkho’’ti –</gatha>
    <paragraph>Evaṃ kho bhante bhagavatā bhāsitaṃ.</paragraph>
    <subhead>Sattisutta</subhead>
    <paragraph>Pucchā – sattisuttaṃ  panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante aññataraṃ devataṃ ārabbha bhāsitaṃ, aññatarā bhante devatā bhagavantaṃ etadavoca–</paragraph>
    <gatha type="1">‘‘Sattiyā viya omaṭṭho, ḍayhamānova matthake;</gatha>
    <gatha type="last">Kāmarāgappahānāya, sato bhikkhu paribbaje’’ti–</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">Sattiyā  viya omaṭṭho ḍayhamānova matthake;</gatha>
    <gatha type="last">Sakkāyadiṭṭhippahānāya, sato bhikkhu paribbajeti;</gatha>
    <paragraph>Evaṃ kho bhante bhagavatā bhāsitaṃ.</paragraph>
    <gatha type="1">Sattiyā viya omaṭṭho, ḍayhamānova matthake;</gatha>
    <gatha type="last">Kāmarāgappahānāya, sato bhikkhu paribbaje –</gatha>
    <gatha type="1">Sattiyā  viya omaṭṭho, ḍayhamānova matthake,</gatha>
    <gatha type="last">Sakkāyadiṭṭhippamānāya, sato bhikkhu paribbaje –</gatha>
    <subhead>Jaṭāsutta</subhead>
    <paragraph>Pucchā – jaṭāsuttaṃ panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante aññataraṃ devataṃ ārabbha bhāsitaṃ, aññatarā bhante devatā bhavagantaṃ etadavoca–</paragraph>
    <gatha type="1">‘‘Anto jaṭā bahijaṭā, jaṭāya jaṭitā pajā;</gatha>
    <gatha type="last">Taṃ taṃ gotama pucchāmi, ko imaṃ vijaṭaye jaṭa’’nti–</gatha>
    <paragraph>Tasmiṃ bhante vatthusmiṃ –</paragraph>
    <gatha type="1">Sīle patiṭṭhāya naro sapañño, cittaṃ paññañca bhāvayaṃ;</gatha>
    <gatha type="last">Ātāpī nipako bhikkhu, so imaṃ vijaṭaye jaṭaṃ.</gatha>
    <gatha type="1">Yesaṃ  rāgo ca doso ca, avijjā ca virājitā;</gatha>
    <gatha type="last">Khīṇāsavā arahanto, tesaṃ vijaṭitā jaṭāti;</gatha>
    <paragraph>Evamādinā bhante bhagavatā bhāsitaṃ.</paragraph>
    <gatha type="1">Sīle  patiṭṭhāya naro sapañño, cittaṃ paññañca bhāvayaṃ;</gatha>
    <gatha type="last">Ātāpī nipako bhikkhu, so imaṃ vijaṭaye jaṭaṃ–</gatha>
    <gatha type="1">Yesaṃ rāgo ca doso ca, avijjā ca virājitā;</gatha>
    <gatha type="last">Khīṇāsavā arahanto, tesaṃ vijaṭitā jaṭā–</gatha>
    <gatha type="1">Yattha  nāmañca rūpañca, asesaṃ uparujjhati;</gatha>
    <gatha type="last">Paṭighaṃ rūpasaññā ca, etthesā chijjate jaṭā.</gatha>
    <subhead>Accharāsutta</subhead>
    <paragraph>Pucchā – accharāsuttaṃ panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante aññataraṃ devaputtaṃ ārabbha bhāsitaṃ. Aññataro bhante devaputto bhagavantaṃ etadavoca–</paragraph>
    <gatha type="1">‘‘Accharāgaṇasaṅghaṭṭhaṃ, pisāca gaṇasevitaṃ;</gatha>
    <gatha type="last">Vanantaṃ mohanaṃ nāma, kathaṃ yātrā bhavissatī’’ti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">‘‘Ujuko nāma so maggo, abhayā nāma sā disā,</gatha>
    <gatha type="last">Ratho akūjano nāma, dhammacakkehi saṃyuto.</gatha>
    <gatha type="1">Hirī  tassa apālambo, satyassa parivāraṇaṃ;</gatha>
    <gatha type="last">Dhammāhaṃ sārathiṃ brūmi, sammādiṭṭhi purejavaṃ.</gatha>
    <gatha type="1">Yassa etādisaṃ yānaṃ, itthiyā purisassa vā;</gatha>
    <gatha type="last">Sa ve etena yānena, nibbānasseva santike’’ti.</gatha>
    <paragraph>Evaṃ kho bhante bhagavatā bhāsitaṃ.</paragraph>
    <gatha type="1">Accharāgaṇasaṅghuṭṭhaṃ , pisācagaṇasevitaṃ;</gatha>
    <gatha type="last">Vanantaṃ mohanaṃ nāma, kathaṃ yātrā bhavissati–</gatha>
    <subhead>Jarāsutta</subhead>
    <paragraph>Pucchā – jarāsuttaṃ  panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante aññataraṃ devataṃ ārabbha bhāsitaṃ. Aññatarā bhante devatā bhagavantaṃ etadavoca–</paragraph>
    <gatha type="1">‘‘Kiṃ su yāva jarā sādhu, kiṃ su sādhu patiṭṭhitaṃ;</gatha>
    <gatha type="last">Kiṃ su narānaṃ ratanaṃ, kiṃ su corehi dūhara’’nti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">‘‘Sīlaṃ yāva jarā sādhu, saddhā sādhu patiṭṭhitā;</gatha>
    <gatha type="last">Paññā narānaṃ ratanaṃ, puññaṃ corehi dūhara’’nti.</gatha>
    <paragraph>Evaṃ kho bhante bhagavatā bhāsitaṃ.</paragraph>
    <paragraph>Kiṃ su yāva jarā sādhu.</paragraph>
    <paragraph>Kiṃ su sādhu patiṭṭhitaṃ.</paragraph>
    <paragraph>Kiṃ  su narānaṃ ratanaṃ.</paragraph>
    <paragraph>Kiṃ su corehi dūharaṃ.</paragraph>
    <title>Devaputtasaṃyutta</title>
    <subhead>Subrahmasutta</subhead>
    <paragraph>Pucchā – tenāvuso bhagavatā jānatā passatā arahatā sammāsambuddhena subrahmasuttaṃ kattha kaṃ ārabbha kismiṃ vatthusmiṃ katañca bhāsitaṃ. Kīdiso ca tattha dhammapaṭiggāhakassa dhammassavanānisaṃso adhigato.</paragraph>
    <paragraph>Vissajjanā – rājagahe  bhante subrahmadevaputtaṃ ārabbha bhāsitaṃ. Subrahmā bhante devaputto maraṇabhayabhīto bhagavantaṃ upasaṅkamitvā etadavoca–</paragraph>
    <gatha type="1">‘‘Niccaṃ utrastamidaṃ cittaṃ, niccaṃ ubbiggamidaṃ mano;</gatha>
    <gatha type="2">Anuppannesu kicchesu, atho uppatitesu ca;</gatha>
    <gatha type="last">Sace atthi anutrastaṃ, taṃ me akkhāhi pucchito’’ti–</gatha>
    <paragraph>Tasmiṃ bhante vatthusmiṃ.</paragraph>
    <gatha type="1">‘‘Nāññatra bojjā tapasā, nāññatrindriyasaṃvarā;</gatha>
    <gatha type="last">Nāññatra sabbanissaggā, sotthiṃ passāmi pāṇina’’nti.</gatha>
    <paragraph>Evaṃ kho bhante bhagavatā bhāsitaṃ. Desanāpariyosāne ca bhante subrahmassa devaputtassa tasmiṃyeva āsane virajaṃ vītamalaṃ dhammacakkhuṃ udapādi, ‘‘yaṃkiñci samudayadhammaṃ, sabbaṃ taṃ nirodhadhamma’’nti.</paragraph>
    <gatha type="1">Niccaṃ  utrastamidaṃ cittaṃ, niccaṃ ubbiggamidaṃ mano;</gatha>
    <gatha type="2">Anuppannesu kicchesu, atho uppatitesu ca;</gatha>
    <gatha type="last">Sace atthi anutrasta, taṃ me akkhāhi pucchito-hu–</gatha>
    <gatha type="1">Nāññatra  bojjā tapasā, nāññatrindriyasaṃvarā;</gatha>
    <gatha type="last">Nāññatra sabbanissaggā, sotthiṃ passāmi pāṇinaṃ–</gatha>
    <subhead>Rohitassasutta</subhead>
    <paragraph>Pucchā – rohitassasuttaṃ  panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante rohitassaṃ devaputtaṃ ārabbha bhāsitaṃ. Rohitasso bhante devaputto bhagavantaṃ etadavoca ‘‘yattha nu kho bhante na jāyati na jīyati na mīyati na cavati na upapajjati, sakkā nu kho so bhante gamanena lokassa anto ñātuṃ vā daṭṭhuṃ vā pāpuṇituṃ vā’’ti. Tasmiṃ bhante vatthusmiṃ ‘‘yattha kho āvuso na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ aṭṭheyyaṃ patteyyanti vadāmī’’ti evamādinā bhante bhagavatā bhāsitaṃ.</paragraph>
    <title>Kosalasaṃyutta</title>
    <subhead>Daharasutta</subhead>
    <paragraph>Pucchā – daharasuttaṃ  panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante rājānaṃ pasenadiṃ kosalaṃ ārabbha bhāsitaṃ. Rājā bhante pasenadi kosalo yena bhagavā tenupasaṅkami, upasaṅkamitvā bhagavatā saddhiṃ sammodi, ekamantaṃ nisinno kho bhante rājā pasenadi kosalo bhagavantaṃ etadavoca ‘‘bhavampi no gotamo ‘anuttaraṃ sammāsambodhiṃ abhisambuddho’ti paṭijānātī’’ti. Tasmiṃ bhante vatthusmiṃ ‘‘yañhi taṃ mahārāja sammā vadamānovadeyya ‘anuttaraṃ sammāsambodhiṃ abhisambuddho’ti , mameva taṃ sammā vadamāno vadeyyā’’ti evamādinā bhante bhagavatā bhāsitaṃ.</paragraph>
    <gatha type="1">Tasmā  hi paṇḍito poso, sampassaṃ atthamattano;</gatha>
    <gatha type="2">Bhujaṅgamaṃ pāvakañca, khattiyañca yasassinaṃ;</gatha>
    <gatha type="last">Bhikkhuñca sīlasampannaṃ, sammadeva samācare–</gatha>
    <subhead>Attarakkhitasutta</subhead>
    <paragraph>Pucchā – attarakkhitasuttaṃ panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante rājānaṃyeva pasenadiṃ kosalaṃ ārabbha bhāsitaṃ. Rājā bhante pasenadi kosalo bhagavantaṃ upasaṅkamitvā ‘‘idha mayhaṃ bhante rahogatassa paṭisallīnassa  evaṃ cetaso parivitakko udapādī’’ti evamādikaṃ vacanaṃ avoca. Bhagavā ca bhante evametaṃ mahārāja evametaṃ mahārājāti evamādinā vibhajitvā bhāsitaṃ.</paragraph>
    <gatha type="1">Kāyena  saṃvaro sādhu, sādhu vācāya saṃvaro;</gatha>
    <gatha type="2">Manasā saṃvaro sādhu, sādhu, sabbattha saṃvaro;</gatha>
    <gatha type="last">Sabbattha saṃvuto lajjī, rakkhitoti pavuccati.</gatha>
    <subhead>Appakasutta</subhead>
    <paragraph>Pucchā – appakasuttaṃ panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante rājānaṃyeva pasenadiṃ kosalaṃ ārabbha bhāsitaṃ. Rājā bhante pasenadi kosalo bhagavantaṃ upasaṅkamitvā ‘‘idha mayhaṃ bhante rahogatassa paṭisallīnassa evaṃ cetaso parivitakko udapādi appakā te sattā lokasmiṃ, ye uḷāre uḷāre bhoge labhitvā na ceva majjanti na ca pamajjanti, na ca kāmesu gedhaṃ āpajjantī’’ti evamādikaṃ vacanaṃ avoca. Bhagavā ca bhante ‘‘evametaṃ mahārāja evametaṃ mahārājā’’ti evamādinā appakasuttaṃ bhāsitaṃ.</paragraph>
    <subhead>Mallikāsutta</subhead>
    <paragraph>Pucchā – mallikāsuttaṃ  panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante rājānaṃyeva pasenadiṃ kosalaṃ ārabbha bhāsitaṃ. Rājā bhante pasenadi kosalo mallikaṃ deviṃ etadavoca ‘‘atthi nu kho te mallike kocañño attanā piyataro’’ti. Tasmiṃ vatthusmiṃ sabbādisā anuparigamma cetasāti evamādinā bhante bhagavatā bhāsitaṃ.</paragraph>
    <paragraph>Sabbā  disā anuparigamma cetasā, nevajjhagā piyataramattanā kvaci. Evaṃ piyo puthu attā paresaṃ, tasmā na hiṃse paramattakāmo–</paragraph>
    <subhead>Sattajaṭilasutta</subhead>
    <paragraph>Pucchā – tenāvuso  bhagavatā…pe… sammāsambuddhena sattajaṭilasuttaṃ kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante rājānaṃ pasenadiṃ kosalaṃ ārabbha bhāsitaṃ. Rājā bhante pasenadi kosalo acirapakkantesu sattasu ca jaṭilesu sattasu ca nigaṇṭhesu sattasu ca acelakesu sattasu ca ekasāṭakesu sattasu ca paribbājakesu yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi, ekamantaṃ nisinno kho bhante rājā pasenadi kosalo bhagavantaṃ etadavoca ‘‘ye te bhante loke arahanto vā arahattamaggaṃ vā samāpannā, ete tesaṃ aññatarā’’ti. Tasmiṃ bhante vatthusmiṃ ‘‘dujjānaṃ kho etaṃ mahārāja tayā gihinā kāmabhoginā puttasambādhasayanaṃ ajjhāvasantena kāsiṇacandanaṃ paccanubhontena mālāgandhavilepanaṃ dhārayantena jātarūparajataṃ sādiyantena ‘‘ime vā arahanto, ime vā arahattamaggaṃ samāpannā’’ti evamādinā bhante bhagavatā bhāsitaṃ.</paragraph>
    <gatha type="1">Na  vaṇṇarūpena naro sujāno, na vissase ittaradassanena;</gatha>
    <gatha type="last">Susaññatānañhi viyañjanena, asaññatā lokamimaṃ caranti.</gatha>
    <gatha type="1">Patirūpako mattikākuṇḍalova, lohaḍḍhamāsova suvaṇṇachanno;</gatha>
    <gatha type="last">Caranti loke parivārachannā, anto asuddhā bahisobhamānā-hū</gatha>
    <subhead>Pañcarājasutta</subhead>
    <paragraph>Pucchā – pañcarājasuttaṃ  panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante rājānaṃyeva pasenadiṃ kosalaṃ ārabbha bhāsitaṃ. Rājā bhante pasenadi kosalo bhagavantaṃ etadavoca ‘‘kiṃ nu kho bhante kāmānaṃ agga’’nti. Tasmiṃ bhante vatthusmiṃ ‘‘manāpapariyantaṃ khvāhaṃ mahārāja pañcasu kāmaguṇesu agganti vadāmī’’ti evamādinā bhante bhagavatā bhāsitaṃ.</paragraph>
    <paragraph>Idha  bhante amhākaṃ pañcannaṃ rājūnaṃ pañcahi kāmaguṇehi samappitānaṃ samaṅgībhūtānaṃ paricārayamānānaṃ ayamantarākathā udapādiṃ ‘kiṃ nu kho kāmānaṃ agga’nti–</paragraph>
    <paragraph>Padumaṃ  yathā kokanadaṃ sugandhaṃ, pāto siyā phullamavītagandhaṃ. Aṅgīrasaṃ passa virocamānaṃ, tapantamādiccamivantalikkhe–</paragraph>
    <subhead>Dutiyaaputtakasutta</subhead>
    <paragraph>Pucchā – dutiyaaputtakasuttaṃ  panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante rājānaṃyeva pasenadiṃ kosalaṃ ārabbha bhāsitaṃ. Rājā bhante pasenadi kosalo bhagavantaṃ upasaṅkamitvā ‘‘idha bhante sāvatthiyaṃ seṭṭhi gahapati kālaṅkato, tamahaṃ aputtakaṃ sāpateyyaṃ rājantepuraṃ atiharitvā āgacchāmī’’ti evamādikaṃ vacanaṃ avoca. Bhagavā ca bhante ‘‘evametaṃ mahārāja, evametaṃ mahārāja, bhūtapubbaṃ so mahārāja seṭṭhi gahapati taggarasikhiṃ nāma paccekasambuddhaṃ piṇḍapātena paṭipādesī’’ti evamādinā tassa seṭṭhissa gahapatissa atītaṃ vatthuṃ āharitvā pariyosāne catūhi gāthāhi bhāsitaṃ.</paragraph>
    <gatha type="1">Dhaññaṃ  dhanaṃ rajataṃ jātarūpaṃ, pariggahaṃ vāpi yadatthi kiñci,</gatha>
    <gatha type="last">Dāsā kammakarā pessā, ye cassa anujīvino.</gatha>
    <gatha type="1">Sabbaṃ nādāya gantabbaṃ, sabbaṃ nikkhippagāminaṃ;</gatha>
    <gatha type="last">Yañca karoti kāyena, vācāya udacetasā.</gatha>
    <gatha type="1">Tañhi tassa sakaṃ hoti, taṃva ādāya gacchati;</gatha>
    <gatha type="last">Taṃvassa anugaṃ hoti, chāyāva anapāyinī.</gatha>
    <gatha type="1">Tasmā kareyya kalyāṇaṃ, nicayaṃ samparāyikaṃ;</gatha>
    <gatha type="last">Puññāni paralokasmiṃ, patiṭṭhā honti pāṇinaṃ –</gatha>
    <title>Mārasaṃyutta</title>
    <subhead>Tapokammasutta</subhead>
    <paragraph>Pucchā – tapokammasuttaṃ  panāvuso bhagavatā jinena kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – uruvelāyaṃ bhante māraṃ pāpimantaṃ ārabbha bhāsitaṃ. Māro bhante pāpimā bhagavantaṃ upasaṅkamitvā gāthāya ajjhabhāsi.</paragraph>
    <gatha type="1">‘‘Tapokammā apakkamma, yena sujjhanti māṇavā;</gatha>
    <gatha type="last">Asuddho maññasi suddho, suddhimaggā aparaddho’’ti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">‘‘Anattasaṃhitaṃ ñatvā, yaṃ kiñci amaraṃ tapaṃ;</gatha>
    <gatha type="2">Sabbaṃ natthāvahaṃ hoti, phiyārittaṃva dhammani;</gatha>
    <gatha type="3">Sīlaṃ samādhi paññañca, maggaṃ bodhāya bhāvayaṃ;</gatha>
    <gatha type="last">Pattosmi paramaṃ suddhiṃ, nihato tvamasi antakā’’ti.</gatha>
    <paragraph>Evaṃ kho bhante bhagavatā jinena bhāsitaṃ.</paragraph>
    <gatha type="1">Tapokammā  apakkamma, ye na sujjhanti māṇavā;</gatha>
    <gatha type="last">Asuddho maññasi suddho, suddhimaggā aparaddho–</gatha>
    <gatha type="1">Anatthasaṃhitaṃ  utvā, yaṃkiñci amaraṃ tapaṃ;</gatha>
    <gatha type="last">Sabbaṃ natthāvahaṃ hoti, phiyārittaṃva dhammani;</gatha>
    <subhead>Hatthirājavaṇṇasutta</subhead>
    <paragraph>Pucchā – hatthirājavaṇṇasuttaṃ  panāvuso bhavagatā jinena kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – uruvelāyaṃ bhante mārakaṃyeva pāpimantaṃ ārabbha bhāsitaṃ. Māro bhante pāpimā bhagavato bhayaṃ chambhitattaṃ lomahaṃsaṃ uppādetukāmo mahantaṃ hatthirājavaṇṇaṃ abhinimminitvā yena bhagavā tenupasaṅkami.</paragraph>
    <paragraph>Tasmiṃ bhante vatthusmiṃ–</paragraph>
    <gatha type="1">‘‘Saṃsaraṃ dīghamaddhānaṃ, vaṇṇaṃ katvā subhāsubhaṃ;</gatha>
    <gatha type="last">Alaṃ te tena pāpima, nihato tvamasi antakā’’ti.</gatha>
    <paragraph>Evaṃ kho bhante bhagavatā jinena bhāsitaṃ.</paragraph>
    <gatha type="1">Saṃsaraṃ  dīghamaddhānaṃ, vaṇṇaṃ katvā subhāsubhaṃ,</gatha>
    <gatha type="last">Alaṃ te tena pāpima, nihato tvamasi antaka –</gatha>
    <title>Bhikkhunīsaṃyutta</title>
    <subhead>Āḷavikāsutta</subhead>
    <paragraph>Pucchā – idāni āvuso bhikkhunī saṃyuttaṃ pucchāmi, yaṃ tassa bhagavato arahato sammāsambuddhassa sāvikāhi therīhi attano</paragraph>
    <paragraph>Ca  buddhasāsanassa ca yathābhūtaṃ guṇaṃ pakāsetvā bhāsitaṃ. Tatthāvuso paṭhamaṃ porāṇakehi mahākassapādīhi dhammasaṃgāhakehi theravarehi saṃgītaṃ āḷavikāsuttaṃ kattha kaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante māraṃ pāpimantaṃ ārabbha āḷavikāya bhikkhuniyā bhāsitaṃ. Māro bhante pāpimā āḷavikāya bhikkhuniyā bhayaṃ chambhitattaṃ lomahaṃsaṃ uppādetukāmo vivekamhā cāvetukāmo āḷavikaṃ bhikkhuniṃ gāthāya ajjhabhāsi–</paragraph>
    <gatha type="1">‘‘Natthi nissaraṇaṃ loke, kiṃ vivekena kāhasi;</gatha>
    <gatha type="last">Bhuñjassa kāmaratiyo, māhu pacchānutāpinī’’ti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">‘‘Atthi nissaraṇaṃ loke, paññāya me suphussitaṃ;</gatha>
    <gatha type="2">Pamattabandhu pāpima, na tvaṃ jānāsi taṃ padaṃ;</gatha>
    <gatha type="3">Sattisūlūpamā kāmā, khandhāsaṃ adhikuṭṭanā;</gatha>
    <gatha type="last">Yaṃ tvaṃ kāmaratiṃ brūsi, arahi mayha sā ahū’’ti.</gatha>
    <paragraph>Evaṃ kho bhante āḷavikāya bhikkhuniyā bhāsitaṃ.</paragraph>
    <gatha type="1">Natthi  nissaraṇaṃ loke, kiṃ vivekena kāhasi;</gatha>
    <gatha type="last">Bhuñjassu kāmaratiyo, māhu pacchānutāpinī-hu–</gatha>
    <gatha type="1">Atthi  nissaraṇaṃ loke, paññāya me suphussitaṃ;</gatha>
    <gatha type="last">Pamattabandhu pāpima, na tvaṃ jānāsi taṃ padaṃ.</gatha>
    <gatha type="1">Sattisūlūpamā kāmā, khandhāsaṃ adhikuṭṭanā;</gatha>
    <gatha type="last">Yaṃ tvaṃ kāmaratiṃ brūsi, arati mayha sā ahu–</gatha>
    <subhead>Somāsutta</subhead>
    <paragraph>Pucchā – somāsuttaṃ  panāvuso kattha kaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph>Vissajjanā – sāvatthiyaṃyeva bhante andhavane māraṃ pāpimantaṃ ārabbha somāya bhikkhuniyā bhāsitaṃ. Māro bhante pāpimā somāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo somaṃ bhikkhuniṃ gāthāya ajjhabhāsi.</paragraph>
    <gatha type="1">‘‘Yaṃ taṃ isīhi pattabbaṃ, ṭhānaṃ durabhisambhavaṃ;</gatha>
    <gatha type="last">Na taṃ dvaṅgulapaññāya, sakkā pappotumitthiyā’’ti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">‘‘Itthibhāvo kiṃ kayirā, cittamhi susamāhite;</gatha>
    <gatha type="2">Ñāṇamhi vattamānamhi, sammā dhammaṃ vipassato;</gatha>
    <gatha type="3">Yassa nūna siyā evaṃ, itthāhaṃ purisoti vā;</gatha>
    <gatha type="last">Kiñci vā pana aññasmi, taṃ māro vattumarahatī’’ti.</gatha>
    <paragraph>Evaṃ kho bhante somāya bhikkhuniyā ariyasāvikāya bhāsitaṃ.</paragraph>
    <gatha type="1">Yaṃ  taṃ isīhi pattabbaṃ, ṭhānaṃ durabhisambhavaṃ;</gatha>
    <gatha type="last">Na taṃ dvaṅgulapaññāya, sakkā pappotumitthiyā–</gatha>
    <gatha type="1">Itthi  bhāvo kiṃ kayirā, cittamhi susamāhite;</gatha>
    <gatha type="last">Ñāṇamhi vatta mānamhi, sammā dhammaṃ vipassato.</gatha>
    <gatha type="1">Yassa nūna siyā evaṃ, itthāhaṃ purisoti vā;</gatha>
    <gatha type="last">Kiñci vā pana aññasmi, taṃ māro vattumarahati.</gatha>
    <subhead>Kisāgotamīsutta</subhead>
    <paragraph>Pucchā – tatthāvuso  kisāgotamīsuttaṃ kattha kaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph>Vissajjanā – sāvatthiyaṃyeva bhante andhavane māraṃ pāpimantaṃ ārabbha kisāgotamiyā bhikkhuniyā theriyā bhāsitaṃ. Māro bhante pāpimā kisāgotamiyā bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo kisāgotamiṃ bhikkhuniṃ gāthāya ajjhabhāsi–</paragraph>
    <gatha type="1">‘‘Kiṃ nu tvaṃ mataputtāva, ekamāsi rudammukhī;</gatha>
    <gatha type="last">Vanamajjhagatā ekā, purisaṃ nu gavesasī’’ti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">Accantaṃ mataputtāmhi, purisā ekadantikā;</gatha>
    <gatha type="last">Na socāmi na rodāmi, na taṃ bhāyāmi āvuso.</gatha>
    <gatha type="1">Sabbattha vihatā nandī, tamokkhandho padālito;</gatha>
    <gatha type="last">Jetvāna maccuno senaṃ, viharāmi anāsavā’’ti.</gatha>
    <paragraph>Evaṃ kho bhante kisāgotamiyā bhikkhuniyā bhāsitaṃ.</paragraph>
    <gatha type="1">Kiṃ  nu tvaṃ mataputtāva, ekamāsi rudammukhī;</gatha>
    <gatha type="last">Vanamajjhagatā ekā, purisaṃ nu gasesasi-hu–</gatha>
    <gatha type="1">Accantaṃ mataputtāmhi, purisā etadantikā;</gatha>
    <gatha type="last">Na socāmi na rodāmi, na taṃ bhāyāmi āvuso.</gatha>
    <gatha type="1">Sabbattha  vihatā nandī, tamokkhandho padālito;</gatha>
    <gatha type="last">Jetvāna maccuno senaṃ, viharāmi anāsavā.</gatha>
    <subhead>Uppalavaṇṇāsutta</subhead>
    <paragraph>Pucchā – tatthāvuso porāṇehi saṃgītikāramahātheravarehi saṃgītaṃ uppalavaṇṇasuttaṃ kattha kaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph>Vissajjanā – sāvatthiyaṃyeva bhante andhavane māraṃ pāpimantaṃ ārabbha uppalavaṇṇāya bhikkhuniyā bhāsitaṃ. Māro bhante pāpimā uppalavaṇṇāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo uppalavaṇṇaṃ bhikkhuniṃ gāthāya ajjhabhāsi–</paragraph>
    <paragraph>‘‘Supupphitaggaṃ  upagamma bhikkhuni, ekā tuvaṃ tiṭṭhasi sālamūle. Na catthi te dutiyā vaṇṇadhātu, bāle na tvaṃ bhāyasi dhuttakāna’’nti.</paragraph>
    <paragraph>Tasmiṃ bhante vatthusmiṃ–</paragraph>
    <gatha type="1">‘‘Sataṃ sahassānipi dhuttakānaṃ,</gatha>
    <gatha type="2">Idhāgatā tādisakā bhaveyyuṃ;</gatha>
    <gatha type="3">Lomaṃ na iñjāmi na santasāmi,</gatha>
    <gatha type="last">Na māra bhāyāmi tamekikāpi.</gatha>
    <gatha type="1">Esā antaradhāyāmi, kucchiṃ vā pavisāmi te;</gatha>
    <gatha type="last">Pakhumantarikāyampi, tiṭṭhantiṃ maṃ na dakkhasi.</gatha>
    <gatha type="1">Cittasmiṃ vasībhūtāmhi, iddhipādā subhāvitā;</gatha>
    <gatha type="last">Sabbabandhanamuttāmhi, na taṃ bhāyāmi āvuso’’ti.</gatha>
    <paragraph>Evaṃ kho bhante uppalavaṇṇāya bhikkhuniyā bhāsitaṃ.</paragraph>
    <subhead>Cālāsutta</subhead>
    <paragraph>Pucchā – tatthāvuso  cālāsuttaṃ kattha kaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante andhavane māraṃyeva pāpimantaṃ ārabbha cālāya bhikkhuniyā ariyasāvikāya bhāsitaṃ. Māro bhante pāpimā cālaṃ bhikkhuniṃ upasaṅkamitvā etadavoca ‘‘kiṃ nu tvaṃ bhikkhuni na rocesī’’ti. Jātiṃ khvāhaṃ āvuso na rocemī’’ti.</paragraph>
    <gatha type="1">Kiṃ nu jātiṃ na rocesi, jāto kāmāni bhuñjati;</gatha>
    <gatha type="last">Ko nu taṃ idamādapayi, jātiṃ mā roca bhikkhunīti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">Jātassa maraṇaṃ hoti, jāto dukkhāni phussati;</gatha>
    <gatha type="last">Bandhaṃ vadhaṃ pariklesaṃ, tasmā jātiṃ na rocaye.</gatha>
    <gatha type="1">Buddho dhammamadesesi, jātiyā samatikkamaṃ;</gatha>
    <gatha type="last">Sabbadukkhappahānāya, so maṃ sacce nivesayi.</gatha>
    <gatha type="1">Ye ca rūpūpagā sattā, ye ca arūpaṭṭhāyino;</gatha>
    <gatha type="last">Nirodhaṃ appajānantā, āgantāro punabbhavanti.</gatha>
    <paragraph>Evaṃ kho bhante cālāya bhikkhuniyā bhāsitaṃ.</paragraph>
    <gatha type="1">Kiṃ  nu jātiṃ na rocesi, jāto kāmāni bhuñjati;</gatha>
    <gatha type="last">Ko nu taṃ idamādapayi, jātiṃ mā roca bhikkhunī.</gatha>
    <gatha type="1">Jātassa  maraṇaṃ hoti, jāto dukkhāni phussati;</gatha>
    <gatha type="last">Bandhaṃ vadhaṃ pariklesaṃ, tasmā jātiṃ na rocaye.</gatha>
    <gatha type="1">Buddho dhammamadesesi, jātiyā samatikkamaṃ,</gatha>
    <gatha type="last">Sabbadukkhappahānāya, so maṃ sacce nivesayi.</gatha>
    <subhead>Selāsutta</subhead>
    <paragraph>Pucchā – tatthāvuso  selāsuttaṃ kattha kaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante māraṃyeva pāpimantaṃ ārabbbha selāya bhikkhuniyā ariyasāvikāya bhāsitaṃ. Māro bhante pāpimā selāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo selaṃ bhikkhuniṃ gāthāya ajjhabhāsi–</paragraph>
    <gatha type="1">Kenidaṃ pakataṃ bimbaṃ, kvanu bimbassa kārako;</gatha>
    <gatha type="last">Kvanu bimbaṃ samuppannaṃ, kvanu bimbaṃ nirujjhatīti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">Nayidaṃ attakataṃ bimbaṃ, nayidaṃ parakataṃ aghaṃ;</gatha>
    <gatha type="last">Hetuṃ paṭicca sambhūtaṃ, hetubhaṅgā nirujjhatīti.</gatha>
    <paragraph>Evamādinā bhante selāya bhikkhuniyā bhāsitaṃ.</paragraph>
    <gatha type="1">Kenidaṃ  pakataṃ bimbaṃ, kvanu bimbassa kārako;</gatha>
    <gatha type="last">Kvanu bimbaṃ samuppannaṃ, kvanu bimbaṃ nirujjhati-hu–</gatha>
    <gatha type="1">Nayidaṃ attakataṃ bimbaṃ, nayidaṃ parakataṃ aghaṃ;</gatha>
    <gatha type="last">Hetuṃ paṭicca sambhūtaṃ, hetubhaṅgā nirujjhati.</gatha>
    <subhead>Vajirāsutta</subhead>
    <paragraph>Pucchā – tatthāvuso  porāṇakehi mahākassapādīhi dhammasaṃgāhakatheravarehi saṃgītaṃ vajirāsuttaṃ kattha kaṃ ārabbha kena kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante māraṃ pāpimantaṃ ārabbha vajirāya theriyā bhikkhuniyā bhāsitaṃ. Māro bhante pāpimā purimanayeneva vajiraṃ bhikkhuniṃ gāthāya ajjhabhāsi–</paragraph>
    <gatha type="1">Kenāyaṃ  pakato satto, kuvaṃ sattassa kārako,</gatha>
    <gatha type="last">Kuvaṃ satto samuppanno, kuvaṃ satto nirujjhatīti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">Kiṃ nu sattoti paccesi, māradiṭṭhigataṃ nu te;</gatha>
    <gatha type="last">Suddhasaṅkhārapuñjoyaṃ, nayidha sattupalabbhati.</gatha>
    <gatha type="1">Yathā hi aṅgasambhārā, hoti saddo ratho iti;</gatha>
    <gatha type="last">Evaṃ khandhesu santesu, hoti sattoti sammuti.</gatha>
    <gatha type="1">Dukkhameva hi sambhoti, dukkhaṃ tiṭṭhati veti ca,</gatha>
    <gatha type="last">Nāññatra dukkhā sambhoti, nāññaṃ dukkhā nirujjhatīti.</gatha>
    <paragraph>Evaṃ kho bhante vajirāya bhikkhuniyā bhāsitaṃ.</paragraph>
    <gatha type="1">Kenāyaṃ pakato satto, kuvaṃ sattassakārako;</gatha>
    <gatha type="last">Kuvaṃ satto samuppanno, kuvaṃ satto nirujjhati-hu–</gatha>
    <gatha type="1">Kiṃ  nu sattoti paccesi, māra diṭṭhigataṃ nu te;</gatha>
    <gatha type="last">Suddhasaṅkhārapuñjoyaṃ, nayidha sattupalabbhati.</gatha>
    <title>Brahmasaṃyutta</title>
    <subhead>Gāravasutta</subhead>
    <paragraph>Pucchā – brahmasaṃyutte  āvuso porāṇehi mahākassapatherādīhi dhammasaṃgāhakatheravarehi dutiyaṃ saṃgītaṃ gāravasuttaṃ kattha kathañca samuppannaṃ.</paragraph>
    <paragraph>Vissajjanā – uruvelāyaṃ bhante samuppannaṃ. Bhagavā bhante uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Atha kho bhagavato rahogatassa paṭisallīnassa evaṃ cetaso parivitakko udapādi ‘‘dukkhaṃ kho agāravo viharati appatisso, kaṃ nu khvāhaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyya’’nti.</paragraph>
    <paragraph>Atha kho bhante bhagavato etadahosi ‘‘aparipuṇṇassa kho sīlakkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyuṃ, na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya attanā sīlasampannataraṃ aññaṃ samaṇaṃ vā</paragraph>
    <paragraph>Brāhmaṇaṃ  vā, yamahaṃ sakkatvā garuṃ katvā upanissāya vihareyyuṃ.</paragraph>
    <gatha type="1">Aparipuṇṇassa kho samādhikkhandhassa;</gatha>
    <gatha type="2">Aparipuṇṇassa kho paññākkhandhassa;</gatha>
    <gatha type="last">Aparipuṇṇassa kho vimuttikkhandhassa.</gatha>
    <paragraph>Aparipuṇṇassa kho vimuttiñāṇadassanakkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upaninissāya vihareyyaṃ. Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya attanā vimuttiñāṇadassanasampannataraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ. Yaṃnūnāhaṃ yvāyaṃ dhammo mayā abhisambuddho, tameva dhammaṃ sakkatvā garuṃ katvā upanissāya vihareyya’’nti. Evaṃ kho bhante bhagavato cetaso parivitakkavasena uppannaṃ.</paragraph>
    <gatha type="1">Ye  ca atītā sambuddhā, ye ca buddhā anāgatā;</gatha>
    <gatha type="2">Yo cetarahi sambuddho, bahūnaṃ sokanāsano;</gatha>
    <gatha type="3">Sabbe saddhammagaruno, vihaṃsu viharanti ca;</gatha>
    <gatha type="last">Tathāpi viharissanti, esā buddhāna dhammatā.</gatha>
    <gatha type="1">Tasmā hi attakāmena, mahattamabhikaṅkhatā;</gatha>
    <gatha type="last">Saddhammo garukātabbo, saraṃ buddhāna sāsanaṃ.</gatha>
    <subhead>Aññaratabrahmasutta</subhead>
    <paragraph>Pucchā- tatthāvuso  porāṇakehi mahākassapādīhi dhammasaṃgāhakatheravarehi paṭhamaṃ saṃgītaṃ aññatarabrahmasuttaṃ kattha kaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph>Vissajjanā – brahmaloke bhante aññataraṃ brahmānaṃ ārabbha āyasmatā mahāmoggallānattherena bhāsitaṃ. Aññatarassa bhante brahmuno evarūpaṃ pāpakaṃ diṭṭhigataṃ uppannaṃ hoti ‘‘natthi so samaṇo vā brāhmaṇo vā, yo idha āgaccheyyā’’ti. Tasmiṃ bhante vatthusmiṃ–</paragraph>
    <gatha type="1">Ajjāpi te āvuso sā diṭṭhi, yā te diṭṭhi pure ahu;</gatha>
    <gatha type="2">Passasi vītivattantaṃ, brahmaloke pabhassaranti;</gatha>
    <gatha type="last">Evaṃ kho bhante āyasmatā mahāmoggallānattherena bhāsitaṃ.</gatha>
    <gatha type="1">Ajjāpi  te āvuso sā diṭṭhi, yā te diṭṭhi pure ahu;</gatha>
    <gatha type="last">Passasi vītivattanta, brahmaloke pabhassaraṃ-hu–</gatha>
    <gatha type="1">Na me mārisa sā diṭṭhi, yā me diṭṭhi pure ahu;</gatha>
    <gatha type="2">Passāmi vītivattantaṃ, brahmaloke pabhassaraṃ;</gatha>
    <gatha type="last">Svāhaṃ ajja kathaṃ vajjaṃ, ahaṃ niccomhi sassato hu–</gatha>
    <gatha type="1">Tevijjā  iddhipattā ca, cetopariyāya kovidā;</gatha>
    <gatha type="last">Khīṇāsavā arahanto, bahū buddhassa sāvakā-hu–</gatha>
    <subhead>Aruṇavatīsutta</subhead>
    <paragraph>Pucchā – tatthāvuso  aruṇavatīsuttaṃ bhagavatā kattha kaṃ ārabbha kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante sambahule bhikkhū ārabbha ‘‘bhūtapubbaṃ bhikkhave rājā ahosi aruṇavā nāma. Rañño kho pana bhikkhave aruṇavato aruṇavatī nāma rājadhānī ahosī’’ti evamādinā bhante bhagavatā aruṇavatī suttaṃ bhāsitaṃ.</paragraph>
    <gatha type="1">Ārambhatha  nikkamatha, yuñjatha buddhasāsane;</gatha>
    <gatha type="2">Dhunātha maccuno senaṃ, naḷāgāraṃva kuñjaro;</gatha>
    <gatha type="3">Yo imasmiṃ dhammavinaye, appamatto vihassati;</gatha>
    <gatha type="last">Pahāya jāti saṃsāraṃ, dukkhassantaṃ karissati-hu–</gatha>
    <title>Brāhmaṇasaṃyutta</title>
    <subhead>Dhanañjānīsutta</subhead>
    <paragraph>Pucchā – brāhmaṇasaṃyutte  āvuso paṭhamaṃ saṃgītaṃ dhanañjānīsuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – rājagahe bhante bhāradvājagottaṃ brāhmaṇaṃ ārabbha bhāsitaṃ. Bhāradvājagotto bhante brāhmaṇo bhagavantaṃ upasaṅkamitvā gāthāya ajjhabhāsi.</paragraph>
    <gatha type="1">‘‘Kiṃ su chetvā sukhaṃ seti,</gatha>
    <gatha type="2">Kiṃ su chetvā na socati;</gatha>
    <gatha type="3">Kissassu ekadhammassa,</gatha>
    <gatha type="last">Vadhaṃ rocesi gotamā’’ti–</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">‘‘Kodhaṃ chetvā sukhaṃ seti;</gatha>
    <gatha type="2">Kodhaṃ chetvā na socati;</gatha>
    <gatha type="3">Kodhassa visamūlassa,</gatha>
    <gatha type="2">Madhuraggassa brāhmaṇa;</gatha>
    <gatha type="3">Vadhaṃ ariyā pasaṃsanti,</gatha>
    <gatha type="last">Tañhi chetvā na socatī’’ti;</gatha>
    <paragraph>Evaṃ kho bhante bhagavatā bhāsitaṃ.</paragraph>
    <gatha type="1">Kiṃ  su chetvā sukhaṃseti, kiṃ su chetvā na socati;</gatha>
    <gatha type="last">Kissassu ekadhammassa, vadhaṃ rocesi gotama–</gatha>
    <paragraph>Pucchā – imañca  panāvuso dhammadesanaṃ sutvā bhāradvājagotto brāhmaṇo imasmiṃ dhammavinaye pasanno kīdisaṃ pasannākāramakāsi, kīvattakañca atthaṃ sampādesi.</paragraph>
    <paragraph>Vissajjanā – imañca pana bhante dhammadesanaṃ sutvā bhāradvājagotto brāhmaṇo ‘‘abhikkantaṃ bho gotama, abhikkantaṃ bho gotama, seyyathāpi bho gotama nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya cakkhumanto rūpāni dakkhantī’’ti evamādinā bhante imasmiṃ dhammavinaye pasanno pasannākāramakāsi. Imañca pana bhante dhammadesanaṃ sutvā bhāradvājagotto brāhmaṇo bhagavato santike pabbajjaṃ upasampadaṃ yācitvā acirūpasampanno yāva arahattaṃ sampādesi.</paragraph>
    <subhead>Akkosasutta</subhead>
    <paragraph>Pucchā – akkosakabhāradvājasuttaṃ  panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – rājagahe bhante akkosakabhāradvājaṃ brāhmaṇaṃ ārabbha bhāsitaṃ. Akkosakabhāradvājo bhante brāhmaṇo bhagavantaṃ upasaṅkamitvā asabbhāhi pharusāhi vācāhi bhagavantaṃ akkosati paribhāsati. Tasmiṃ bhante vatthusmiṃ ‘‘taṃ kiṃ maññasi brāhmaṇa, api nukho te āgacchanti mittāmaccā  ñātisālohitā atitiyo’’ti evamādinā bhante bhagavatā bhāsitaṃ.</paragraph>
    <gatha type="1">Akkodhassa  kuto kodho,</gatha>
    <gatha type="2">Dantassa samajīvino;</gatha>
    <gatha type="3">Sammadaññā vimuttassa,</gatha>
    <gatha type="last">Upasantassa tādino.</gatha>
    <gatha type="1">Tasseva  tena pāpiyo,</gatha>
    <gatha type="2">Yo kuddhaṃ paṭikujjhati;</gatha>
    <gatha type="3">Kuddhaṃ appaṭikujjhanto,</gatha>
    <gatha type="last">Saṅgāmaṃ jeti dujjayaṃ.</gatha>
    <gatha type="1">Ubhinnamatthaṃ carati,</gatha>
    <gatha type="2">Attano ca parassa ca;</gatha>
    <gatha type="3">Paraṃ saṅkupitaṃ ñatvā,</gatha>
    <gatha type="last">Yo sato upasammati.</gatha>
    <gatha type="1">Ubhinnaṃ tikicchantānaṃ,</gatha>
    <gatha type="2">Attano ca parassa ca;</gatha>
    <gatha type="3">Janā maññanti bāloti,</gatha>
    <gatha type="last">Ye dhammassa akovidā.</gatha>
    <paragraph>Pucchā – imañca  panāvuso dhammadesanaṃ sutvā akkosakabhāradvājo brāhmaṇo imasmiṃ dhammavinaye pasanno kīdisaṃ pasannākāramakāsi. Kīvattakañca atthaṃ sampādesi.</paragraph>
    <paragraph>Vissajjanā – imañca pana bhante dhammadesanaṃ sutvā akkosakabhāradvājo brāhmaṇo ‘‘abhikkantaṃ bho gotama, abhikkantaṃ bho gotamā’’ti evamādinā imasmiṃ dhammavinaye pasanno pasannākāramakāsi. Yāva arahattā ca pana mahantaṃ atthaṃ sampādesi.</paragraph>
    <subhead>Bahudhītarasutta</subhead>
    <paragraph>Pucchā – tenāvuso  bhagavatā jānatā…pe… sammāsambuddhena brāhmaṇasaṃyutte bahudhītarasuttaṃ kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – kosalesu bhante aññatarasmiṃ vanasaṇḍe aññataraṃ bhāradvājagottaṃ brāhmaṇaṃ ārabbha bhāsitaṃ. Aññataro bhante bhāradvājagotto brāhmaṇo goṇe naṭṭhe pariyesanto bhagavato santike imā gāthāyo abhāsi.</paragraph>
    <gatha type="1">‘‘Na hi nūnimassa samaṇassa, balībaddā catuddasa;</gatha>
    <gatha type="2">Ajjasaṭṭhiṃ na dissanti, tenāyaṃ samaṇo sukhī;</gatha>
    <gatha type="3">Na hi nūnimassa samaṇassa, tilākhettasmi pāpakā;</gatha>
    <gatha type="last">Ekapaṇṇā dupaṇṇā ca, tenāyaṃ samaṇo sukhī.</gatha>
    <paragraph>(Peyyāla)</paragraph>
    <gatha type="1">Na hi nūnimassa samaṇassa, paccūsamhi iṇāyikā;</gatha>
    <gatha type="last">Detha dethāti codenti, tenāyaṃ samaṇo sukhī’’ti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">Na hi mayhaṃ brāhmaṇa, balībaddā catuddasa;</gatha>
    <gatha type="2">Ajjasaṭṭhiṃ na dissanti, tenāhaṃ brāhmaṇā sukhī;</gatha>
    <gatha type="3">Na hi mayhaṃ brāhmaṇa, tilākhettasmi pāpakā;</gatha>
    <gatha type="last">Ekapaṇṇā dupaṇṇā ca, tenāhaṃ brāhmaṇā sukhī.</gatha>
    <paragraph>(Peyyāla)</paragraph>
    <gatha type="1">Na hi mayhaṃ brāhmaṇa, paccūsamhi iṇāyikā;</gatha>
    <gatha type="last">Detha dethāti codenti, tenāhaṃ brāhmaṇā sukhīti.</gatha>
    <paragraph>Evaṃ kho bhante bhagavatā bhāsitaṃ.</paragraph>
    <paragraph>(1)</paragraph>
    <gatha type="1">Na  hi nūnimassa samaṇassa, balībaddā catuddasa;</gatha>
    <gatha type="last">Ajjasaṭṭhiṃ na dissanti, tenāhaṃ samaṇo sukhī.</gatha>
    <paragraph>(2)</paragraph>
    <gatha type="1">Na hi nūnimassa samaṇassa, tilākhettasmi pāpakā;</gatha>
    <gatha type="last">Ekapaṇṇā dupaṇṇā ca, tenāyaṃ samaṇo sukhī.</gatha>
    <paragraph>(3)</paragraph>
    <gatha type="1">Na  hi nūnimassa samaṇassa, tucchakoṭṭhasmi mūsikā;</gatha>
    <gatha type="last">Ussoḷhikāya naccanti, tenāyaṃ samaṇo sukhī.</gatha>
    <paragraph>(4)</paragraph>
    <gatha type="1">Na hi nūnimassa samaṇassa, santhāro sattamāsiko;</gatha>
    <gatha type="last">Uppāṭakehi sañchanno, tenāyaṃ samaṇo sukhī.</gatha>
    <paragraph>(5)</paragraph>
    <gatha type="1">Na hi nūnimassa samaṇassa, vidhavā satta dhītaro;</gatha>
    <gatha type="last">Ekaputtā duputtā ca, tenāyaṃ samaṇo sukhī.</gatha>
    <paragraph>(6)</paragraph>
    <gatha type="1">Na  hi nūnimassa samaṇassa, piṅgalā tilakāhatā;</gatha>
    <gatha type="last">Sottaṃ pādena bodheti, tenāyaṃ samaṇo sukhī.</gatha>
    <paragraph>(7)</paragraph>
    <gatha type="1">Na hi nūnimassa samaṇassa, paccūsami iṇāyikā;</gatha>
    <gatha type="last">Detha dethāti codenti, tenāyaṃ samaṇo sukhī.</gatha>
    <paragraph>(1)</paragraph>
    <gatha type="1">Na  hi mayhaṃ brāhmaṇa, balībaddā catuddasa;</gatha>
    <gatha type="last">Ajjasaṭṭhiṃ na dissanti, tenāhaṃ brāhmaṇā sukhī.</gatha>
    <paragraph>(2)</paragraph>
    <gatha type="1">Na hi mayhaṃ brāhmaṇa, tilākhettasmi pāpakā;</gatha>
    <gatha type="last">Ekapaṇṇā dupaṇṇā ca, tenāhaṃ brāhmaṇā sukhī.</gatha>
    <paragraph>(3)</paragraph>
    <gatha type="1">Na hi mayhaṃ brāhmaṇa, tucchakoṭṭhasmi mūsikā;</gatha>
    <gatha type="last">Ussoḷhīkāya naccanti, tenāhaṃ brāhmaṇā sukhī.</gatha>
    <paragraph>(4)</paragraph>
    <gatha type="1">Na hi mayhaṃ brāhmaṇa, santhāro sattamāsiko;</gatha>
    <gatha type="last">Uppāṭakehi sañchanno, tenāhaṃ brāhmaṇā sukhī.</gatha>
    <paragraph>(5)</paragraph>
    <gatha type="1">Na  hi mayhaṃ brāhmaṇa, vidhavā satta dhītaro;</gatha>
    <gatha type="last">Ekaputtā duputtā ca, tenāhaṃ brāhmaṇā sukhī.</gatha>
    <paragraph>(6)</paragraph>
    <gatha type="1">Na hi mayhaṃ brāhmaṇa, piṅgalā tilakāhatā;</gatha>
    <gatha type="last">Sottaṃ pādena bodheti, tenāhaṃ brāhmaṇā sukhī.</gatha>
    <paragraph>(7)</paragraph>
    <gatha type="1">Na hi mayhaṃ brāhmaṇa, paccūsamhi iṇāyikā;</gatha>
    <gatha type="last">Detha dethāti codenti, tenāhaṃ brāhmaṇā sukhī.</gatha>
    <paragraph>Pucchā – imañca  panāvuso dhammadesanaṃ sutvā so bhāradvājagotto brāhmaṇo imasmiṃ dhammavinaye pasanno kīdisaṃ pasannākāramakāsi. Kīva mahantañca imasmiṃ dhammavinaye atthaṃ sampādesi.</paragraph>
    <paragraph>Vissajjanā – imañca pana bhante dhammadesanaṃ sutvā so bhāradvājagotto brāhmaṇo ‘‘abhikkantaṃ bho gotama abhikkantaṃ bho gotama, seyyathāpi bhogotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya, cakkhumanto rūpāni dukkhantī’’ti evamādinā imasmi dhammavinaye pasanno pasannākāramakāsi. Bhagavato ca santike ‘‘labheyyāhaṃ bhoto gotamassa santike pabbajaṃ, labheyyaṃ upasampada’’nti evamādinā pabbajjaṃ upasampadaṃ yācitvā acirūpasampanno yāva arahattā mahantaṃ visesaṃ sampādesi.</paragraph>
    <subhead>Kasibhāradvājasutta</subhead>
    <paragraph>Pucchā – tatthāvuso  ekādasamaṃ mahākassapādīhi porāṇadhammasaṃgāhakatherehi saṃgītaṃ kasibhāradvājasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – magadhesu bhante dakkhiṇāgirismiṃ ekanāḷāyaṃ brāhmaṇagāme kasibhāradvājaṃ brāhmaṇaṃ ārabbha bhāsitaṃ. Kasibhāradvājo bhante brāhmaṇo bhagavantaṃ gāthāya ajjhabhāsi.</paragraph>
    <paragraph>‘‘Kassako  paṭijānāsi, na ca passāmi te kasiṃ. Kassako pucchito brūhi, kathaṃ jānemu taṃ kasi’’nti. Tasmiṃ bhante vatthusmiṃ–</paragraph>
    <gatha type="1">‘‘Saddhā bījaṃ tapo vuṭṭhi, paññā me yuganaṅgalaṃ;</gatha>
    <gatha type="last">Hirī īsā mano yottaṃ, sati me phālapācanaṃ.</gatha>
    <gatha type="1">Kāyagutto vacīgutto, āhāre udare yato;</gatha>
    <gatha type="last">Saccaṃ karomi niddānaṃ, soraccaṃ me pamocanaṃ.</gatha>
    <gatha type="1">Vīriyaṃ me dhuradhorayhaṃ, yogakkhemādhivāhanaṃ;</gatha>
    <gatha type="last">Gacchati anivattantaṃ, yattha gantvā na socati.</gatha>
    <gatha type="1">Evamesā kasī kaṭṭhā, sā hoti amatapphalā;</gatha>
    <gatha type="last">Etaṃ kasiṃ kasitvāna, sabbadukkhā pamuccatī’’ti.</gatha>
    <paragraph>Evaṃ kho bhante bhagavatā bhāsitaṃ.</paragraph>
    <gatha type="1">Kassako  paṭijānāsi, na ca passāmi te kasiṃ;</gatha>
    <gatha type="last">Kassako pucchito brūhi, kathaṃ jānemu taṃ kasiṃ.</gatha>
    <gatha type="1">Saddhā  bījaṃ tapo vuṭṭhi, paññā me yuganaṅgalaṃ;</gatha>
    <gatha type="last">Hirī īsā mano yottaṃ, sati me phālapācanaṃ.</gatha>
    <paragraph>Pucchā – imañca  panāvuso dhammadesanaṃ sutvā so kasibhāradvājo brāhmaṇo imasmiṃ dhammavinaye pasanno kīdisaṃ pasannākāramakāsi.</paragraph>
    <paragraph>Vissajjanā – imañca pana bhante dhammadesanaṃ sutvā kasibhāradvājo brāhmaṇo ‘‘abhikkantaṃ bho gotama, abhikkantaṃ bho gotamā’’tievamādinā imasmiṃ dhammavinaye pasanno pasannākāramakāsi.</paragraph>
    <paragraph>Seyyathāpi bho gotama ukkujjitaṃ vā nikkujjeyya.</paragraph>
    <subhead>Udayasutta</subhead>
    <paragraph>Pucchā – udayasuttaṃ  panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante udayaṃ brāhmaṇaṃ ārabbha bhāsitaṃ. Udayo bhante brāhmaṇo bhagavantaṃ etadavoca ‘‘pakaṭṭhakoyaṃ samaṇo gotamo punappunaṃ āgacchatī’’ti. Tasmiṃ bhante vatthusmiṃ–</paragraph>
    <gatha type="1">Punappunañceva vapanti bījaṃ, punappunaṃ vassati devarājā;</gatha>
    <gatha type="last">Punappunaṃ khettaṃ kasanti kassakā, punappunaṃ dhaññamupeti raṭṭhaṃ.</gatha>
    <paragraph>Evamādinā bhante bhagavatā bhāsitaṃ.</paragraph>
    <gatha type="1">Punappunaṃ  ceva vapanti bījaṃ, punappunaṃ vassati deva rājā;</gatha>
    <gatha type="last">Punappunaṃ khettaṃ kasanti kassakā, punappunaṃ dhaññamupeti raṭṭhaṃ.</gatha>
    <gatha type="1">Punappunaṃ  yācakā yācayanti, punappunaṃ dānapatī dadanti;</gatha>
    <gatha type="last">Punappunaṃ dānapatī daditvā, punappunaṃ saggamupeti ṭhānaṃ.</gatha>
    <gatha type="1">Punappunaṃ khīranikā duhanti, punappunaṃ vaccho upeti mātaraṃ;</gatha>
    <gatha type="last">Punappunaṃ kilamati phandati ca, punappunaṃ gabbhamupeti mando.</gatha>
    <gatha type="1">Punappunaṃ jāyati mīyati ca, punappunaṃ sivathikaṃ haranti;</gatha>
    <gatha type="last">Maggañca laddhā apunabbhavāya, na punappunaṃ jāyati bhūripañño-hu–</gatha>
    <subhead>Mātuposakasutta</subhead>
    <paragraph>Pucchā – mātuposakasuttaṃ  panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante mātuposakaṃ brāhmaṇaṃ ārabbha bhāsitaṃ. Mātuposako bhante brāhmaṇo bhagavantaṃ etadavoca ‘‘ahañhi bho gotama dhammena bhikkhaṃ pariyesāmi, dhammena bhikkhaṃ pariyesitvā mātāpitaro posemi, kaccāhaṃ bho gotama evaṃkārī kiccakārī homī’’ti, tasmiṃ bhante vatthusmiṃ ‘‘taggha tvaṃ brāhmaṇa evaṃkārī kiccakārī hosi, yo kho brāhmaṇa dhammena bhikkhaṃ pariyesati, dhammena bhikkhaṃ pariyesitvā mātāpitaro poseti, bahuṃ so puññaṃ pasavatī’’ti evamādinā bhante bhagavatā bhāsitā.</paragraph>
    <gatha type="1">Yo  mātaraṃ vā pitaraṃ vā, macco dhammena posati;</gatha>
    <gatha type="2">Tāya naṃ pāricariyāya, mātāpitūsu paṇḍitā;</gatha>
    <gatha type="last">Idheva naṃ pasaṃsanti, pecca sagge pamodati–</gatha>
    <subhead>Khomadussasutta</subhead>
    <paragraph>Pucchā – tenāvuso  bhagavatā…pe… sammāsambuddhena brāhmaṇasaṃyutte khomadussasuttaṃ kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – sakkesu bhante khomadusse nāma sakyānaṃ nigame khomadussake brāhmaṇagahapatike ārabbha bhāsita, khomadussakā bhante brāhmaṇagahapatikā bhagavantaṃ etadavocuṃ ‘‘ke ca muṇḍakā samaṇakā, ke ca sabhādhammaṃ jānissantī’’ti.</paragraph>
    <paragraph>Tasmiṃ bhante vatthusmiṃ–</paragraph>
    <gatha type="1">‘‘Nesā sabhā yattha na santi santo,</gatha>
    <gatha type="2">Santo na te ye na vadanti dhammaṃ;</gatha>
    <gatha type="3">Rāgañca dosañca pahāya mohaṃ,</gatha>
    <gatha type="last">Dhammaṃ vadantā ca bhavanti santo’’ti.</gatha>
    <paragraph>Evaṃ kho bhante bhagavatā bhāsitaṃ.</paragraph>
    <gatha type="1">Nesā  sabhā yattha nasanti santo,</gatha>
    <gatha type="2">Santo na te ye na vadanti dhammaṃ;</gatha>
    <gatha type="3">Rāgañca dosañca pahāya mohaṃ,</gatha>
    <gatha type="last">Dhammaṃ vadantā ca bhavanti santo–</gatha>
    <title>Vaṅgīsasaṃyutta</title>
    <subhead>Ānandasutta</subhead>
    <paragraph>Pucchā – vaṅgīsasaṃyutte  panāvuso catutthaṃ saṃṅgītaṃ ānandasuttaṃ katthakaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante āyasmantaṃ vaṅgīsattheraṃ ārabbha āyasmatā ānandattherena dhammabhaṇḍāgārikena bhāsitaṃ. Āyasmatā bhante vaṅgīso āyasmantaṃ ānandaṃ gāthāya ajjhabhāsi–</paragraph>
    <gatha type="1">‘‘Kāmarāgena ḍayhāmi, cittaṃ me pariḍayhati;</gatha>
    <gatha type="last">Sādhu nibbāpanaṃ brūhi, anukampāya gotamā’’ti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">‘‘Saññāya vipariyesā, cittaṃ te pariḍayhati;</gatha>
    <gatha type="2">Nimittaṃ parivajjehi, subhaṃ rāgūpasaṃhitaṃ;</gatha>
    <gatha type="3">Saṅkhāre parato passa, dukkhato mā ca attato;</gatha>
    <gatha type="2">Nibbāpehi mahārāgaṃ, mā ḍayhittho punappunaṃ;</gatha>
    <gatha type="3">Asubhāya cittaṃ bhāvehi, ekaggaṃ susamāhitaṃ;</gatha>
    <gatha type="2">Sati kāyagatā tyatthu, nibbidābahulo bhava;</gatha>
    <gatha type="3">Animittañca bhāvehi, mānānusayamujjaha;</gatha>
    <gatha type="last">Tato mānābhisamayā, upasanto carissasī’’ti.</gatha>
    <paragraph>Evaṃ kho bhante āyasmatā ānandattherena dhammabhaṇḍāgārikena bhāsitaṃ.</paragraph>
    <gatha type="1">Kāmarāgena  ḍayhāmi, cittaṃ me pariḍayhati;</gatha>
    <gatha type="last">Sādhu nibbāpanaṃ brūhi, anukampāya gotama–</gatha>
    <gatha type="1">Saññāya  vipariyesā, cittaṃ te pariḍayhati;</gatha>
    <gatha type="last">Nimittaṃ parivajjehi, subhaṃ rāgūpasaṃhitaṃ.</gatha>
    <gatha type="1">Saṅkhāre paratopassa, dukkhato mā ca attato;</gatha>
    <gatha type="last">Nibbāpehi mahārāgaṃ, mā ḍayhittho punappunaṃ.</gatha>
    <gatha type="1">Asubhāya cittaṃ bhāvehi, ekaggaṃ susamāhitaṃ;</gatha>
    <gatha type="last">Sati kāyagatā tyatthu, nibbidābahulo bhava.</gatha>
    <gatha type="1">Animittañca  bhāvehi, mānānusayamujjaha;</gatha>
    <gatha type="last">Tato mānābhisamayā, upasanto carissasi.</gatha>
    <subhead>Vaṅgīsasutta</subhead>
    <paragraph>Pucchā – tattha āvuso dvādasamaṃ vaṅgīsasuttaṃ kattha kena kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante āyasmatā vaṅgīsattherena acira arahattappattena vimuttisukhapaṭisaṃvedinā–</paragraph>
    <gatha type="1">‘‘Kāveyyamattā vicarimha pubbe, gāmāgāmaṃ purāpuraṃ,</gatha>
    <gatha type="2">Athaddasāma sambuddhaṃ, saddhā no upapajjatha;</gatha>
    <gatha type="3">So me dhamma madesesi, khandhāyatana dhātuyo;</gatha>
    <gatha type="2">Tassāhaṃ dhammaṃ sutvāna, pabbajiṃ anagāriyaṃ;</gatha>
    <gatha type="3">Bahunnaṃ vata atthāya, bodhiṃ ajjhagamā muni;</gatha>
    <gatha type="2">Bhikkhūnaṃ bhikkhūnīnañca, ye niyāmagataddasā;</gatha>
    <gatha type="3">Svāgataṃ  vata me āsi, mama buddhassa santike;</gatha>
    <gatha type="2">Tisso vijjā anuppattā, kataṃ buddhassa sāsanaṃ;</gatha>
    <gatha type="3">Pubbe nivāsaṃ jānāmi, dibbacakkhuṃ visodhitaṃ;</gatha>
    <gatha type="last">Tevijjo iddhipattomhi, cetopariyāya kovido.</gatha>
    <paragraph>Evaṃ kho bhante udānavasena bhāsitaṃ.</paragraph>
    <gatha type="1">Kāveyya  mattā vicarimha pubbe; Gāmāgāmaṃpurāpuraṃ,</gatha>
    <gatha type="last">Athaddasāma sambuddhaṃ, saddhā no upapajjatha.</gatha>
    <gatha type="1">So  me dhammamadesesi, khandhāyatana dhātuyo;</gatha>
    <gatha type="last">Tassāhaṃ dhammaṃ sutvāna, pabbajiṃ anagāriyaṃ.</gatha>
    <gatha type="1">Bahunnaṃ vata atthāya, bodhiṃ ajjhagamā muni;</gatha>
    <gatha type="last">Bhikkhūnaṃ bhikkhunī nañca, ye niyāmagataddasā.</gatha>
    <gatha type="1">Svāgataṃ vata me āsi, mama buddhassa santike;</gatha>
    <gatha type="last">Tasso vijjā anuppattā, kataṃ buddhassa sāsanaṃ.</gatha>
    <gatha type="1">Pubbenivāsaṃ  jānāmi; Dibbacakkhu visodhitaṃ;</gatha>
    <gatha type="last">Tevijjo iddhipattomhi, cetopariyāyakovido.</gatha>
    <title>Vanasaṃyutta</title>
    <subhead>Ānandasutta</subhead>
    <paragraph>Pucchā – vanasaṃyutte panāvuso pañcamaṃ saṃgītaṃ ānandasuttaṃ kadā kattha kaṃ ārabbha kismiṃ vatthusmiṃ kena kathañca bhāsitaṃ.</paragraph>
    <paragraph>Vissajjanā – kosalesu bhante aññatarasmiṃ vanasaṇḍe aciraparinibbute bhagavati āyasmantaṃ ānandaṃ ārabbha tasmiṃ vanasaṇḍe adhivatthāya devatāya bhāsitaṃ. Āyasmā bhante ānando aciraparinibbute bhagavati ativelaṃ gihisaññattibahulo viharati, tasmiṃ bhante vatthusmiṃ–</paragraph>
    <gatha type="1">‘‘Rukkhamūlagahanaṃ pasakkiya,</gatha>
    <gatha type="2">Nibbānaṃ hadayasmiṃ opiya;</gatha>
    <gatha type="3">Jhāya gotama mā pamādo,</gatha>
    <gatha type="last">Kiṃ te biḷibiḷikā karissatī’’ti.</gatha>
    <paragraph>Evaṃ  kho bhante vanasaṇḍe adhivatthāya devatāya āyasmato ānandattherassa anukampikāya atthakāmāya bhāsitaṃ.</paragraph>
    <gatha type="1">Rukkhamūla  gahanaṃ pasakkiya, nibbānaṃ hadayasmiṃ opiya;</gatha>
    <gatha type="last">Jhāya gotama mā pamādo, kiṃ te biḷibiḷikā karissati-hu–</gatha>
    <title>Yakkhasaṃyutta</title>
    <subhead>Indakasutta</subhead>
    <paragraph>Pucchā – yakkhasaṃyutte  panāvuso paṭhamaṃ saṃgītaṃ indakasuttaṃ bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – rājagahe bhante indakūṭe pabbate indakassa yakkhassa bhavane indakaṃ yakkhaṃ ārabbha bhāsitaṃ. Indako bhante yakkho attavādo bhagavantaṃ upasaṅkamitvā gāthāya ajjhabhāsi–</paragraph>
    <gatha type="1">‘‘Rūpaṃ na jīvanti vadanti buddhā,</gatha>
    <gatha type="2">Kathaṃ nvayaṃ vindatimaṃ sarīraṃ;</gatha>
    <gatha type="3">Kutassa aṭṭhīyakapiṇḍamebhi,</gatha>
    <gatha type="last">Kathaṃ nvayaṃ sajjati gabbharasmi’’nti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">‘‘Paṭhamaṃ kalalaṃ hoti, kalalā hoti abbudaṃ,</gatha>
    <gatha type="2">Abbudā jāyate pesi, pesi nibbattatī ghano;</gatha>
    <gatha type="3">Ghanā pasākhā jāyanti, kesā lomā nakhāpica;</gatha>
    <gatha type="2">Yañcassa bhuñjatī mātā, annaṃ pānañca bhojanaṃ;</gatha>
    <gatha type="last">Tena so tattha yāpeti, mātukucchigatonaro’’ti.</gatha>
    <paragraph>Evaṃ kho bhante bhagavatā bhāsitaṃ.</paragraph>
    <subhead>Āḷavakasutta</subhead>
    <paragraph>Pucchā – tenāvuso  bhagavatā…pe… sammāsambuddhena yakkhasaṃyutte āḷavakasuttaṃ kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – āḷaviyaṃ bhante āḷavakassa yakkhassa bhavane āḷavakaṃ yakkhaṃ ārabbha bhāsitaṃ. Āḷavako bhante yakkho bhagavantaṃ gāthāya ajjhabhāsi–</paragraph>
    <gatha type="1">Kiṃ sūdhavittaṃ purisassa seṭṭhaṃ,</gatha>
    <gatha type="2">Kiṃ su suciṇṇaṃ sukhamāvahāti;</gatha>
    <gatha type="3">Kiṃ su have sādutaraṃ rasānaṃ,</gatha>
    <gatha type="last">Kathaṃ jīviṃ jīvitāmāhu seṭṭhanti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">Saddhīca vittaṃ purisassa seṭṭhaṃ,</gatha>
    <gatha type="2">Dhammo suciṇṇo sukhamāvahāti;</gatha>
    <gatha type="3">Saccaṃ have sādutaraṃ rasānaṃ,</gatha>
    <gatha type="last">Paññājīviṃ jīvitamāhu seṭṭhanti.</gatha>
    <paragraph>Evamādinā bhante bhagavatā bhāsitaṃ.</paragraph>
    <paragraph>Na  khvāhaṃ taṃ āvuso nikkhamissāmi, yaṃ te karaṇīyaṃ, taṃ karohi,</paragraph>
    <paragraph>Pañhaṃ taṃ samaṇa pucchissāmi, sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmi–</paragraph>
    <gatha type="1">Kiṃ  sūkha vittaṃ purisassa seṭṭhaṃ, kiṃ su suciṇṇaṃ sukhamāvahāti;</gatha>
    <gatha type="last">Kiṃ su have sādubharaṃ rasānaṃ, kathaṃ jīviṃ jīvitamāhu seṭṭhaṃ–</gatha>
    <gatha type="1">Saddhīdha vittaṃ purisassa seṭṭhaṃ, dhammo suciṇṇo sukhamāvahāti;</gatha>
    <gatha type="last">Saccaṃ have sādutaraṃ rasānaṃ, paññājīviṃ jīvitamāhu seṭṭhaṃ;</gatha>
    <gatha type="1">Kathaṃsu  tarati oghaṃ, kathaṃsu tarati aṇṇavaṃ;</gatha>
    <gatha type="last">Kathaṃsu dukkha macceti, kathaṃsu parisujjhati.</gatha>
    <gatha type="1">Saddhāya tarati oghaṃ, appamādena aṇṇavaṃ;</gatha>
    <gatha type="last">Vīriyena dukkha macceti, paññāya parisujjhati–</gatha>
    <gatha type="1">Kathaṃsu  labhate paññaṃ, kathaṃsu vindate dhanaṃ;</gatha>
    <gatha type="2">Kathaṃsu kittiṃ pappoti, kathaṃ mittāni ganthati;</gatha>
    <gatha type="last">Asmā lokā paraṃ lokaṃ, kathaṃ pecca na socati–</gatha>
    <gatha type="1">Saddahāno arahataṃ, dhammaṃ nibbānapattiyā;</gatha>
    <gatha type="2">Sussūsaṃ labhate paññaṃ, appamatto vicakkhaṇo;</gatha>
    <gatha type="3">Patirūpakārī dhuravā, uṭṭhātā vindate dhanaṃ;</gatha>
    <gatha type="2">Saccena  kittiṃ pappoti, dadaṃ mittāni ganthati;</gatha>
    <gatha type="3">Asmā lokā paraṃ lokaṃ, evaṃ pecca na socati;</gatha>
    <gatha type="2">Yassete caturo dhammā, saddhassa gharamesino;</gatha>
    <gatha type="last">Saccaṃ dhammo dhiti cāgo, sa ve peccana socati–</gatha>
    <title>Sakkasaṃyutta</title>
    <subhead>Vatapadasutta</subhead>
    <paragraph>Pucchā – sakkasaṃyutte  panāvuso vatapadasuttaṃ bhagavatā kattha kaṃ ārabbha kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante sambahule bhikkhū ārabbha sakkassa bhikkhave devānamindassa pubbe manussabhūtassa satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagāti evamādinā bhante bhagavatā bhāsitaṃ.</paragraph>
    <paragraph>Sakkassa  bhikkhave devānamindassa pubbe manussabhūtassa imāni satta vatapadāni samattāni samādinnāni ahesuṃ.</paragraph>
    <gatha type="1">Mātāpettibharaṃ jantuṃ, kule jeṭṭhāpacāyinaṃ;</gatha>
    <gatha type="2">Saṇhaṃ sakhilasambhāsaṃ, pesuṇeyyappahāyinaṃ;</gatha>
    <gatha type="3">Maccheravinaye yuttaṃ, saccaṃ kodhābhibhuṃ naraṃ;</gatha>
    <gatha type="last">Taṃ ve devā tāvatiṃsā, āhu ‘‘sappuriso’’iti.</gatha>
    <subhead>Daliddasutta</subhead>
    <paragraph>Pucchā – daliddasuttaṃ panāvuso kattha kaṃ ārabbha kathañca bhāsitaṃ. Vissajjanā. Rājagahe bhante sambahule bhikkhū ārabbha ‘‘bhūtapubbaṃ bhikkhave aññataro puriso imasmiṃyeva rājagahe manussadaliddo  ahosi manussakapaṇo manussavarāko, so tathāgatappavedite dhammavinaye saddhaṃ samādiyi, sīlaṃ, sutaṃ, cāgaṃ, paññaṃ samādiyī’’ti evamādinā bhante bhagavatā bhāsitaṃ.</paragraph>
    <gatha type="1">Yassa  saddhā tathāgate, acalā suppatiṭṭhitā;</gatha>
    <gatha type="last">Sīlañca yassa kalyāṇaṃ, ariyakantaṃ pasaṃsitaṃ.</gatha>
    <subhead>Yajamānasutta</subhead>
    <paragraph>Pucchā – yajamānasuttaṃ panāvuso bhagavatā kattha kaṃ ārabbha kismiṃ vatthusmiṃ kathañca bhāsitaṃ.</paragraph>
    <paragraph>Vissajjanā – rājagahe  bhante sakkaṃ devānamindaṃ ārabbha bhāsitaṃ. Sakko bhante devānamindo bhagavantaṃ gāthāya ajjhabhāsi–</paragraph>
    <gatha type="1">‘‘Yajamānānaṃ manussānaṃ, puññapekkhāna pāṇinaṃ;</gatha>
    <gatha type="last">Karotaṃ opadhikaṃ puññaṃ, kattha dinnaṃ mahapphala’’nti.</gatha>
    <paragraph>Tasmiṃ bhante vatthusmiṃ–</paragraph>
    <gatha type="1">‘‘Cattāro ca paṭipannā, cattāroca phale ṭhitā;</gatha>
    <gatha type="2">Esa saṅgho ujubhūto, paññāsīlasamāhito;</gatha>
    <gatha type="3">Yajamānānaṃ manussānaṃ, puññapekkhāna pāṇinaṃ;</gatha>
    <gatha type="last">Karotaṃ opadhikaṃ puññaṃ, saṅghe dinnaṃ mahapphalaṃ’’nti.</gatha>
    <paragraph>Evaṃ kho bhante bhagavatā bhāsitaṃ.</paragraph>
    <gatha type="1">Yajamānānaṃ  manussānaṃ, puññapekkhāna pāṇinaṃ,</gatha>
    <gatha type="last">Karotaṃ opadhitaṃ puññaṃ, kattha dinnaṃ mahapphalaṃ–</gatha>
    <gatha type="1">Cattāro ca paṭipannā, cattāro ca phale ṭhitā;</gatha>
    <gatha type="2">Esa saṅgho ujubhūto, paññāsīlasamāhito;</gatha>
    <gatha type="3">Yajamānānaṃ manussānaṃ, puññapekkhāna pāṇinaṃ;</gatha>
    <gatha type="last">Karotaṃ opadhikaṃ puññaṃ, saṅghe dinnaṃ mahapphalaṃ–</gatha>
    <subhead>Gahaṭṭhavandanāsutta</subhead>
    <paragraph>Pucchā – gahaṭṭhavandanāsuttaṃ  panāvuso bhagavatā kattha kaṃ ārabbha kathañca bhāsitaṃ.</paragraph>
    <paragraph>Vissajjanā – sāvatthiyaṃ bhante sambahule bhikkhū ārabbha ‘‘bhūtapubbaṃ bhikkhave sakko devānamindo mātaliṃ saṅgāhakaṃ āmantesī’’ti evamādinā bhante bhagavatā bhāsitaṃ.</paragraph>
    <gatha type="1">Taṃ  namassanti tevijjā, sabbe bhummāca khattiyā;</gatha>
    <gatha type="2">Cattāro ca mahārājā, tidasāca yasassino;</gatha>
    <gatha type="last">Athako nāma so yakkho, yaṃ tvaṃ sakka namassasi–</gatha>
    <gatha type="1">Ahañca  sīlasampanne, cirarattasamāhite;</gatha>
    <gatha type="last">Sammāpabbajite vande, brahmacariyaparāyane.</gatha>
    <gatha type="1">Ye gahaṭṭhā puññakarā, sīlavanto upāsakā;</gatha>
    <gatha type="last">Dhammena dāraṃ posenti, te namassāmi mātali.</gatha>
  </text>
</tree>
