<?xml version='1.0' encoding='UTF-8'?>
<tree text="Dhammapada&#x1E6D;&#x1E6D;hakath&#x101;kara&#x1E47;a&#x1E43;" target="text">
  <text>
    <paragraph>Aparāpi tisso aṭṭhakathāyo santi khuddakapāṭhaṭṭhakathā dhammapadaṭṭhakathā suttanipātaṭṭhakathā cāti, yā tāsu dissamānanigamanavasena ācariyabuddhaghoseneva katāti paññāyanti. Tattha pana vuttavacanāni kānici  kānici āgamaṭṭhakathāsu vuttākārena na honti. Tasmā eke vadanti ‘‘netā ācariyabuddhaghosassā’’ti. Ekacce pana ‘‘ācariyassa upathambhakattherehi paṭhamaṃ katā, pacchā ācariyena osānasodhanavasena pariyosāpitā vā bhaveyyuṃ, abhidhammaṭṭhakathaṃ āyācantena cūḷabuddhaghosena vā katā bhaveyyu’’nti vadanti.</paragraph>
    <paragraph>Taṃ tathā vā hotu aññathā vā, idāni ekantato vinicchinituṃ na sukarameva. Tasmā tāsaṃ nigamanavacanavaseneva ettha pakāsayissāma. Tāsu hi dhammapadaṭṭhakathaṃ kumārakassapattherena āyācito sirikūṭassa (sirikuḍḍassa) rañño pāsāde viharanto paramparābhataṃ sīhaḷabhāsāya saṇṭhitaṃ porāṇaṭṭhakathaṃ pāḷibhāsāya āropetvā vitthāragatañca vacanakkamaṃ samāsetvā gāthāsu asaṃvaṇṇitapadabyañjanāni saṃvaṇṇetvā akāsi. Vuttañhi tattha ganthārambhe –</paragraph>
    <gatha type="1">‘‘Paramparābhatā tassa, nipuṇā atthavaṇṇanā;</gatha>
    <gatha type="last">Yā tambapaṇṇidīpamhi, dīpabhāsāya saṇṭhitā…pe…</gatha>
    <gatha type="1">Kumārakassapenāhaṃ, therena thiracetasā;</gatha>
    <gatha type="last">Saddhammaṭṭhitikāmena, sakkaccaṃ abhiyācito…pe…</gatha>
    <gatha type="1">Taṃ bhāsaṃ ativitthāra, gatañca vacanakkamaṃ;</gatha>
    <gatha type="last">Pahāyāropayitvāna, tantibhāsaṃ manoramaṃ.</gatha>
    <gatha type="1">Gāthānaṃ byañjanapadaṃ, yaṃ tattha na vibhāvitaṃ;</gatha>
    <gatha type="last">Kevalaṃ taṃ vibhāvetvā, sesaṃ tameva atthato.</gatha>
    <paragraph>Bhāsantarena bhāsissa’’nti <note>[dha. pa. aṭṭha. 1.ganthārambhakathā]</note> –</paragraph>
    <paragraph>Nigamane ca vuttaṃ –</paragraph>
    <gatha type="1">‘‘Vihāre adhirājena, kāritamhi kataññunā;</gatha>
    <gatha type="last">Pāsāde sirikūṭassa, rañño viharatā mayā’’ti <note>[dha. pa. aṭṭha. 2.nigamanakathā]</note>.</gatha>
    <paragraph>Ettha ca sirikūṭo nāma samantapāsādikānigamane siripāloti vutto mahānāmoyeva rājāti vadanti. Evaṃ sati mahesiyā ānayanaṃ samādāpanamārabbha tena raññā dinne dhūmarakkhapabbatavihāre vasantena sā katāti veditabbā. Vuttañhetaṃ mahāvaṃse –</paragraph>
    <hangnum nr="37-212"/>
    <gatha type="1"> ‘‘Lohadvāra-ralaggāma-koṭipassāvanavhaye;</gatha>
    <gatha type="last">Tayo  vihāre kāretvā, bhikkhūnaṃ abhayuttare.</gatha>
    <hangnum nr="213"/>
    <gatha type="1"> Vihāraṃ kārayitvāna, dhūmarakkhamhi pabbate;</gatha>
    <gatha type="last">Mahesiyā’nayenā’dā, bhikkhūnaṃ theravādina’’nti.</gatha>
    <paragraph>Tassa pana rañño kāle sā niṭṭhāpitāti na sakkā gahetuṃ. Tassa hi rañño ekavīsatimavasse samantapāsādikaṃ niṭṭhāpesi. So ca rājā dvāvīsatimavasse divaṅgato. Etthantare sādhikaekavassena ‘‘catasso ca āgamaṭṭhakathāyo tisso ca abhidhammaṭṭhakathāyo ayañca dhammapadaṭṭhakathā’’ti sabbā etā na sakkā niṭṭhāpetunti.</paragraph>
  </text>
</tree>
