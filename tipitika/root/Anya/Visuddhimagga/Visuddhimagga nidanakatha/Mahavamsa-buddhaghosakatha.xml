<?xml version='1.0' encoding='UTF-8'?>
<tree text="Mah&#x101;va&#x1E43;sa-buddhaghosakath&#x101;" target="text">
  <text>
    <centered>Namo tassa bhagavato arahato sammāsambuddhassa.</centered>
    <paragraph>Visuddhimaggo nāmāyaṃ gantho piṭakattayasārabhūto sakalaloke paṭipattidīpakaganthānaṃ aggo hoti seṭṭho pamukho pāmokkho uttamo pavaro cāti viññūhi pasattho. Tattha hi saṅgītittayārūḷhassa tepiṭakabuddhavacanassa atthaṃ saṃkhipitvā sikkhattayasaṅgahitaṃ brahmacariyaṃ paripuṇṇaṃ pakāsitaṃ suvisadañca. Evaṃ pasatthassetassa visuddhimaggassa nidānakathāyapi bhavitabbameva. Tasmādāni tampakāsanatthamidaṃ pañhakammaṃ vuccati –</paragraph>
    <paragraph type="indent">‘‘So panesa visuddhimaggo kena kato, kadā kato, kattha kato, kasmā kato, kimatthaṃ kato, kiṃ nissāya kato, kena pakārena kato, kissa sakalaloke patthaṭo’’ti.</paragraph>
    <paragraph>Tattha kena katoti ācariyabuddhaghosattheravarena tepiṭakasaṅgahaṭṭhakathākārena kato.</paragraph>
    <paragraph>Kadā katoti amhākaṃ bhagavato sammāsambuddhassa sakalalokanāthassa parinibbutikālato pacchā dasame vassasatake (973 -buddhavasse) kato.</paragraph>
    <paragraph>Kattha katoti sīhaḷadīpe anurādhapure mahāvihāre kato.</paragraph>
    <paragraph>Kasmā katoti visuddhikāmānaṃ sādhujanānaṃ tadadhigamupāyaṃ sammāpaṭipattinayaṃ ñāpetukāmatāsaṅkhātena attano ajjhāsayena sañcoditattā, saṅghapālattherena ca ajjhesitattā kato.</paragraph>
    <paragraph>Ettha pana ṭhatvā ācariyabuddhaghosattherassa uppatti kathetabbā, sā ca mahāvaṃse (cūḷavaṃsotipi voharite dutiyabhāge) sattatiṃsamaparicchede pannarasādhikadvisatagāthāto (37, 215) paṭṭhāya bāttiṃsāya gāthāhi pakāsitāyeva. Kathaṃ? –</paragraph>
    <hangnum nr="215"/>
    <gatha type="1">Bodhimaṇḍasamīpamhi,  jāto brāhmaṇamāṇavo;</gatha>
    <gatha type="last">Vijjā-sippa-kalā-vedī, tīsu vedesu pāragū.</gatha>
    <hangnum nr="216"/>
    <gatha type="1"> Sammā viññātasamayo, sabbavādavisārado;</gatha>
    <gatha type="last">Vādatthī jambudīpamhi, āhiṇḍanto pavādiko.</gatha>
    <hangnum nr="217"/>
    <gatha type="1"> Vihārameka’māgamma, rattiṃ pātañjalīmataṃ;</gatha>
    <gatha type="last">Parivatteti sampuṇṇa-padaṃ suparimaṇḍalaṃ.</gatha>
    <hangnum nr="218"/>
    <gatha type="1"> Tattheko revato nāma, mahāthero vijāniya;</gatha>
    <gatha type="last">‘‘Mahāpañño ayaṃ satto, dametuṃ vaṭṭatī’’ti, so.</gatha>
    <hangnum nr="219"/>
    <gatha type="1"> ‘‘Ko nu gadrabharāvena, viravanto’’ti abravi;</gatha>
    <gatha type="last">‘‘Gadrabhānaṃ rave atthaṃ, kiṃ jānāsī’’ti āha taṃ.</gatha>
    <hangnum nr="220"/>
    <gatha type="1"> ‘‘Ahaṃ jāne’’ti vutto so, otāresi sakaṃ mataṃ;</gatha>
    <gatha type="last">Puṭṭhaṃ puṭṭhaṃ viyākāsi, viraddhampi ca dassayi.</gatha>
    <hangnum nr="221"/>
    <gatha type="1"> ‘‘Tena hi tvaṃ sakaṃ vāda-motārehī’’ti codito;</gatha>
    <gatha type="last">Pāḷi’māhā’bhidhammassa, attha’massa na so’dhigā.</gatha>
    <hangnum nr="222"/>
    <gatha type="1"> Āha‘‘kasse’sa manto’’ti,‘‘buddhamanto’’ti so’bravi;</gatha>
    <gatha type="last">‘‘Dehi metaṃ’’ti vutte hi, ‘‘gaṇha pabbajja taṃ’’iti.</gatha>
    <hangnum nr="223"/>
    <gatha type="1"> Mantatthī pabbajitvā so, uggaṇhi piṭakattayaṃ;</gatha>
    <gatha type="last">Ekāyano ayaṃ maggo, iti pacchā ta’maggahi.</gatha>
    <hangnum nr="224"/>
    <gatha type="1"> Buddhassa viya gambhīra-ghosattā naṃ viyākaruṃ;</gatha>
    <gatha type="last">Buddhaghosoti ghoso hi, buddho viya mahītale.</gatha>
    <hangnum nr="225"/>
    <gatha type="1"> Tattha ñāṇodayaṃ<note>[ñāṇodayaṃ nāmapakaraṇaṃ idāni kuhiñcipi na dissati;]</note> nāma, katvā pakaraṇaṃ tadā;</gatha>
    <gatha type="last">Dhammasaṅgaṇiyākāsi, kacchaṃ so aṭṭhasāliniṃ<note>[idāni dissamānā pana aṭṭhasālinī sīhaḷadīpikāyeva; na jambudīpikā; parato (54-55 piṭṭhesu) esa āvibhavissati]</note>.</gatha>
    <hangnum nr="226"/>
    <gatha type="1">Parittaṭṭhakathañceva <note>[parittaṭṭhakathanti piṭakattayassa saṅkhepato atthavaṇṇanābhūtā khuddakaṭṭhakathāti adhippetā bhavesu]</note>, kātuṃ ārabhi buddhimā;</gatha>
    <gatha type="last">Taṃ disvā revato thero, idaṃ vacanamabravi.</gatha>
    <hangnum nr="227"/>
    <gatha type="1"> ‘‘Pāḷimattaṃ idhānītaṃ, natthi aṭṭhakathā idha <note>[ettha sagībhittayārūḷhā moggaliputtatissattherassa santikā uggahitā sissānusissaparamparātatā mūlaṭṭhakathā kasmā jambudīpe sabbaso antarahitāti vimaṃsitabbaṃ]</note>;</gatha>
    <gatha type="last">Tathācariyavādā ca, bhinnarūpā na vijjare.</gatha>
    <hangnum nr="228"/>
    <gatha type="1"> Sīhaḷaṭṭhakathā suddhā, mahindena matīmatā;</gatha>
    <gatha type="last">Saṅgītittayamārūḷhaṃ, sammāsambuddhadesitaṃ.</gatha>
    <hangnum nr="229"/>
    <gatha type="1"> Sāriputtādigītañca, kathāmaggaṃ samekkhiya;</gatha>
    <gatha type="last">Katā sīhaḷabhāsāya, sīhaḷesu pavattati.</gatha>
    <hangnum nr="230"/>
    <gatha type="1"> Taṃ tattha gantvā sutvā tvaṃ, māgadhānaṃ niruttiyā;</gatha>
    <gatha type="last">Parivattehi, sā hoti, sabbalokahitāvahā’’.</gatha>
    <hangnum nr="231"/>
    <gatha type="1"> Evaṃ vutte pasanno so, nikkhamitvā tato imaṃ;</gatha>
    <gatha type="last">Dīpaṃ āgā imasseva <note>[idassevāti imasseva mahānāmarañño kāle 953-975 buddhavasse; ayañca vassaparicchedo sīhaḷarājavaṃsaṃ nissāya dassito; yuropiyavicakkhaṇānaṃ pana matena 941-964 buddhavasse iti veditabbo; evamuparipi;]</note>, rañño kāle mahāmati.</gatha>
    <hangnum nr="232"/>
    <gatha type="1"> Mahāvihāraṃ sampatto, vihāraṃ sabbasādhunaṃ;</gatha>
    <gatha type="last">Mahāpadhānagharaṃ gantvā, saṅghapālassa santikā.</gatha>
    <hangnum nr="233"/>
    <gatha type="1"> Sīhaḷaṭṭhakathaṃ sutvā, theravādañca sabbaso;</gatha>
    <gatha type="last">‘‘Dhammassāmissa esova, adhippāyo’’ti nicchiya.</gatha>
    <hangnum nr="234"/>
    <gatha type="1"> Tattha saṅghaṃ samānetvā, ‘‘kātuṃ aṭṭhakathaṃ mama;</gatha>
    <gatha type="last">Potthake detha sabbe’’ti, āha, vīmaṃsituṃ sa taṃ.</gatha>
    <hangnum nr="235"/>
    <gatha type="1"> Saṅgho  gāthādvayaṃ tassā’dāsi ‘‘sāmatthiyaṃ tava;</gatha>
    <gatha type="last">Ettha dassehi, taṃ disvā, sabbe demāti potthake’’ <note>[234-5 gāthāsu ayamatthayojanā– ‘‘tattha mahāvihāre saṃghaṃ mahānetvā saṃgha sannipātaṃ kāretvā ācariyapubbaddhaghoso evamāha ‘aṭṭhakathaṃ kātuṃ sabbe pāḷi-aṭṭhakathā-potthake mama dethā’ti; so saṃgho taṃ vīmaṃsituṃ saṃyuttanikāyato ‘antojaṭā’tiādikaṃ ca ‘sīle patiṭṭhāyā’tiādikaṃ cāti gāthādvayaṃ tassa adāsi ‘ettha tava sāmatthiyaṃ ñāṇappabhāvaṃ dasseti; taṃ disvā sabbe potthake demā’tivatvā’’ti; iminā pana ayamatthā dassito hoti ‘‘ācariya buddhaghoso visuddhimaggaṃ karonto tadeva gāthādvayaṃ oloketvā, kiñcipi aññaṃ potthakaṃ anoloketvā akāsī’’ti; tassa panatthassa yuttāyuttavicāraṇā parato (39-49-piṭṭhesu) āgamissati]</note>.</gatha>
    <hangnum nr="236"/>
    <gatha type="1"> Piṭakattaya’mettheva, saddhiṃ aṭṭhakathāya so;</gatha>
    <gatha type="last">Visuddhimaggaṃ nāmā’kā, saṅgahetvā samāsato.</gatha>
    <hangnum nr="237"/>
    <gatha type="1"> Tato saṅghaṃ samūhetvā, sambuddhamatakovidaṃ;</gatha>
    <gatha type="last">Mahābodhisamīpamhi, so taṃ vācetu mārabhi.</gatha>
    <hangnum nr="238"/>
    <gatha type="1"> Devatā tassa nepuññaṃ, pakāsetuṃ mahājane;</gatha>
    <gatha type="last">Chādesuṃ potthakaṃ sopi, dvattikkhattumpi taṃ akā <note>[238 gāthāya ayamattho– ‘‘devatā tassa buddhaghosassa nepuññaṃ nipuṇaññāppasāvaṃ mahājanassa pakāsetuṃ tena likhitaṃ visuddhimaggapotthakaṃ chādesuṃ paṭicchādetvā apassiyabhāvaṃ pāpetvā ṭhapesuṃ; sopi buddhaghoso dutiyampi taṃ likhi, tampi devatā chadesuṃ; tatiyampi likhī’’ti; tena vuttaṃ ‘‘dvattikkhattumpi taṃ akā’’ti; idameva mahāvaṃsavacanaṃ nissāya vittāretvā kathitāya buddhaghosuppattiyā nāma kathāla ekaratteneva visuddhimaggassa tikkhattumpi likhitvā niṭṭhāpitabhāvo pakāsito; īdisī pana kathā bahūnaṃ vimhayajananīpi parikkhakānaṃ saṃsayajananī hoti; tasmā imissāpi vicāraṇā parato (47-8-piṭṭhesu) dassiyissati]</note>.</gatha>
    <hangnum nr="239"/>
    <gatha type="1"> Vācetuṃ tatiye vāre, potthake samudāhaṭe;</gatha>
    <gatha type="last">Potthakadvaya’maññampi, saṇṭhapesuṃ tahiṃ marū.</gatha>
    <hangnum nr="240"/>
    <gatha type="1"> Vācayiṃsu tadā bhikkhū, potthakattaya’mekato;</gatha>
    <gatha type="last">Ganthato atthato vāpi, pubbāparavasena vā.</gatha>
    <hangnum nr="241"/>
    <gatha type="1"> Theravādehi pāḷīhi, padehi byañjanehi vā;</gatha>
    <gatha type="last">Aññathattamahū neva, potthakesupi tīsupi.</gatha>
    <hangnum nr="242"/>
    <gatha type="1"> Atha  ugghosayī saṅgho, tuṭṭhahaṭṭho visesato;</gatha>
    <gatha type="last">Nissaṃsayaṃ’sa metteyyo, iti vatvā punappunaṃ.</gatha>
    <hangnum nr="243"/>
    <gatha type="1"> Saddhiṃ aṭṭhakathāyā’dā, potthake piṭakattaye;</gatha>
    <gatha type="last">Ganthākare vasanto so, vihāre dūrasaṅkare.</gatha>
    <hangnum nr="244"/>
    <gatha type="1"> Parivattesi sabbāpi, sīhaḷaṭṭhakathā tadā;</gatha>
    <gatha type="last">Sabbesaṃ mūlabhāsāya, māgadhāya niruttiyā.</gatha>
    <hangnum nr="245"/>
    <gatha type="1"> Sattānaṃ sabbabhāsānaṃ, sā ahosi hitāvahā;</gatha>
    <gatha type="last">Theriyācariyā sabbe, pāḷiṃ viya ta’maggahuṃ.</gatha>
    <hangnum nr="246"/>
    <gatha type="1"> Atha kattabbakiccesu, gatesu pariniṭṭhitiṃ;</gatha>
    <gatha type="last">Vandituṃ so mahābodhiṃ, jambudīpaṃ upāgamī’’ti <note>[so mahābodhi vandituṃ jambudīpaṃ upāgamīti idaṃ vacanaṃ purimavacanehi asaṃsaṭṭhaṃ viya hoti; pubbe hi ‘‘ācariyabuddhaghoso bodhimaṇḍasamīpe jāto’’ti ca, ‘‘sīhaḷadīpaṃ gantvā sīhaḷaṭṭhakathāyo māgadhabhāsāya parivattehīti tassācariyena revatattherena vutto’’ti ca vuttaṃ; tasmā idhāpi ācariyabuddhaghosassa pavatti tadanurūpā ‘‘tā bhāsāparivattitaṭṭhakathāyo ādāya sāsanujjotanatthaṃ jambudīpaṃ upāgamī’’ti evamādinā sāsanujjotanamūlikā eva bhavituṃ arahati, na pana mahābodhivandanamūlikāti]</note>.</gatha>
    <paragraph>Ayañca pana mahāvaṃsakathā 1950 - kharistavasse hābadamahāvijjālayamuddaṇayante romakkharena mudditassa visuddhimaggapotthakassa purecārikakathāyaṃ ‘‘anekānettha atthi vicāretabbānī’’ti vatvā dhammānandakosambīnāmakena vicakkhaṇena vicāritā. Tamettha yuttāyuttavicinanāya dassetvā anuvicāraṇampissa karissāma.</paragraph>
  </text>
</tree>
