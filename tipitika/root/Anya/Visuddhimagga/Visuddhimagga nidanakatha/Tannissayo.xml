<?xml version='1.0' encoding='UTF-8'?>
<tree text="Tannissayo" target="text">
  <text>
    <paragraph>Kiṃ nissāya katoti etassapi pañhassa attho ācariyeneva pakāsito. Vuttañhi ettha ganthārambhe –</paragraph>
    <paragraph type="indent">‘‘Mahāvihāravāsīnaṃ, desanānayanissita’’nti <note>[visuddhi. 1.2]</note>.</paragraph>
    <paragraph>Tathā nigamanepi –</paragraph>
    <gatha type="1">‘‘Tesaṃ sīlādibhedānaṃ, atthānaṃ yo vinicchayo;</gatha>
    <gatha type="last">Pañcannampi nikāyānaṃ, vutto aṭṭhakathānaye.</gatha>
    <gatha type="1">Samāharitvā taṃ sabbaṃ, yebhuyyena sanicchayo;</gatha>
    <gatha type="last">Sabbasaṅkaradosehi, mutto yasmā pakāsito’’ti <note>[dī. ni. aṭṭha. 1.ganthārambhakathā]</note>.</gatha>
    <paragraph>Iminā  pana vacanena ayamattho pākaṭo hoti – ‘‘visuddhimaggaṃ kurumāno ācariyo mahāvihāravāsīnaṃ desanānayasaṅkhātā pañcannampi nikāyānaṃ porāṇaṭṭhakathāyo nissāya tāsu vuttaṃ gahetabbaṃ sabbaṃ vinicchayaṃ samāharitvā akāsī’’ti. Tasmā yā yā ettha padavaṇṇanā vā vinicchayo vā sādhakavatthu vā dassīyati, taṃ sabbaṃ tassa tassa niddhāritapāḷipadassanikāyasaṃvaṇṇanābhūtāya porāṇasīhaḷaṭṭhakathāto ānetvā bhāsāparivattanavaseneva dassitanti veditabbaṃ. Ayampi hi visuddhimaggo na kevalaṃ attano ñāṇappabhāvena kato, visuṃ pakaraṇabhāvena ca, atha kho catunnampi āgamaṭṭhakathānaṃ avayavabhāveneva kato. Vuttañhi tāsaṃ nigamane –</paragraph>
    <gatha type="1">‘‘Ekūnasaṭṭhimatto, visuddhimaggopi bhāṇavārehi;</gatha>
    <gatha type="last">Atthappakāsanatthāya, āgamānaṃ kato yasmā.</gatha>
    <gatha type="1">Tasmā tena sahāyaṃ, aṭṭhakathā bhāṇavāragaṇanāya;</gatha>
    <gatha type="last">Suparimitaparicchinnaṃ, cattālīsasataṃ hotī’’tiādi <note>[dī. ni. aṭṭha. 3.nigamanakathā]</note>.</gatha>
    <paragraph>Yā pana visuddhimagge maggāmaggañāṇadassanavisuddhiniddese ‘‘ayaṃ tāva visuddhikathāyaṃ nayo. Ariyavaṃsakathāyaṃ panā’’tiādinā <note>[visuddhi. 2.717]</note> dve kathā vuttā, tāpi mahāvihāravāsīnaṃ desanānaye antogadhā imassa visuddhimaggassa nissayāyevāti veditabbāti.</paragraph>
  </text>
</tree>
