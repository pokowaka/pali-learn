<?xml version='1.0' encoding='UTF-8'?>
<tree text="Vinaya&#x1E6D;&#x1E6D;hakath&#x101;kara&#x1E47;a&#x1E43;" target="text">
  <text>
    <paragraph>Ācariyo pana imaṃ visuddhimaggapakaraṇaṃ yathāvuttappakārena katvā aññāpi tipiṭakaṭṭhakathāyo anukkamena akāsi. Kathaṃ? Samantapāsādikaṃ nāma vinayaṭṭhakathaṃ buddhasirittherena ajjhesito mahāvihārassa dakkhiṇabhāge padhānagharapariveṇe mahānigamassāmino pāsāde vasanto akāsi. Sā panesā siripāloti nāmantarassa mahānāmarañño vīsatimavasse (973-bu-va) āraddhā ekavīsatimavasse (974-bu-va) niṭṭhānappattā ahosi. Tañca pana karonto mahāmahindattherenābhataṃ sīhaḷabhāsāya saṅkhataṃ mahāaṭṭhakathaṃ tassā sarīraṃ katvā mahāpaccarīkurundīsaṅkhepaandhakaṭṭhakathāhi ca gahetabbaṃ gahetvā sīhaḷadīpe yāva vasabharājakālā pākaṭānaṃ porāṇa vinayadharamahātherānaṃ vinicchayabhūtaṃ theravādampi pakkhipitvā akāsi. Vuttañhetaṃ samantapāsādikāyaṃ –</paragraph>
    <gatha type="1">‘‘Saṃvaṇṇanaṃ tañca samārabhanto, tassā mahāaṭṭhakathaṃ sarīraṃ;</gatha>
    <gatha type="last">Katvā mahāpaccariyaṃ tatheva, kurundināmādisu vissutāsu.</gatha>
    <gatha type="1">Vinicchayo  aṭṭhakathāsu vutto, yo yuttamatthaṃ apariccajanto;</gatha>
    <gatha type="last">Tatopi antogadhatheravādaṃ, saṃvaṇṇanaṃ samma samārabhissa’’nti ca.</gatha>
    <gatha type="1">‘‘Mahāmeghavanuyyāne, bhūmibhāge patiṭṭhito;</gatha>
    <gatha type="last">Mahāvihāro yo satthu, mahābodhivibhūsito.</gatha>
    <gatha type="1">Yaṃ tassa dakkhiṇe bhāge, padhānagharamuttamaṃ;</gatha>
    <gatha type="last">Sucicārittasīlena, bhikkhusaṅghena sevitaṃ.</gatha>
    <gatha type="1">Uḷārakulasambhūto, saṅghupaṭṭhāyako sadā;</gatha>
    <gatha type="last">Anākulāya saddhāya, pasanno ratanattaye.</gatha>
    <gatha type="1">Mahānigamasāmīti, vissuto tattha kārayi;</gatha>
    <gatha type="last">Cārupākārasañcitaṃ, yaṃ pāsādaṃ manoramaṃ.</gatha>
    <gatha type="1">Sandacchāyatarūpetaṃ, sampannasalilāsayaṃ;</gatha>
    <gatha type="last">Vasatā tatra pāsāde, mahānigamasāmino.</gatha>
    <gatha type="1">Sucisīlasamācāraṃ, theraṃ buddhasirivhayaṃ;</gatha>
    <gatha type="last">Yā uddisitvā āraddhā, iddhā vinayavaṇṇanā.</gatha>
    <gatha type="1">Pālayantassa sakalaṃ, laṅkādīpaṃ nirabbudaṃ;</gatha>
    <gatha type="last">Rañño sirinivāsassa<note>[siriyā nivāsaṭṭhonabhūtassa siripālanāmakassa rañño (vimati, antimaviṭṭhe)]</note>, siripālayasassino.</gatha>
    <gatha type="1">Samavīsatime vasse, jayasaṃvacchare ayaṃ;</gatha>
    <gatha type="last">Āraddhā ekavīsamhi, sampatte pariniṭṭhitā.</gatha>
    <gatha type="1">Upaddavākule loke, nirupaddavato ayaṃ;</gatha>
    <gatha type="last">Ekasaṃvacchareneva, yathā niṭṭhaṃ upāgatā’’ti <note>[pari. aṭṭha. nigamanakathā]</note> ca.</gatha>
    <paragraph>Ayañca samantapāsādikā vinayaṭṭhakathā adhunā mudditachaṭṭhasaṅgītipotthakavasena sahassato upari aṭṭhapaṇṇāsādhikatisatamattapiṭṭhaparimāṇā (1358) hoti, tassā ca ekasaṃvaccharena niṭṭhāpitattaṃ upanidhāya catuvīsādhikasattasatamattapiṭṭhaparimāṇo (724) visuddhimaggopi antamaso chappañcamāsehi niṭṭhāpito bhaveyyāti sakkā ñātuṃ. Tasmā yaṃ buddhaghosuppattiyaṃ mahāvaṃsavacanaṃ nissāya ‘‘visuddhimaggo ācariyabuddhaghosena  ekaratteneva tikkhattuṃ likhitvā niṭṭhāpito’’ti abhitthutivacanaṃ vuttaṃ, taṃ takkārakassa abhitthutimattamevāti veditabbaṃ.</paragraph>
    <paragraph>Nanu ca imissaṃ aṭṭhakathāyaṃ ‘‘sumaṅgalavilāsiniya’’ntiādinā visesanāmavasena āgamaṭṭhakathānaṃ atideso dissati <note>[pārā. aṭṭha. 1.15]</note>, kathamimissā tāhi paṭhamataraṃ katabhāvo veditabboti? Ācariyassa aṭṭhakathāsu aññamaññātidesato, vinayapiṭakassa garukātabbatarabhāvato, mahāvihāravāsīhi visesena garukatabhāvato, saṅgītikkamānurūpabhāvato, idheva paripuṇṇanidānakathāpakāsanato, nigamane ca paṭhamaṃ sīhaḷaṭṭhakathāyo sutvā karaṇappakāsanato ṭhapetvā visuddhimaggaṃ ayameva paṭhamaṃ katāti veditabbā. Visuddhimagge pana vinayaṭṭhakathāyanti vā vinayaṭṭhakathāsūti vā majjhimaṭṭhakathāsūti vā evaṃ sāmaññanāmavaseneva atideso dissati, na samantapāsādikādivisesanāmavasena. Tasmāssa sabbapaṭhamaṃ katabhāvo pākaṭoyeva. Āgamaṭṭhakathānaṃ idhātideso <note>[pārā. aṭṭha. 1.15]</note> imissāpi tatthāti <note>[dī. ni. aṭṭha. 1.8]</note> evaṃ aññamaññātideso pana ācariyassa manasā suvavatthitavasena vā sakkā bhavituṃ, apubbācarimapariniṭṭhāpanena vā. Kathaṃ? Ācariyena hi visuddhimaggaṃ sabbaso niṭṭhāpetvā samantapāsādikādiṃ ekekamaṭṭhakathaṃ karonteneva yattha yattha atthavaṇṇanā vitthārato aññaṭṭhakathāsu pakāsetabbā hoti, tattha tattha ‘‘imasmiṃ nāma ṭhāne kathessāmī’’ti manasā suvavatthitaṃ vavatthapetvā tañca atidisitvā yathāvavatthitaṭhānappattakāle taṃ vitthārato kathentena tā katā vā bhaveyyuṃ. Ekekissāya vā niṭṭhānāsannappattakāle taṃ ṭhapetvā aññañca aññañca tathā katvā sabbāpi apubbācarimaṃ pariniṭṭhāpitā bhaveyyunti evaṃ dvinnaṃ pakārānamaññataravasena ācariyassāṭṭhakathāsu aññamaññātideso hotīti veditabbanti.</paragraph>
  </text>
</tree>
