<?xml version='1.0' encoding='UTF-8'?>
<tree text="Sakalalokapatth&#x101;rak&#x101;ra&#x1E47;a&#x1E43;" target="text">
  <text>
    <paragraph>Kissesa visuddhimaggo sakalaloke patthaṭoti? Parisuddhapiṭakapāḷinissayabhāvato, sikkhattayasaṅgahabhāvato, porāṇaṭṭhakathānaṃ bhāsāparivattanabhāvato, parasamayavivajjanato, sakasamayavisuddhito, sīladhutaṅgasamathaabhiññāpaññāpabhedādīnaṃ paripuṇṇavibhāgato, yāva arahattā paṭipattinayaparidīpanato, uttānānākulapadabyañjanasaṅkhatabhāvato, suviññeyyatthabhāvato, pasādanīyānaṃ diṭṭhānugatāpādanasamatthānaṃ vatthūnañca dīpanatoti evamādīhi anekasatehi guṇehi esa sakalaloke patthaṭo jāto.</paragraph>
    <paragraph>Ayañhi visuddhimaggo saṅgītittayārūḷhaparisuddhapāḷipiṭakameva nissāya pavatto, na mahāsaṅghikādīnaṃ sattarasannaṃ nikāyānaṃ piṭakaṃ, napi mahāyānikānaṃ piṭakaṃ. Saparivāraṃ sikkhattayañca ettha paripuṇṇameva saṅgahetvā dassitaṃ. Vuttañhetaṃ ācariyena āgamaṭṭhakathāsu ganthārambhe –</paragraph>
    <gatha type="1">‘‘Sīlakatā dhutadhammā, kammaṭṭhānāni ceva sabbāni;</gatha>
    <gatha type="last">Cariyāvidhānasahito, jhānasamāpattivitthāro.</gatha>
    <gatha type="1">Sabbā ca abhiññāyo, paññāsaṅkalananicchayo ceva;</gatha>
    <gatha type="last">Khandhādhātāyatani,ndriyāni ariyāni ceva cattāri.</gatha>
    <gatha type="1">Saccāni paccayākāra,desanā suparisuddhanipuṇanayā;</gatha>
    <gatha type="last">Avimuttatantimaggā, vipassanābhāvanā ceva.</gatha>
    <gatha type="1">Iti pana sabbaṃ yasmā, visuddhimagge mayā suparisuddhaṃ;</gatha>
    <gatha type="last">Vuttaṃ tasmā bhiyyo, na taṃ idha vicārayissāmī’’ti.</gatha>
    <paragraph>Yasmā pana visuddhimaggo catunnaṃ āgamaṭṭhakathānaṃ avayavabhāvena kato, tasmā tā viya porāṇasīhaḷaṭṭhakathānaṃ bhāsāparivattanavasena ceva punappunāgatamatthānaṃ saṃkhipanavasena ca parasamayavivajjanavasena ca mahāvihāravāsīnaṃ parisuddhavinicchayasaṅkhātassa sakasamayassa dīpanavasena ca kato. Vuttañhetaṃ ācariyena –</paragraph>
    <gatha type="1">‘‘Apanetvāna  tatohaṃ, sīhaḷabhāsaṃ manoramaṃ bhāsaṃ;</gatha>
    <gatha type="last">Tantinayānucchavikaṃ, āropento vigatadosaṃ.</gatha>
    <gatha type="1">Samayaṃ avilomento, therānaṃ theravaṃsapadīpānaṃ;</gatha>
    <gatha type="2">Sunipuṇavinicchayānaṃ, mahāvihāre nivāsīnaṃ;</gatha>
    <gatha type="last">Hitvā punappunāgata-matthaṃ atthaṃ pakāsayissāmī’’ti <note>[dī. ni. aṭṭha. 1.ganthārambhakathā]</note> ca.</gatha>
    <gatha type="1">‘‘Majjhe visuddhimaggo, esa catunnampi āgamānañhi;</gatha>
    <gatha type="last">Ṭhatvā pakāsayissati, tattha yathābhāsitamatthaṃ.</gatha>
    <gatha type="1">Icceva kato tasmā, tampi gahetvāna saddhimetāya;</gatha>
    <gatha type="last">Aṭṭhakathāya vijānatha, dīghāgamanissitaṃ attha’’nti <note>[dī. ni. aṭṭha. 1.ganthārambhakathā]</note> ca.</gatha>
    <gatha type="1">‘‘Sā hi mahāaṭṭhakathāya, sāramādāya niṭṭhitā esā;</gatha>
    <gatha type="last">Ekāsītipamāṇāya, pāḷiyā bhāṇavārehi.</gatha>
    <gatha type="1">Ekūnasaṭṭhimatto, visuddhimaggopi bhāṇavārehi;</gatha>
    <gatha type="last">Atthappakāsanatthāya, āgamānaṃ kato yasmā.</gatha>
    <gatha type="1">Tasmā tena sahāyaṃ, aṭṭhakathā bhāṇavāragaṇanāya;</gatha>
    <gatha type="last">Suparimitaparicchinnaṃ, cattālīsaṃ sataṃ hotī’’ti <note>[dī. ni. aṭṭha. 3.nigamanakathā]</note> ca.</gatha>
    <paragraph>Yadi cāyaṃ visuddhimaggo ācariyena āgamaṭṭhakathāyo viya akatvā porāṇasīhaḷaṭṭhakathāyo ca anoloketvā kevalaṃ attano ñāṇappabhāveneva kato assa, nāyaṃ āgamaṭṭhakathānaṃ avayavoti gahetabbo assa, aññadatthu ‘‘āgamaṭṭhakathāyo mahāṭṭhakathāya sārabhūtā, visuddhimaggo pana na tassā sārabhūto, kevalaṃ ācariyassa matiyāva kato’’ti evameva vattabbo assa. Yasmā pana tathā akatvā pubbe vuttappakāreneva kato, tasmā ayampi visuddhimaggo tāsaṃ āgamaṭṭhakathānaṃ karaṇākāreneva katoti ca, tatoyeva mahāṭṭhakathāya sārabhūtoti ca daṭṭhabbo.</paragraph>
    <paragraph>Ekacce pana vicakkhaṇā ācariyabuddhaghosassa ganthesu uttarapakkhasāsanikānaṃ assaghosanāgajjunavasubandhuādīnaṃ bhikkhūnaṃ viya porāṇaganthe anissāya attano ñāṇeneva takketvā dassitaṃ dhammakathāvisesaṃ adisvā asantuṭṭhacittā evaṃ vadanti ‘‘buddhaghosassa aññaṃ anissāya attano ñāṇappabhāveneva abhinavaganthuppādanaṃ na passāmā’’ti.  Taṃ tesaṃ garahāvacanampi samānaṃ theravādīnaṃ pasaṃsāvacanameva sampajjati. Theravādino hi evaṃ jānanti ‘‘buddheneva bhagavatā sammāsambuddhena desetabbo ceva dhammo paññāpetabbo ca vinayo anavasesena desito ceva paññatto ca, soyeva dhammavinayo saddhāsampannehi bhikkhūhi ceva gahaṭṭhehi ca yathārahaṃ paṭipajjitabbo, na tato añño dhammavinayo takketvā gavesetabbo. Yadi pana añño dhammavinayo kenaci takketvā kathito assa, taṃ tasseva takkino sāsanaṃ hoti na satthu sāsanaṃ. Yaṃ yaṃ pana bhagavato dhammavinaye padabyañjanaṃ atthato apākaṭaṃ hoti, tattha tattha porāṇakehi paṭisambhidāchaḷabhiññādiguṇasampannehi bhagavato adhippāyaṃ jānantehi aṭṭhakathācariyehi saṃvaṇṇitanayena attho gahetabbo, na attanomativasenā’’ti. Ācariyabuddhaghoso ca tesaṃ theravādīnaṃ aññataro, sopi tatheva jānāti. Vuttañcetaṃ ācariyena –</paragraph>
    <gatha type="1">‘‘Buddhena dhammo vinayo ca vutto,</gatha>
    <gatha type="2">Yo tassa puttehi tatheva ñāto;</gatha>
    <gatha type="3">So yehi tesaṃ matimaccajantā,</gatha>
    <gatha type="last">Yasmā pure aṭṭhakathā akaṃsu.</gatha>
    <gatha type="1">Tasmā hi yaṃ aṭṭhakathāsu vuttaṃ,</gatha>
    <gatha type="2">Taṃ vajjayitvāna pamādalekhaṃ;</gatha>
    <gatha type="3">Sabbampi sikkhāsu sagāravānaṃ,</gatha>
    <gatha type="last">Yasmā pamāṇaṃ idha paṇḍitānaṃ.</gatha>
    <gatha type="1">Tato ca bhāsantarameva hitvā,</gatha>
    <gatha type="2">Vitthāramaggañca samāsayitvā…pe…</gatha>
    <gatha type="3">Yasmā ayaṃ hessati vaṇṇanāpi,</gatha>
    <gatha type="last">Sakkacca tasmā anusikkhitabbā’’ti <note>[pārā. aṭṭha. 1.ganthārambhakathā]</note>.</gatha>
    <paragraph>Teneva ācariyo bhagavato dhammavinayaṃ vā porāṇaṭṭhakathaṃ vā anissāya attano ñāṇena takketvā vā attanā paricitalokiyaganthehi gahetvā vā na kañci ganthaṃ akāsi. Yadi pana tādisaṃ kareyya,  taṃ theravādino mahāpadesasutte<note>[dī. ni. 2.188; a. ni. 4.180]</note> vuttanayena ‘‘addhā idaṃ na ceva tassa bhagavato vacanaṃ, buddhaghosassa ca therassa duggahita’’nti chaḍḍeyyuṃyeva. Yato ca kho ayaṃ visuddhimaggo porāṇaṭṭhakathānaṃ bhāsāparivattanādivaseneva ācariyena kato, tatoyeva theravādino taṃ mahāpadesasutte vuttanayena ‘‘addhā idaṃ tassa bhagavato vacanaṃ, ācariyabuddhaghosassa ca therassa suggahita’’nti sampaṭicchanti. Tenāpāyaṃ sakalaloke patthaṭo hoti.</paragraph>
    <paragraph>Sīladhutaṅgādīnaṃ vibhāgo ca paṭipattinayaparidīpanañca pākaṭameva. Tathāyaṃ visuddhimaggo suviññeyyapadavākyehi ceva anākulapadavākyehi ca tantinayānurūpāya pāḷigatiyā suṭṭhu saṅkhato, tatoyeva cassa atthopi suviññeyyo hoti. Tasmā taṃ olokentā viññuno visuddhajjhāsayā khaṇe khaṇe atthapaṭisaṃvedino ceva dhammapaṭisaṃvedino ca hutvā anappakaṃ pītisomanassaṃ paṭisaṃvedenti.</paragraph>
    <paragraph>Anekāni cettha pasādāvahāni mahātissattheravatthuādīni <note>[visuddhi. 1.15]</note> sīhaḷavatthūni ca dhammasenāpatisāriputtattheravatthuādīni <note>[visuddhi. 1.19]</note> jambudīpavatthūni ca dīpitāni. Tāni passitvā anussarantānaṃ sappurisānaṃ balavapasādo ca uppajjati, ‘‘kadā nu kho mayampi īdisā bhavissāmā’’ti diṭṭhānugatiṃ āpajjitukāmatā ca uppajjati.</paragraph>
    <paragraph>Evaṃ parisuddhapiṭakapāḷinissayatādīhi anekasatehi guṇehi ayaṃ visuddhimaggo sakalaloke patthaṭo jātoti veditabbo. Yathā cāyaṃ visuddhimaggo, evaṃ aññāpi ācariyena katā tipiṭakasaṅgahaṭṭhakathāyo porāṇaṭṭhakathānaṃ bhāsāparivattanabhāvādīhi guṇehi sakalaloke patthaṭāyeva honti.</paragraph>
    <paragraph>Ettāvatā ca pana kimatthaṃ katotiādīnampi pañhānamattho vitthārena vibhāvitova hotīti.</paragraph>
    <paragraph>Tatthetaṃ vuccati –</paragraph>
    <hangnum nr="1"/>
    <gatha type="1"> Sambhāvanīyassa  sudhīvarāna-</gatha>
    <gatha type="2">Mādattadhīriṭṭhapadassa yassa;</gatha>
    <gatha type="3">Paññādijātā lalitā guṇābhā,</gatha>
    <gatha type="last">Bhāteva lokamhi sataṃ mudāya.</gatha>
    <hangnum nr="2"/>
    <gatha type="1"> Sa buddhaghosāvhathiraggadhīmā,</gatha>
    <gatha type="2">Vidūna’maccantasamādarā’dā;</gatha>
    <gatha type="3">Sabhāvajaṃ byattisasattiladdhaṃ,</gatha>
    <gatha type="last">Siriṃ dadhāteva subuddhaghoso.</gatha>
    <hangnum nr="3"/>
    <gatha type="1"> ‘‘Sambuddhaseṭṭhe parinibbutasmiṃ,</gatha>
    <gatha type="2">Saṃvaccharānaṃ dasame satamhi;</gatha>
    <gatha type="3">Jāto’’ti ñāto vibudhehi buddha-</gatha>
    <gatha type="last">Ghosaṅkuro pattasamattamānī.</gatha>
    <hangnum nr="4"/>
    <gatha type="1"> Viññū vidū’massa pumaggajāte,</gatha>
    <gatha type="2">Sañjātataṃ dakkhiṇadesabhāge;</gatha>
    <gatha type="3">Ramme’ndiyasmiṃ sujanākarasmiṃ,</gatha>
    <gatha type="last">Tattatthamesīna’mayaṃ patīti.</gatha>
    <hangnum nr="5"/>
    <gatha type="1">Moraṇḍagāmamhi sa tattha jāto,</gatha>
    <gatha type="2">Puññānito vippakulamhi sammā;</gatha>
    <gatha type="3">Sūrassa lokatthasamāvahatthaṃ,</gatha>
    <gatha type="last">Uppajjanāyā’dyaruṇova raṃsi.</gatha>
    <hangnum nr="6"/>
    <gatha type="1"> Saṃvaddhabuddhī sa pavuddhipatto,</gatha>
    <gatha type="2">Ārādhayaṃ ñātigaṇaṃ sadeva;</gatha>
    <gatha type="3">Vedesu vijjāsu tadaññasippa-</gatha>
    <gatha type="last">Ganthesvanāyāsapavīṇatā’gā.</gatha>
    <hangnum nr="7"/>
    <gatha type="1"> Suddhādhimuttīna vivecanena,</gatha>
    <gatha type="2">Sārānu’sāroti viviñcamāno;</gatha>
    <gatha type="3">Vedesva’sāratta’mabujjhi yasmā,</gatha>
    <gatha type="last">Tuṭṭhiṃ sa nāpajji sutena sena.</gatha>
    <hangnum nr="8"/>
    <gatha type="1"> Anvesato  tassa pasatthasāraṃ,</gatha>
    <gatha type="2">Saddhammasāro savanena laddho;</gatha>
    <gatha type="3">Ninnova buddhassa sa sāsanamhi,</gatha>
    <gatha type="last">Ussāhajāto’pagamāya tattha.</gatha>
    <hangnum nr="9"/>
    <gatha type="1"> Dhammābhilāsī sa viroci tattha,</gatha>
    <gatha type="2">Saṃladdhapabbajjupasampadova;</gatha>
    <gatha type="3">There’pasaṅkamma visuddhathera-</gatha>
    <gatha type="last">Vādīnikāyamhi patītapaññe.</gatha>
    <hangnum nr="10"/>
    <gatha type="1"> Tadā hi’suṃ dakkhiṇaindiyamhi,</gatha>
    <gatha type="2">Nivāsino theriyavaṃsajātā;</gatha>
    <gatha type="3">Tadaññavādī ca munī muninda-</gatha>
    <gatha type="last">Mataṃ yathāladdhi pakāsayantā.</gatha>
    <hangnum nr="11"/>
    <gatha type="1"> Saddhammasārādhigamāya bhiyyo,</gatha>
    <gatha type="2">Pāḷiṃ samuggaṇhi jineritaṃ, sā;</gatha>
    <gatha type="3">Jivhaggalīlā manasā’sitā’ssa,</gatha>
    <gatha type="last">Lakkhīva puññe nivasaṃ babhāsa.</gatha>
    <hangnum nr="12"/>
    <gatha type="1"> Evaṃ tamuggaṇha’mabodhi sammā,</gatha>
    <gatha type="2">‘‘Ekāyanoyaṃ suvisuddhiyāti;</gatha>
    <gatha type="3">Maggo vivaṭṭādhigamāya’’ tattho-</gatha>
    <gatha type="last">Yyogaṃ samāpajji paraṃ parattī.</gatha>
    <hangnum nr="13"/>
    <gatha type="1"> Sabhāvapaññā mahatī ca sattha-</gatha>
    <gatha type="2">Ntaropaladdhā vipulāva vijjā;</gatha>
    <gatha type="3">Tenassa buddhottisamuddatiṇṇe,</gatha>
    <gatha type="last">Akicchasādhittapabhāva’maññā.</gatha>
    <hangnum nr="14"/>
    <gatha type="1"> Buddhassa kittīva sukittighoso,</gatha>
    <gatha type="2">Vattissate’ccassa garū viyattā;</gatha>
    <gatha type="3">Atthānvitaṃ nāmamakaṃsu buddha-</gatha>
    <gatha type="last">Ghosoti sambuddhamataṅgatassa.</gatha>
    <hangnum nr="15"/>
    <gatha type="1">Mayūradūtavhayapaṭṭanasmiṃ,</gatha>
    <gatha type="2">Nivassa kañjīvhapurādike ca;</gatha>
    <gatha type="3">Sa andhakākhyātasadesiyaṭṭha-</gatha>
    <gatha type="last">Kathaṃ samuggaṇhi samāhitatto.</gatha>
    <hangnum nr="16"/>
    <gatha type="1"> Tāvattakenassa sumedhasassā-</gatha>
    <gatha type="2">Santuṭṭhacittassa tatuttarimpi;</gatha>
    <gatha type="3">Sambuddhavāṇīsu samattamatthaṃ,</gatha>
    <gatha type="last">Aññātumicchā mahatī ajāyi.</gatha>
    <hangnum nr="17"/>
    <gatha type="1">Mahāmahindādivasīvarebhi,</gatha>
    <gatha type="2">Samābhatā yāṭṭhakathā sasārā;</gatha>
    <gatha type="3">Satheravādā suvinicchayā ca,</gatha>
    <gatha type="last">Tadā vibhātā vata laṅkayā’suṃ.</gatha>
    <hangnum nr="18"/>
    <gatha type="1"> Pavattimetaṃ vidiya’ssa meta-</gatha>
    <gatha type="2">Dahosi ‘‘yaṃ nūna’bhirāmalaṅkaṃ;</gatha>
    <gatha type="3">Alaṅkarontiṃ ratanākaraṃva,</gatha>
    <gatha type="last">Upecca sikkhe’ṭṭhakathā mahantī.</gatha>
    <hangnum nr="19"/>
    <gatha type="1"> Tā bhāsayā sīhaḷikāya raccā,</gatha>
    <gatha type="2">Tantiṃ samāropya navaṃ kareyyaṃ;</gatha>
    <gatha type="3">Evañhi desantariyāna buddha-</gatha>
    <gatha type="last">Mānīnamatthaṃ khalu sādhaye’’ti.</gatha>
    <hangnum nr="20"/>
    <gatha type="1"> Pure ca laṅkāgatasāsanaṃ yaṃ,</gatha>
    <gatha type="2">Sunimmalindūva himādimutto;</gatha>
    <gatha type="3">Pabhāsi, kismiñci tadāññavāda-</gatha>
    <gatha type="last">Manākulaṃ tā’kulataṃ jagāma.</gatha>
    <hangnum nr="21"/>
    <gatha type="1"> Jinamhi nibbānagate hi vassa-</gatha>
    <gatha type="2">Satantare sāsanikā samaggā;</gatha>
    <gatha type="3">Samānavādā jinasāsanamhi,</gatha>
    <gatha type="last">Na koci bhedopi tadā ahosi.</gatha>
    <hangnum nr="22"/>
    <gatha type="1"> Pacchā  ca saddhammadumāhatebhya-</gatha>
    <gatha type="2">Dhammehi vātehi paṭicca pāpe;</gatha>
    <gatha type="3">Jātehi saṃviggamanā samāya,</gatha>
    <gatha type="last">There’sa’muyyogamakaṃsu daḷhaṃ.</gatha>
    <hangnum nr="23"/>
    <gatha type="1">Saṅgītiyo kacca supesalehi,</gatha>
    <gatha type="2">Niggayhamānāpi thirehi daḷhaṃ;</gatha>
    <gatha type="3">Chinnāpi rukkhā’ssu punoruhāvā-</gatha>
    <gatha type="last">Kāsuṃva dhammaṃ vinayā’ññathā te.</gatha>
    <hangnum nr="24"/>
    <gatha type="1"> Nānāgaṇā te ca anekavādā,</gatha>
    <gatha type="2">Saṃsaggakārā jinasāsane’suṃ;</gatha>
    <gatha type="3">Vādebhi aññehi jineritebhya-</gatha>
    <gatha type="last">Suddhāyamānā vinayañca dhammaṃ.</gatha>
    <hangnum nr="25"/>
    <gatha type="1"> Vādā ca vādī piṭakāni tesaṃ,</gatha>
    <gatha type="2">Laṅkaṃ malaṅkaṃva karaṃ’payātā;</gatha>
    <gatha type="3">Paṭiggahesuṃ pyabhayādivāsī,</gatha>
    <gatha type="last">Nāññe mahākhyātavihāravāsī.</gatha>
    <hangnum nr="26"/>
    <gatha type="1"> Yathā ca buddhābhihitāva pāḷi,</gatha>
    <gatha type="2">Tadatthasārā ca vasībhi ñātā;</gatha>
    <gatha type="3">Na ‘‘tedha vokkamma visuddhathera-</gatha>
    <gatha type="last">Vādī vivādī’’ti pavatti kāci.</gatha>
    <hangnum nr="27"/>
    <gatha type="1"> Jīvaṃva rakkhiṃsu satheravādaṃ,</gatha>
    <gatha type="2">Tantiṃ tadatthañca saniṇṇayaṃ te;</gatha>
    <gatha type="3">Tasmā na sakkāva tadaññavādi-</gatha>
    <gatha type="last">Vādebhi hantuṃ cu’pagantumaddhā.</gatha>
    <hangnum nr="28"/>
    <gatha type="1"> Taṃvādasaṃbhedabhayañca maññayā,</gatha>
    <gatha type="2">‘‘Duddhāravelāpi bhayehi tantinaṃ;</gatha>
    <gatha type="3">Sammohatādīhi bhave’’ti potthakaṃ,</gatha>
    <gatha type="last">Āropya sammā paripālayiṃsu te.</gatha>
    <hangnum nr="29"/>
    <gatha type="1"> Tadā  hi tesaṃ paṭibāhane raṇa-</gatha>
    <gatha type="2">Vidaṃva sikkhaṃ jinasāsanaddharo;</gatha>
    <gatha type="3">Sa buddhaghoso muni buddhipāṭavo,</gatha>
    <gatha type="last">Gato’si dīpaṃ varatambapaṇṇikaṃ.</gatha>
    <hangnum nr="30"/>
    <gatha type="1"> Laṅkaṃ upecca sa mahāṭṭhakathāṇṇavassa,</gatha>
    <gatha type="2">Pāraṃ paraṃ vitaraṇe thiraniṇṇayova;</gatha>
    <gatha type="3">Saṃsuddhavaṃsajanivāsamahāvihāra-</gatha>
    <gatha type="last">Māgā’mbaraṃva udayindu’pasobhayanto.</gatha>
    <hangnum nr="31"/>
    <gatha type="1"> Tasmiñca dakkhiṇadisāya vasī sa tattha,</gatha>
    <gatha type="2">Sobhaṃ padhānagharasaññitapāriveṇaṃ;</gatha>
    <gatha type="3">Pāsāda’muttama’makā sujanebhi sebyaṃ,</gatha>
    <gatha type="last">Santo mahānigamasāmi suciṇṇadhammo.</gatha>
    <hangnum nr="32"/>
    <gatha type="1"> Sammā ca yogamakarī budhabuddhamitta-</gatha>
    <gatha type="2">Therādi’manta’mupayāta’manūnatante;</gatha>
    <gatha type="3">Saṃsevito vividhañāyapabuddhiyā so,</gatha>
    <gatha type="last">Suttābhidhammavinayaṭṭhakathāsva’nūnaṃ.</gatha>
    <hangnum nr="33"/>
    <gatha type="1"> Veyyattiyaṃ’sa samaye samayantare ca,</gatha>
    <gatha type="2">Paññāya disva vivaṭaṃva nihītamatthaṃ;</gatha>
    <gatha type="3">Therā samaggajinamaggamatā’matāsī,</gatha>
    <gatha type="last">Maññiṃsu naggharatanaṃva sudullabhanti.</gatha>
    <hangnum nr="34"/>
    <gatha type="1"> Viññāya dhammavinayatthayathicchadāne,</gatha>
    <gatha type="2">Cintāmaṇīti sunirūpitabuddhirūpaṃ;</gatha>
    <gatha type="3">Yasse’ttha nicchitamano kavisaṅghapāla-</gatha>
    <gatha type="last">Ttheruttamo janahitāya niyojayī taṃ.</gatha>
    <hangnum nr="35"/>
    <gatha type="1"> ‘‘Kiñcāpi santi vividhā paṭipattiganthā,</gatha>
    <gatha type="2">Kesañci kiñci tu na buddhamatānusāraṃ;</gatha>
    <gatha type="3">Saṃsuddhatherasamayehi ca te viruddhā,</gatha>
    <gatha type="last">Tasmā karotu vimalaṃ paṭipattiganthaṃ’’.</gatha>
    <hangnum nr="36"/>
    <gatha type="1"> Mettādayambudavanaṃ  janabhūmiyaṃ’sa,</gatha>
    <gatha type="2">Saṃvassate ca’riyamaggagamagga’maggaṃ;</gatha>
    <gatha type="3">Saṃsodhanattha’miti ‘‘patthitatheraāsaṃ,</gatha>
    <gatha type="last">Pūressa’meta’’miti kāsi visuddhimaggaṃ.</gatha>
    <hangnum nr="37"/>
    <gatha type="1"> Vīrānukampasatiyojitabuddhimā saṃ,</gatha>
    <gatha type="2">Oggayha, gayha ca’ khilaṭṭhakathā satantī;</gatha>
    <gatha type="3">Sāraṃ sakheda’manapekkhiya sādhukaṃ sa,</gatha>
    <gatha type="last">Yaṃ’kāsi, kaṃ nu’dha na rocayate budhaṃ so.</gatha>
    <hangnum nr="38"/>
    <gatha type="1"> Vutte’ttha bhāvaparamāva sabhāvadhammā,</gatha>
    <gatha type="2">Vatthū ca pītisukhavedaniyā’nitāva;</gatha>
    <gatha type="3">Puṇṇova sabbapaṭipattinayehi ceso,</gatha>
    <gatha type="last">Pupphābhiphullapavanaṃva virājate’yaṃ.</gatha>
    <hangnum nr="39"/>
    <gatha type="1"> Yaṃ passiyāna parikappiya ratnasāra-</gatha>
    <gatha type="2">Gabbhaṃ visuddhi’mabhiyātu’mapekkhamānā;</gatha>
    <gatha type="3">Taṃ sāra’mādiyitu’māsu payuttayuttā,</gatha>
    <gatha type="last">Disvā hi naggharatanaṃ nanu vajjaye na.</gatha>
    <hangnum nr="40"/>
    <gatha type="1"> Kantā padāvali’ha tantinayānusārā,</gatha>
    <gatha type="2">Sārātisāranayapanti pasiddhasiddhā;</gatha>
    <gatha type="3">Atthā ca santinugamāya tulāyamāno-</gatha>
    <gatha type="last">Yyogena mettha hi vinā paṭipatti kā’ññā.</gatha>
    <hangnum nr="41"/>
    <gatha type="1"> Ābhāti satthu caturāgamamajjhago’yaṃ-</gatha>
    <gatha type="2">Atthe pakāsayiha bhāṇuva nekadabbe;</gatha>
    <gatha type="3">Medhāvipītijananaṃ’sa vidhāna’metaṃ-</gatha>
    <gatha type="last">Tītañhi yāva kavigocara’massa ñāṇaṃ.</gatha>
    <hangnum nr="42"/>
    <gatha type="1"> Diṭṭhāva tikkhamati’massa visuddhimagga-</gatha>
    <gatha type="2">Sampādanena samupāttasudhīpadebhi;</gatha>
    <gatha type="3">Tenassa buddhavacanatthavibhāvanāya,</gatha>
    <gatha type="last">Pabyattasatti viditā viditāgamehi.</gatha>
    <hangnum nr="43"/>
    <gatha type="1"> Khyātaṃ  kavībhi’dhigataṃ yasa’māvahena,</gatha>
    <gatha type="2">Therassa suddhamatibuddhasirīvhayassa;</gatha>
    <gatha type="3">Lokattha’māvikatapatthana’mādiyāna,</gatha>
    <gatha type="last">Sāmañca ninnahadayena janāna’matthe.</gatha>
    <hangnum nr="44"/>
    <gatha type="1"> Sambuddhabhāvaviditeni’minā samanta-</gatha>
    <gatha type="2">Pāsādikāvhavinayaṭṭhakathā paṇītā;</gatha>
    <gatha type="3">Sūro’dite viya tayā vinayatthamūḷhā-</gatha>
    <gatha type="last">Mūḷhī bhavanti jinanītipathā’dhigantvā.</gatha>
    <hangnum nr="45"/>
    <gatha type="1">Laṅkā alaṅkatikatāva mahāmahinda-</gatha>
    <gatha type="2">Ttherena yā ca vinayaṭṭhakathā’bhatā, taṃ;</gatha>
    <gatha type="3">Kantāya sīhaḷagirāya girāyamānā,</gatha>
    <gatha type="last">Accantakantabahulā munayo purā’suṃ.</gatha>
    <hangnum nr="46"/>
    <gatha type="1"> Aññā ca paccari-kurundisamaññitādī,</gatha>
    <gatha type="2">Dīpaṃ padīpakaraṇī vinayamhi yā’suṃ;</gatha>
    <gatha type="3">Saṅgayha tāsa’makhilatthanaye ca thera-</gatha>
    <gatha type="last">Vāde ca muttaratanāniva mekasutte.</gatha>
    <hangnum nr="47"/>
    <gatha type="1"> Tāheva sīhaḷaniruttiyutañca tantiṃ,</gatha>
    <gatha type="2">Āropiyāna ruciraṃ atha vitthatañca;</gatha>
    <gatha type="3">Maggaṃ samāsanavasena yathā samatta-</gatha>
    <gatha type="last">Lokena yā garukatā katamānanā’kā.</gatha>
    <hangnum nr="48"/>
    <gatha type="1"> Suddhanvayāgathavirā ca visuddhathera-</gatha>
    <gatha type="2">Vādī visuddhavinayāgamapujjadhammā;</gatha>
    <gatha type="3">Suddhaṃ kariṃsu na yathe’nti tadaññavādā,</gatha>
    <gatha type="last">Iccādi’māvikariyā’si nidānamettha.</gatha>
    <hangnum nr="49"/>
    <gatha type="1">Yasmiṃ manuññapadapanti subhā subodhā,</gatha>
    <gatha type="2">Atthā ca pītisama’vimhayatādibhāvī;</gatha>
    <gatha type="3">Citrā vicitramatijā kavicittahaṃsā,</gatha>
    <gatha type="last">Tasmā rasāyati tadatthanusārinaṃ yaṃ.</gatha>
    <hangnum nr="50"/>
    <gatha type="1"> Accantasāgaranibhā  vividhā nayatthā,</gatha>
    <gatha type="2">Sante’ttha yā’su vinayaṭṭhakathā purāṇā;</gatha>
    <gatha type="3">Tāsaṃ yathābhimatapanti sutantikattaṃ,</gatha>
    <gatha type="last">Kiñhi’ssa kiñci balavīra’paṭicca kātuṃ.</gatha>
    <hangnum nr="51"/>
    <gatha type="1"> Uyyoga’massa karuṇāpahitaṃ paṭicca,</gatha>
    <gatha type="2">Paññāsahāyasahitaṃ balavañca daḷhaṃ;</gatha>
    <gatha type="3">Laddhāva yā nikhilalokamanuññabhūtā,</gatha>
    <gatha type="last">Medhāvinaṃ’nusabhagāva virājate sā.</gatha>
    <hangnum nr="52"/>
    <gatha type="1"> Viññūbhi yā ‘‘vinayasāgarapāratiṇṇe’’,</gatha>
    <gatha type="2">Sambhāvitā ‘‘sutaraṇāyati sīghavāhā’’;</gatha>
    <gatha type="3">Iccābhimānitaguṇā’jja rarāja yāva,</gatha>
    <gatha type="last">Kiṃ yaṃ thiraṃ lahu vinassati duppasayhaṃ.</gatha>
    <hangnum nr="53"/>
    <gatha type="1"> ‘‘Yā byāpinī’khilanayassa subodhinī ca,</gatha>
    <gatha type="2">Sotūbhi sevitasadātanadhammaraṅgaṃ;</gatha>
    <gatha type="3">Katvāna lokapahite saguṇe dadhantī,</gatha>
    <gatha type="last">Ṭhātū’’ti naṭṭha’mupagā’ṭṭhakathā purāṇā.</gatha>
    <hangnum nr="54"/>
    <gatha type="1"> Janābhisattāya dayāya codito,</gatha>
    <gatha type="2">Vichejja khedaṃ vinayamhi sādhunaṃ;</gatha>
    <gatha type="3">Athāgamāna’ṭṭhakathāvidhānane,</gatha>
    <gatha type="last">Dhuraṃ dadhātuṃ’bhimukhā’si so sudhī.</gatha>
    <hangnum nr="55"/>
    <gatha type="1"> Padmaṃva phullābhinataṃ subhāṇubhaṃ,</gatha>
    <gatha type="2">Laddhāna phullaṃ’tisayā’si cetanā;</gatha>
    <gatha type="3">Dāṭhādināgena thiraggadhīmatā,</gatha>
    <gatha type="last">Yā patthitā’rabbha tadatthasijjhane.</gatha>
    <hangnum nr="56"/>
    <gatha type="1"> Dīghāgamatthesu sabuddhivikkama-</gatha>
    <gatha type="2">Māgamma sārādhigamā sumaṅgala-</gatha>
    <gatha type="3">Nāmānugantāva vilāsinīti yā,</gatha>
    <gatha type="last">Saṃvaṇṇanā lokahitāya sambhavī.</gatha>
    <hangnum nr="57"/>
    <gatha type="1"> Gambhīramedhāvisayāgamamhipi,</gatha>
    <gatha type="2"> Ārabbha buddhiṃ’sa sunimmalīkatā;</gatha>
    <gatha type="3">Viññātabuddhābhimatā bahū janā,</gatha>
    <gatha type="last">Aññatthasādhā mahatañhi buddhiyo.</gatha>
    <hangnum nr="58"/>
    <gatha type="1"> Sā’nītavidvākkhimanā manāyitā,</gatha>
    <gatha type="2">Kantāgame dhammasabhāyate sadā;</gatha>
    <gatha type="3">Teneva maññe’ha tirokatā tayā,</gatha>
    <gatha type="last">Kiṃ sīghaga’ññatra pathaññagāmikā.</gatha>
    <hangnum nr="59"/>
    <gatha type="1"> Patvā mahantā’mbara’mambudo yathā,</gatha>
    <gatha type="2">Lokatthasādhīpi mahāsayaṃ mati;</gatha>
    <gatha type="3">Tasmā’ssa siddhā’ṭṭhakathāparamparā,</gatha>
    <gatha type="last">Buddhippadānāya’ huvuṃ navā navā.</gatha>
    <hangnum nr="60"/>
    <gatha type="1">Buddhādimittaṃ thiraseṭṭha’muddisaṃ,</gatha>
    <gatha type="2">Saṃvaṇṇanā cāsi papañcasūdanī;</gatha>
    <gatha type="3">‘‘Sabbatthasāre jinamajjhimāgame,</gatha>
    <gatha type="last">Laddhāna pītiṃ sujanā samentu’’ti.</gatha>
    <hangnum nr="61"/>
    <gatha type="1"> Uppajji ‘‘sāratthapakāsinī’’ti yā,</gatha>
    <gatha type="2">Sā jotipālassa yathābhilāsitaṃ;</gatha>
    <gatha type="3">Lokaṃ yathānāmikasāradīpanā,</gatha>
    <gatha type="last">Bhātā’si sammāpaṭipannapanthadā.</gatha>
    <hangnum nr="62"/>
    <gatha type="1"> Sampūri kātuṃ’sa manoratho yayā,</gatha>
    <gatha type="2">Aṅguttarantāgamamatthavaṇṇanā;</gatha>
    <gatha type="3">Tannāmadheyyaṃ sujanañca jīvakaṃ,</gatha>
    <gatha type="last">So jotipālañca pasatthadhītimaṃ.</gatha>
    <hangnum nr="63"/>
    <gatha type="1"> Uddissa yaṃ’kāsi pavīṇataṃ karaṃ,</gatha>
    <gatha type="2">Buddhādisaṃsebyasumaggadassane;</gatha>
    <gatha type="3">Saddhammapupphāna’ vanāyitā’si sā,</gatha>
    <gatha type="last">Vidvālisaṅghassa sadāvagāhaṇā.</gatha>
    <hangnum nr="64"/>
    <gatha type="1"> Yena’ttaladdhiṃ  pajahantu sādhavo,</gatha>
    <gatha type="2">Dubbodhadhamme ca sabhāvadīpane;</gatha>
    <gatha type="3">Bujjhantu, iccāsi’bhidhammasāgaro,</gatha>
    <gatha type="last">Tatthā’vatāraṃ sukarena sādhinī.</gatha>
    <hangnum nr="65"/>
    <gatha type="1"> Medhāvilāsā’ssa’huvu’ṭṭhasālinī,</gatha>
    <gatha type="2">Kantā ca sammohavinodanīti yā;</gatha>
    <gatha type="3">Tā buddhaghosoti satulyanāmika-</gatha>
    <gatha type="last">Māgamma jātā sujanatthasādhinī.</gatha>
    <hangnum nr="66"/>
    <gatha type="1"> Aññā ca pañcaṭṭhakathā’bhidhammaje,</gatha>
    <gatha type="2">Bhāve nidhāye’ttha yathā’ssu suttarā;</gatha>
    <gatha type="3">Gambhīramatthesu paviddhabuddhitaṃ,</gatha>
    <gatha type="last">Sampādanī satthu’tulattadīpanī.</gatha>
    <hangnum nr="67"/>
    <gatha type="1">Soṇāvhatherassa paṭicca yācanaṃ,</gatha>
    <gatha type="2">Tā yāya kaṅkhā vitaranti bhikkhavo;</gatha>
    <gatha type="3">Yā pātimokkhamhi, tadanvayāvhayaṃ,</gatha>
    <gatha type="last">Saṃvaṇṇanaṃ’kāsi sa dhīmataṃ varo.</gatha>
    <hangnum nr="68"/>
    <gatha type="1"> Samattalokaṭṭhavibhāvirañjanā,</gatha>
    <gatha type="2">Kate’minā dhammapadassa vaṇṇanā;</gatha>
    <gatha type="3">Thiraṃ samuddissa kumārakassapaṃ,</gatha>
    <gatha type="last">Sataṃ manaṃ pītipaphullitaṃ yayā.</gatha>
    <hangnum nr="69"/>
    <gatha type="1"> Aññā’ssa yā suttanipāta-khuddaka-</gatha>
    <gatha type="2">Pāṭhatthadātā paramatthajotikā;</gatha>
    <gatha type="3">Saṃvaṇṇanā jātakatanti maṇḍanā,</gatha>
    <gatha type="last">Tā honti lokassa hitappadīpinī.</gatha>
    <hangnum nr="70"/>
    <gatha type="1"> Nissesalokamhi pacāraṇicchā,</gatha>
    <gatha type="2">Laṅkāgatāna’ṭṭhakathāna’maddhā;</gatha>
    <gatha type="3">Yā theravādīna’mapūri buddha-</gatha>
    <gatha type="last">Ghosaggatherassa pabhāvaladdhā.</gatha>
    <hangnum nr="71"/>
    <gatha type="1"> Bhaddaṃ’sa  nāmañca, guṇā manuññā,</gatha>
    <gatha type="2">Samaggagāmī’nukaronti tesaṃ;</gatha>
    <gatha type="3">Sasaṅkasūrā hi sadātanā ye,</gatha>
    <gatha type="last">Lokaṃ pamodañca karaṃ caranti.</gatha>
    <hangnum nr="72"/>
    <gatha type="1">Subuddhaghosassa vibhāvisatti-</gatha>
    <gatha type="2">Pabyatti’mārabbha thirāsabhassa;</gatha>
    <gatha type="3">Samaggaloko hi sutheravāde,</gatha>
    <gatha type="last">Mānaṃ pavaḍḍhesi anaññajātaṃ.</gatha>
    <hangnum nr="73"/>
    <gatha type="1">Buddhoti nāmaṃ bhuvanamhi yāva,</gatha>
    <gatha type="2">Subuddhaghosassa siyā na kiñhi;</gatha>
    <gatha type="3">Laddhā hi sādhūbhi mahopakārā,</gatha>
    <gatha type="last">Mahagghavittāniva taṃsakāsā.</gatha>
    <hangnum nr="74">.</hangnum>
    <gatha type="1"> Khīyetha vaṇṇo na samuddhaṭopi,</gatha>
    <gatha type="2">Nanva’ssa nekā hi guṇā anantā;</gatha>
    <gatha type="3">Ko nu’ddhareyyā’ khilasāgarode,</gatha>
    <gatha type="last">Tathāpi maññantu sudhī sadā teti.</gatha>
    <centered>Chaṭṭhasaṅgītibhāranitthārakasaṅghasamitiyā pakāsitāyaṃ</centered>
    <centered>Visuddhimagganidānakathā niṭṭhitā.</centered>
  </text>
</tree>
