<?xml version='1.0' encoding='UTF-8'?>
<tree text="Visuddhimaggassa kara&#x1E47;a&#x1E43;" target="text">
  <text>
    <paragraph>Tesu tāva visuddhimaggaṃ ācariyabuddhaghoso saṅghapālattherena ajjhesito mahāvihārassa dakkhiṇabhāge padhānaghare mahānigamassāmino pāsāde <note>[pari. aṭṭha. nigamanakathā]</note> vasanto akāsi. Ettāvatā ca ‘‘so panesa visuddhimaggo kena kato, kadā kato, kattha kato, kasmā kato’’ti imesaṃ pañhānamattho vitthārena vibhāvito hoti.</paragraph>
    <paragraph>Idāni  kimatthaṃ katotiādīnaṃ pañhānamatthaṃ pakāsayissāma. Tattha kimatthaṃ katoti etassa pana pañhassa attho ācariyeneva pakāsito. Kathaṃ?</paragraph>
    <gatha type="1">‘‘Sudullabhaṃ labhitvāna, pabbajjaṃ jinasāsane;</gatha>
    <gatha type="last">Sīlādisaṅgahaṃ khemaṃ, ujuṃ maggaṃ visuddhiyā.</gatha>
    <gatha type="1">Yathābhūtaṃ ajānantā, suddhikāmāpi ye idha;</gatha>
    <gatha type="last">Visuddhiṃ nādhigacchanti, vāyamantāpi yogino.</gatha>
    <gatha type="1">Tesaṃ pāmojjakaraṇaṃ, suvisuddhavinicchayaṃ;</gatha>
    <gatha type="last">Mahāvihāravāsīnaṃ, desanānayanissitaṃ.</gatha>
    <gatha type="1">Visuddhimaggaṃ bhāsissaṃ, taṃ me sakkacca bhāsato;</gatha>
    <gatha type="last">Visuddhikāmā sabbepi, nisāmayatha sādhavo’’ti <note>[visuddhi. 1.2]</note>.</gatha>
    <paragraph>Tasmā esa visuddhimaggo visuddhisaṅkhātanibbānakāmānaṃ sādhujanānaṃ sīlasamādhipaññāsaṅkhātassa visuddhimaggassa yāthāvato jānanatthāya katoti padhānappayojanavasena veditabbo. Appadhānappayojanavasena pana catūsu āgamaṭṭhakathāsu ganthasallahukabhāvatthāyapi katoti veditabbo. Tathā hi vuttaṃ āgamaṭṭhakathāsu –</paragraph>
    <gatha type="1">‘‘Majjhe visuddhimaggo, esa catunnampi āgamānañhi;</gatha>
    <gatha type="2">Ṭhatvā pakāsayissati, tattha yathābhāsitamatthaṃ;</gatha>
    <gatha type="last">Icceva me kato’’ti <note>[dī. ni. aṭṭha. 1.ganthārambhakathā]</note>.</gatha>
  </text>
</tree>
