<?xml version='1.0' encoding='UTF-8'?>
<tree text="&#x100;gama&#x1E6D;&#x1E6D;hakath&#x101;kara&#x1E47;a&#x1E43;" target="text">
  <text>
    <paragraph>Sumaṅgalavilāsiniṃ nāma dīghanikāyaṭṭhakathaṃ pana ācariyo sumaṅgalapariveṇavāsinā dāṭhānāgattherena āyācito akāsi. Vuttaṃ hetametissā nigamane –</paragraph>
    <gatha type="1">‘‘Āyācito  sumaṅgala-pariveṇanivāsinā thiraguṇena;</gatha>
    <gatha type="last">Dāṭhānāga saṅgha, ttherena theravaṃsanvayena.</gatha>
    <gatha type="1">Dīghāgamassa dasabala-guṇagaṇaparidīpanassa aṭṭhakathaṃ;</gatha>
    <gatha type="last">Yaṃ ārabhiṃ sumaṅgala-vilāsiniṃ nāma nāmena.</gatha>
    <paragraph>Sā hi mahāaṭṭhakathāya, sāramādāya niṭṭhitā esā’’ti <note>[dī. ni. aṭṭha. 3. nigamanakathā]</note>.</paragraph>
    <paragraph>Papañcasūdaniṃ nāma majjhimanikāyaṭṭhakathaṃ bhadantabuddhamittattherena pubbe mayūradūtapaṭṭane attanā saddhiṃ vasantena āyācito akāsi. Vuttaṃ hetametissā nigamane –</paragraph>
    <gatha type="1">‘‘Āyācito sumatinā, therena bhadantabuddhamittena;</gatha>
    <gatha type="last">Pubbe mayūradūtapa,ṭṭanamhi saddhiṃ vasantena.</gatha>
    <gatha type="1">Paravādavidhaṃsanassa, majjhimanikāyaseṭṭhassa;</gatha>
    <gatha type="last">Yamahaṃ papañcasūdani-maṭṭhakathaṃ kātumārabhiṃ.</gatha>
    <paragraph>Sā hi mahāaṭṭhakathāya, sāramādāya niṭṭhitā esā’’ti <note>[ma. ni. aṭṭha. 3. nigamanakathā]</note>.</paragraph>
    <paragraph>Sāratthappakāsiniṃ nāma saṃyuttanikāyaṭṭhakathaṃ bhadantajotipālattherena āyācito akāsi. Vuttaṃ hetametissā nigamane –</paragraph>
    <gatha type="1">‘‘Etissā karaṇatthaṃ, therena bhadantajotipālena;</gatha>
    <gatha type="last">Sucisīlena subhāsitassa pakāsayantañāṇena.</gatha>
    <gatha type="1">Sāsanavibhūtikāmena, yācamānena maṃ subhaguṇena;</gatha>
    <gatha type="last">Yaṃ samadhigataṃ puññaṃ, tenāpi jano sukhī bhavatū’’ti <note>[saṃ. ni. aṭṭha. 3.5.nigamanakathā]</note>.</gatha>
    <paragraph>Manorathapūraṇiṃ nāma aṅguttaranikāyaṭṭhakathaṃ bhadantajotipālattherena dakkhiṇaindiyaraṭṭhe kañcipurādīsu ca sīhaḷadīpe mahāvihāramhi ca attanā saddhiṃ vasantena āyācito, tathā jīvakenāpi upāsakena piṭakattayapāragubhūtena vātāhatepi aniñjamānasabhāve dume viya aniñjamānasaddhamme ṭhitena sumatinā parisuddhājīvenābhiyācito akāsi. Vuttaṃ hetametissā nigamane –</paragraph>
    <gatha type="1">‘‘Āyācito sumatinā, therena bhadantajotipālena;</gatha>
    <gatha type="last">Kañcipurādīsu mayā, pubbe saddhiṃ vasantena.</gatha>
    <gatha type="1">Varatambapaṇṇidīpe,  mahāvihāramhi vasanakālepi;</gatha>
    <gatha type="last">Vātāhate viya dume, aniñjamānamhi saddhamme.</gatha>
    <gatha type="1">Pāraṃ piṭakattayasā,garassa gantvā ṭhitena sumatinā;</gatha>
    <gatha type="last">Parisuddhājīvenā,bhiyācito jīvakenāpi.</gatha>
    <gatha type="1">Dhammakathānayanipuṇehi, dhammakathikehi aparimāṇehi;</gatha>
    <gatha type="last">Parikīḷitassa paṭipa,jjitassa sakasamayacitrassa.</gatha>
    <gatha type="1">Aṭṭhakathaṃ aṅguttara,mahānikāyassa kātumāraddho;</gatha>
    <gatha type="last">Yamahaṃ cirakālaṭṭhiti-micchanto sāsanavarassa.</gatha>
    <gatha type="1">Sā hi mahāaṭṭhakathāya, sāramādāya niṭṭhitā esā;</gatha>
    <gatha type="last">Catunnavutiparimāṇāya, pāḷiyā bhāṇavārehi.</gatha>
    <gatha type="1">Sabbāgamasaṃvaṇṇana, manoratho pūrito ca me yasmā;</gatha>
    <gatha type="last">Etāya manoratha pūraṇīti nāmaṃ tato assā’’ti <note>[a. ni. aṭṭha. 3.11.nigamanakathā]</note>.</gatha>
    <paragraph>Imā ca pana catasso āgamaṭṭhakathāyo kurumāno ācariyabuddhaghoso mahāmahindattherenābhataṃ mūlaṭṭhakathāsaṅkhātaṃ mahāaṭṭhakathaṃyeva bhāsāparivattanavasena ceva punappunāgatavitthārakathāmaggassa saṃkhipanavasena ca akāsi. Vuttañhetaṃ ganthārambhe –</paragraph>
    <gatha type="1">‘‘Sīhaḷadīpaṃ pana ābha,tātha vasinā mahāmahindena;</gatha>
    <gatha type="last">Ṭhapitā sīhaḷabhāsāya, dīpavāsīnamatthāya.</gatha>
    <gatha type="1">Apanetvāna tatohaṃ, sīhaḷabhāsaṃ manoramaṃ bhāsaṃ;</gatha>
    <gatha type="2">Tantinayānucchavikaṃ, āropento vigatadosaṃ…pe…</gatha>
    <gatha type="last">Hitvā punappunāgata-matthaṃ atthaṃ pakāsayissāmī’’ti.</gatha>
    <paragraph>Tathā nigamanepi –</paragraph>
    <gatha type="1">‘‘Sā hi mahāaṭṭhakathāya, sāramādāya niṭṭhitā esā’’ti <note>[dī. ni. aṭṭha. 3.nigamanakathā]</note> ca;</gatha>
    <gatha type="last">‘‘Mūlaṭṭhakathāsāraṃ, ādāya mayā imaṃ karontenā’’ti <note>[dī. ni. aṭṭha. 3.nigamanakathā]</note> ca.</gatha>
    <paragraph>Imāsaṃ sarīrabhūtapāṭhesu ca samantapāsādikāyaṃ viya ‘‘mahāpaccariyaṃ, kurundiya’’ntiādinā vinicchayasaṃvaṇṇanābhedappakāsanaṃ na dissati, tathā abhidhammaṭṭhakathāsupi.  Tenetaṃ ñāyati ‘‘suttantābhidhammesu mahāaṭṭhakathāto aññā mahāpaccariādināmikā porāṇikā sīhaḷaṭṭhakathāyo ceva andhakaṭṭhakathā ca natthī’’ti. Yāva vasabharājakālā (609-653) pana pākaṭānaṃ sīhaḷikattherānaṃ vinicchayo ca vādā ca vatthūni ca etāsupi dissantiyevāti.</paragraph>
  </text>
</tree>
