<?xml version='1.0' encoding='UTF-8'?>
<tree text="Abhidhamma&#x1E6D;&#x1E6D;hakath&#x101;kara&#x1E47;a&#x1E43;" target="text">
  <text>
    <paragraph>Aṭṭhasāliniṃ pana sammohavinodaniñca dhātukathādipañcapakaraṇassa aṭṭhakathañcāti tisso abhidhammaṭṭhakathāyo attanā sadisanāmena sotatthakīganthakārakena buddhaghosabhikkhunā āyācito akāsi. Vuttañhetaṃ tāsu –</paragraph>
    <gatha type="1">‘‘Visuddhācārasīlena, nipuṇāmalabuddhinā;</gatha>
    <gatha type="last">Bhikkhunā buddhaghosena, sakkaccaṃ abhiyācito’’ti <note>[dha. sa. aṭṭha. ganthārambhakathā]</note> ca.</gatha>
    <gatha type="1">‘‘Buddhaghosoti garūhi gahitanāmadheyyena therena katā</gatha>
    <gatha type="last">Ayaṃ aṭṭhasālinī nāma dhammasaṅgahaṭṭhakathā’’ti <note>[dha. sa. aṭṭha. nigamanakathā]</note> ca.</gatha>
    <gatha type="1">‘‘Atthappakāsanatthaṃ, tassāhaṃ yācito ṭhitaguṇena;</gatha>
    <gatha type="last">Yatinā adandhagatinā, subuddhinā buddhaghosena.</gatha>
    <gatha type="1">Yaṃ ārabhiṃ racayituṃ, aṭṭhakathaṃ sunipuṇesu atthesu;</gatha>
    <gatha type="last">Sammohavinodanato, sammohavinodaniṃ nāmā’’ti <note>[vibha. aṭṭha. nigamanakathā]</note> ca.</gatha>
    <gatha type="1">‘‘Buddhaghosoti garūhi gahitanāmadheyyena therena katā</gatha>
    <gatha type="last">Ayaṃ sammohavinodanī nāma vibhaṅgaṭṭhakathā’’ti <note>[vibha. aṭṭha. nigamanakathā]</note> ca.</gatha>
    <paragraph>Imāsu pana tīsu pañcapakaraṇaṭṭhakathāya nāmaviseso natthi āyācako ca na pakāsito, kevalaṃ attano saddhāya eva sañcoditena ācariyabuddhaghosena sā katā viya dissati. Vuttañhetaṃ tassā nigamane –</paragraph>
    <gatha type="1">‘‘Kusalādidhammabhedaṃ,  nissāya nayehi vividhagaṇanehi;</gatha>
    <gatha type="last">Vitthārento sattama-mabhidhammappakaraṇaṃ satthā.</gatha>
    <gatha type="1">Suvihitasanniṭṭhāno, paṭṭhānaṃ nāma yaṃ pakāsesi;</gatha>
    <gatha type="last">Saddhāya samāraddhā, yā aṭṭhakathā mayā tassāti ca.</gatha>
    <paragraph>‘‘Ettāvatā</paragraph>
    <gatha type="1">Sattappakaraṇaṃ nātho, abhidhammamadesayi;</gatha>
    <gatha type="2">Devātidevo devānaṃ, devalokamhi yaṃ pure;</gatha>
    <gatha type="last">Tassa aṭṭhakathā esā, sakalassāpi niṭṭhitā’’ti <note>[paṭṭhā. aṭṭha. 19-24.1]</note> ca.</gatha>
    <gatha type="1">‘‘Buddhaghosoti garūhi gahitanāmadheyyena therena katā</gatha>
    <gatha type="last">Ayaṃ sakalassapi abhidhammapiṭakassa aṭṭhakathā’’ti <note>[paṭṭhā. aṭṭha. 19-24.1]</note> ca.</gatha>
    <paragraph>Ekacce pana ādhunikā therā ‘‘abhidhammaṭṭhakathāyo ācariyabuddhaghosena yācito saṅghapālabuddhamittajotipālādīnaṃ aññataro thero akāsī’’ti vadanti. Ayañca nesaṃ vicāraṇā, aṭṭhasālinīsammohavinodanīsu ‘‘tā buddhaghosena yācito akāsī’’ti ganthakārena vuttaṃ. Tena ñāyati ‘‘takkārako añño, ācariyabuddhaghoso pana tāsu yācakapuggaloyevā’’ti. Āgamaṭṭhakathāsu ca ācariyabuddhaghosena –</paragraph>
    <gatha type="1">‘‘Sīlakathā dhutadhammā, kammaṭṭhānāni ceva sabbāni…pe…</gatha>
    <gatha type="2">Iti pana sabbaṃ yasmā, visuddhimagge mayā suparisuddhaṃ;</gatha>
    <gatha type="last">Vuttaṃ tasmā bhiyyo, na taṃ idha vicārayissāmī’’ti <note>[dī. ni. aṭṭha. 1.ganthārambhakathā]</note> –</gatha>
    <paragraph>Evaṃ sīlakathādīnaṃ attanā eva visuddhimagge vuttabhāvo mayātipadena pakāsito. Aṭṭhasāliniyaṃ pana –</paragraph>
    <gatha type="1">‘‘Kammaṭṭhānāni sabbāni, cariyābhiññā vipassanā;</gatha>
    <gatha type="last">Visuddhimagge panidaṃ, yasmā sabbaṃ pakāsita’’nti <note>[dha. sa. aṭṭha. ganthārambhakathā]</note> –</gatha>
    <paragraph>Evaṃ mayāti kattupadena vinā vuttaṃ. Tenāpi ñāyati ‘‘visuddhimaggakārako añño, abhidhammaṭṭhakathākārako añño’’ti. Kiñcāpi abhidhammaṭṭhakathāsu abhiyācako buddhaghoso bhikkhunāti ca yatināti ca  imeheva sāmaññaguṇapadehi vutto na therenāti sagāravaguṇapadena, tathāpi so ‘‘visuddhācārasīlena nipuṇāmalabuddhinā’’ti ca, ‘‘adandhagatinā subuddhinā’’ti ca imehi adhikaguṇapadehi thomitattā ‘‘visuddhimaggādikārako ācariyabuddhaghosoyevā’’ti sakkā gahetuṃ. So hi upasampannakālatoyeva paṭṭhāya ganthakovido pariyattivisāradaguṇasampanno, tasmiñca kāle ūnadasavasso bhaveyya, tasmā therenāti na vuttoti sakkā gahetunti.</paragraph>
    <paragraph>Taṃ pana tesaṃ ativicāraṇamattameva. Na hi ācariyabuddhaghosatthero ‘‘tasmiṃ kāle ūnadasavasso’’ti sakkā gahetuṃ, visuddhimagganigamanepi ‘‘buddhaghosoti garūhi gahitanāmadheyyena therenā’’ti vacanato, na ca ‘‘visuddhācārasīlena, nipuṇāmalabuddhinā’’ti vā, ‘‘adandhagatinā subuddhinā’’ti vā ettakeheva dvīhi dvīhi guṇapadehi thomanena suthomito hoti, aññadatthu ‘‘nippabhīkatakhajjoto samudeti divākaro’’ti thomanaṃ viya hoti. Nanu ācariyena attano ganthanigamanesu –</paragraph>
    <paragraph type="indent">‘‘Paramavisuddhasaddhābaddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena paññāveyyattiyasamannāgatena tipiṭakapariyattibhede sāṭṭhakathe satthusāsane appaṭihatañāṇappabhāvena mahāveyyākaraṇenā’’tiādinā –</paragraph>
    <paragraph>Attano anucchavikāni guṇapadāni pakāsitāni, soyeva ca porāṇasīhaḷaṭṭhakathāyo saṅkhipitvā abhinavasaṅgahaṭṭhakathānaṃ ādikattā pubbaṅgamo, aññe pana abhinavaṭṭhakathākārā tasseva anuvattitvā avasesamekaṃ vā dve vā aṭṭhakathāyo akaṃsu. Abhidhammaṭṭhakathāsu ca yo yo attho visuddhimagge vutto, so so yathānuppattaṭṭhāne tato gahetvā tatheva vutto. Visesato pana paṭiccasamuppādavibhaṅgakhandhāyatanadhātusaccavibhaṅgavaṇṇanāsu jhānakathāvaṇṇanāsu ca ayamattho ativiya pākaṭo, yopi ca tattha appako katipayamatto visuddhimaggena visadiso saṃvaṇṇanābhedo dissati, sopi ābhidhammikānaṃ matānusārena yathā porāṇaṭṭhakathāyaṃ vutto, tatheva vuttoti veditabbo. Yathā ca aṭṭhasāliniyaṃ samantapāsādikāya vinayaṭṭhakathāya atideso  dissati <note>[dha. sa. aṭṭha. 1 akusalakammapathakathā]</note>, tatheva samantapāsādikāyampi aṭṭhasāliniyā atideso dissateva <note>[pārā. aṭṭha. 1.11;]</note>. Yadi ca aṭṭhasālinī aññena katā bhaveyya, kathaṃ tāsu aññamaññātideso sakkā kātuṃ. Tasmā abhidhammaṭṭhakathāsu abhiyācako buddhaghoso ācariyena samānanāmo cūḷabuddhaghosoti yāvajjatanā ācariyaparamparāya gahito sotatthakīganthakārako aññoyeva, na ācariyamahābuddhaghosatthero. Teneva tattha vuttaṃ ‘‘bhikkhunā’’ti ca ‘‘yatinā’’ti ca.</paragraph>
    <paragraph>Yadi pana ettakena niṭṭhaṃ na gaccheyya, evampi vicāretabbaṃ – kinnu kho saṅghapālādayo therā visuddhimaggādīnaṃ karaṇatthāya ācariyabuddhaghosattheraṃ āyācamānā attanā samatthataroti saddahantā āyācanti udāhu asaddahantāti? Saddahantāyeva āyācantīti pākaṭoyevāyamattho. Tathā ca sati ācariyabuddhaghosatthero sayaṃ aññehi samatthatarova samāno kasmā aññaṃ āyāceyya. Na hi saddhāsampannassa thāmasampannassa yobbanasampannassa ācariyassa sundarataraṃ abhidhammaṭṭhakathaṃ kātuṃ bhāriyaṃ bhavissati. Abhidhammaṭṭhakathāsu ca vuttavacanāni visuddhimaggaāgamaṭṭhakathāsu vuttasaṃvaṇṇanāvacanehi ekākārāneva honti. Yadi ca abhidhammaṭṭhakathaṃ añño kareyya, kathamapi tāhi vacanākārassa visadisatā bhaveyya eva. Etāsaṃ nigamane ca dassitena ‘‘buddhaghosoti garūhi gahitanāmadheyyena therena katā’’ti vacanena ‘‘ācariyabuddhaghosena katā’’tveva pākaṭā honti, na aññenāti. Yepi ‘‘aññena katā’’ti vadanti, tepi ‘‘iminā nāma therenā’’ti ekaṃsato dassetuṃ na sakkonti, tathā dassetuñca lesamattampi sādhakavacanaṃ na dissati. Tasmā abhidhammaṭṭhakathāyopi idāni ācariyehi cūḷabuddhaghosoti voharitena buddhaghosena nāma bhikkhunāyācito visuddhimaggavinayāgamaṭṭhakathānaṃ kārako ācariyamahābuddhaghosattheroyeva akāsīti niṭṭhamettha gantabbanti.</paragraph>
    <paragraph>Yaṃ pana mahāvaṃse ‘‘ācariyabuddhaghoso sīhaḷadīpāgamanato pubbe jambudīpe vasanakāleyeva aṭṭhasāliniṃ akāsī’’ti adhippāyena –</paragraph>
    <paragraph nr="225"> ‘‘Dhammasaṅgaṇiyākāsi, kacchaṃ so aṭṭhasālini’’nti –</paragraph>
    <paragraph>Vuttaṃ,  taṃ idāni dissamānāya aṭṭhasāliniyā na sameti. Tattha hi ganthārambheyeva visuddhimaggaṃ atidisitvā pacchāpi so ca, samantapāsādikā ca bahūsu ṭhānesu atidisīyanti. Tasmā tassā ācariyena sīhaḷadīpaṃ patvā visuddhimaggañceva samantapāsādikañca katvā pacchāyeva katabhāvo ativiya pākaṭoti.</paragraph>
  </text>
</tree>
