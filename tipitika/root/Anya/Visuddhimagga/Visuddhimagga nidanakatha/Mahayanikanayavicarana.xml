<?xml version='1.0' encoding='UTF-8'?>
<tree text="Mah&#x101;y&#x101;nikanayavic&#x101;ra&#x1E47;&#x101;" target="text">
  <text>
    <paragraph nr="6"> Puna so tāvattakenāpi asantuṭṭho ācariyaṃ avamaññanto evamāha – ‘‘mahāyānanikāyassa padhānācariyabhūtānaṃ assa ghosa-nāgajjunānaṃ nayaṃ vā, nāmamattampi vā tesaṃ na jānāti maññe buddhaghoso’’ti. Taṃ pana ativiya adhammikaṃ niratthakañca niggahavacanamattameva. Na hi nikāyantarikānaṃ vādanayānaṃ attano aṭṭhakathāyaṃ appakāsanena so te na jānātīti sakkā vattuṃ. Nanu ācariyena āgamaṭṭhakathāsu ganthārambheyeva –</paragraph>
    <gatha type="1">‘‘Samayaṃ avilomento, therānaṃ theravaṃsapadīpānaṃ;</gatha>
    <gatha type="last">Sunipuṇavinicchayānaṃ, mahāvihāre nivāsina’’nti ca,</gatha>
    <paragraph>Idhāpi visuddhimagge –</paragraph>
    <gatha type="1">‘‘Mahāvihāravāsīnaṃ, desanānayanissitaṃ;</gatha>
    <gatha type="last">Visuddhimaggaṃ bhāsissa’’nti <note>[visuddhi. 1.2]</note> ca,</gatha>
    <paragraph type="indent">‘‘Tassā atthasaṃvaṇṇanaṃ karontena vibhajjavādimaṇḍalaṃ otaritvā ācariye anabbhācikkhantena sakasamayaṃ avokkamantena parasamayaṃ anāyūhantena suttaṃ appaṭibāhantena vinayaṃ anulomentena mahāpadese olokentena dhammaṃ dīpentena atthaṃ saṅgāhentena tamevatthaṃ punarāvattetvā aparehipi pariyāyantarehi niddisantena ca yasmā atthasaṃvaṇṇanā kātabbā hotī’’ti <note>[visuddhi. 2.581]</note> ca,</paragraph>
    <gatha type="1">‘‘Sāsanaṃ panidaṃ nānā-desanānayamaṇḍitaṃ;</gatha>
    <gatha type="2">Pubbācariyamaggo ca, abbocchinno pavattati;</gatha>
    <gatha type="3">Yasmā tasmā tadubhayaṃ, sannissāyatthavaṇṇanaṃ;</gatha>
    <gatha type="last">Ārabhissāmi etassā’’ti <note>[visuddhi. 2.581]</note> ca,</gatha>
    <paragraph>Paṭiññaṃ  katvā yathāpaṭiññātappakāreneva aṭṭhakathāyo katā. Evametāsaṃ karaṇe kāraṇampettha pakāsetabbaṃ, tasmā dāni tampakāsanatthaṃ sammāsambuddhassa parinibbutikālato paṭṭhāya yāva ācariyabuddhaghosassa kālo, tāva sāsanappavattikkamampi vakkhāma.</paragraph>
  </text>
</tree>
