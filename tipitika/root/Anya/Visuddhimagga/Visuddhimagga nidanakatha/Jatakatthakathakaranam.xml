<?xml version='1.0' encoding='UTF-8'?>
<tree text="J&#x101;taka&#x1E6D;&#x1E6D;hakath&#x101;kara&#x1E47;a&#x1E43;" target="text">
  <text>
    <paragraph>Jātakaṭṭhakathāpi ca ācariyabuddhaghosatthereneva katāti vadanti, kāraṇaṃ panettha na dissati. Sā pana atthadassittherena ca buddhamittattherena ca mahisāsakanikāyikena ca buddhadevattherenāti tīhi therehi abhiyācito mahāvihāravāsīnaṃ vācanāmaggaṃ nissāya katā. Imissāpi nāmaviseso natthi. Vuttaṃ himissā ārambhe –</paragraph>
    <gatha type="1">‘‘Buddhavaṃsassa etassa, icchantena ciraṭṭhitiṃ;</gatha>
    <gatha type="last">Yācito abhigantvāna, therena atthadassinā.</gatha>
    <gatha type="1">Asaṃsaṭṭhavihārena, sadā suddhavihārinā;</gatha>
    <gatha type="last">Tatheva buddhamittena, santacittena viññunā.</gatha>
    <gatha type="1">Mahisāsakavaṃsamhi, sambhūtena nayaññunā;</gatha>
    <gatha type="last">Buddhadevena ca tathā, bhikkhunā suddhabuddhinā.</gatha>
    <gatha type="1">Mahāpurisacariyānaṃ, ānubhāvaṃ acintiyaṃ;</gatha>
    <gatha type="last">Tassa vijjotayantassa, jātakassatthavaṇṇanaṃ.</gatha>
    <gatha type="1">Mahāvihāravāsīnaṃ, vācanāmagganissitaṃ;</gatha>
    <gatha type="last">Bhāsissaṃ bhāsato taṃ me, sādhu gaṇhantu sādhavo’’ti.</gatha>
    <paragraph>Ettāvatā  ca ācariyabuddhaghosattherassa ganthabhāvena pākaṭāhi sabbaṭṭhakathāhi saha visuddhimaggassa karaṇappakāro vitthārena vibhāvito hoti.</paragraph>
  </text>
</tree>
