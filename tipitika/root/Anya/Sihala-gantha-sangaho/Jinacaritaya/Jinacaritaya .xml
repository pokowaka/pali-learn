<?xml version='1.0' encoding='UTF-8'?>
<tree text="Jinacaritaya " target="text">
  <text>
    <centered>Namo tassa bhagavato arahato sammāsambuddhassa</centered>
    <hangnum nr="1"/>
    <gatha type="1"> Uttamaṃ uttamaṅgena namassitvā mahesino;</gatha>
    <gatha type="last">Nibbāṇamadhudaṃ pādapaṅkajaṃ sajjanālinaṃ.</gatha>
    <hangnum nr="2"/>
    <gatha type="1"> Mahāmohatamaṃ loke dhaṃsentaṃ dhammabhākaraṃ;</gatha>
    <gatha type="last">Pātubhūtaṃ mahātejaṃ dhammarājodayācale.</gatha>
    <hangnum nr="3"/>
    <gatha type="1"> Jantucittasare jātaṃ pasādakumudaṃ sadā;</gatha>
    <gatha type="last">Bodhentaṃ saṅghavandañca silorukiraṇujjalaṃ.</gatha>
    <hangnum nr="4"/>
    <gatha type="1"> Tahiṃ, tahiṃ suvitthiṇṇaṃ jinassa caritaṃ hitaṃ;</gatha>
    <gatha type="last">Pavakkhāmi samāsena sadā’nussaraṇatthiko.</gatha>
    <hangnum nr="5"/>
    <gatha type="1"> Paṇitaṃ taṃ sarantānaṃ dullabhampi sivaṃpadaṃ;</gatha>
    <gatha type="last">Adullabhaṃ bhave bhogapaṭilābhamhi kā kathā?</gatha>
    <hangnum nr="6"/>
    <gatha type="1"> Tasmā taṃ bhaññamānaṃ me cittavuttapadakkamaṃ;</gatha>
    <gatha type="last">Sundaraṃ madhuraṃ suddhaṃ sotusotarasāyanaṃ.</gatha>
    <hangnum nr="7"/>
    <gatha type="1"> Sotahatthapuṭā sammā gahetvāna nirantaraṃ;</gatha>
    <gatha type="last">Ajarāmarami’cchantā sādhavo paribhuñjatha.</gatha>
    <hangnum nr="8"/>
    <gatha type="1"> Kappasatasahassassa catunnaṃ cā’pi matthake;</gatha>
    <gatha type="last">Asaṅkheyyānamā’vāsaṃ sabbadā puññakāminaṃ.</gatha>
    <hangnum nr="9"/>
    <gatha type="1"> Nānāratanasampannaṃ nānājanasamākulaṃ;</gatha>
    <gatha type="last">Vicittāpaṇa saṃkiṇṇaṃ toraṇa gghika bhūsitaṃ.</gatha>
    <hangnum nr="10"/>
    <gatha type="1"> Yuttaṃ dasahi saddehi devindapurasannibhaṃ;</gatha>
    <gatha type="last">Puraṃ amarasaṅkhātaṃ ahosī ruciraṃ varaṃ.</gatha>
    <hangnum nr="11"/>
    <gatha type="1"> Tahiṃ brāhmanvaye jāto sabbalokābhipūjito;</gatha>
    <gatha type="last">Mahādayo mahāpañño abhirūpo manoramo.</gatha>
    <hangnum nr="12"/>
    <gatha type="1"> Sumedho nāma nāmena vedasāgarapāragū;</gatha>
    <gatha type="last">Kumāro’si garūnaṃ so avasāne jinaṃkuro.</gatha>
    <hangnum nr="13"/>
    <gatha type="1"> Rāsivaḍḍhakamaccena dassitaṃ amitaṃ dhanaṃ;</gatha>
    <gatha type="last">Anekasatagabbhesu nicitaṃ taṃ udikkhiya.</gatha>
    <hangnum nr="14"/>
    <gatha type="1"> Dhanasannicayaṃ katvā aho mayhaṃ pitādayo;</gatha>
    <gatha type="last">Gatā māsakame’kampi nevā’dāya divaṃ iti.</gatha>
    <hangnum nr="15"/>
    <gatha type="1"> Saṃvegamu’payāto’vacīmantesī’ti guṇākaro;</gatha>
    <gatha type="last">Dhanasāraṃ ihaṃ gayha gantuṃ yuttanti me pana.</gatha>
    <hangnum nr="16"/>
    <gatha type="1"> Rahogato nisīditvā sundare nijamandire;</gatha>
    <gatha type="last">Dehe doso udikkhanto ovadanto’pi attano.</gatha>
    <hangnum nr="17"/>
    <gatha type="1"> Bhedanaṃ tanunodukkhaṃ dukkho tasso’dayo’pi ca;</gatha>
    <gatha type="last">Jātidhammo jarādhammo vyādhidhammo ahaṃ iti.</gatha>
    <hangnum nr="18"/>
    <gatha type="1"> Evamā’dīhi dehasmiṃ disvā dose anekadhā;</gatha>
    <gatha type="last">Pure bheriṃ carāpetvā ārocetvāna rājino.</gatha>
    <hangnum nr="19"/>
    <gatha type="1"> Bherinādasugandhena yācakālisamāgate;</gatha>
    <gatha type="last">Dānakiñjakkhaoghena sattāhaṃ pīnayī tato.</gatha>
    <hangnum nr="20"/>
    <gatha type="1"> Dānaggahimabindūnaṃ nipātenā’pi dhaṃsanaṃ;</gatha>
    <gatha type="last">Ayātaṃ taṃ viloketvā ratanambujakānanaṃ.</gatha>
    <hangnum nr="21"/>
    <gatha type="1"> Rudato ñātisaṅghassa jalitānalakānanā;</gatha>
    <gatha type="last">Gajindo viya gehamhā nikkhamitvā manoramā.</gatha>
    <hangnum nr="22"/>
    <gatha type="1"> Mahantaṃ so mahāvīro upagañchi himālayaṃ;</gatha>
    <gatha type="last">Haricandanakappūrāgarugandhehi vāsitaṃ.</gatha>
    <hangnum nr="23"/>
    <gatha type="1"> Suphallacampakāsokapāṭalītilakehi ca;</gatha>
    <gatha type="last">Pūgapunnāganāgādipādapehi ca maṇḍitaṃ.</gatha>
    <hangnum nr="24"/>
    <gatha type="1"> Sīhavyagghataracchehi ibhadīpikapīhi ca;</gatha>
    <gatha type="last">Turaṅgamādinekehi migehi ca samākulaṃ.</gatha>
    <hangnum nr="25"/>
    <gatha type="1"> Sāḷikāravihaṃsehi haṃsakoñcasuvehi ca;</gatha>
    <gatha type="last">Kapotakaravīkādisakuntehi ca kūjitaṃ.</gatha>
    <hangnum nr="26"/>
    <gatha type="1"> Yakkharakkhasagandhabbadevadānavakehi ca;</gatha>
    <gatha type="last">Siddhavijjādharādīhi bhūtehi ca nisevitaṃ.</gatha>
    <hangnum nr="27"/>
    <gatha type="1"> Manosīlindanīlorucārupabbatapantihi;</gatha>
    <gatha type="last">Sajjhuhemādinekehi bhūdharehi ca bhāsuraṃ.</gatha>
    <hangnum nr="28"/>
    <gatha type="1"> Suvaṇṇamaṇisopānanekatitthasarehi ca;</gatha>
    <gatha type="last">Sobhitaṃ tattha kīḷantanekadevaṅganāhi ca.</gatha>
    <hangnum nr="29"/>
    <gatha type="1"> Sītasīkarasañchannanijjharānaṃ satehi ca;</gatha>
    <gatha type="last">Kiṇṇaroragaraṅgehi rammehi virājitaṃ.</gatha>
    <hangnum nr="30"/>
    <gatha type="1"> Sikhaṇḍisaṇḍanaccehi latānaṃ maṇḍapehi ca;</gatha>
    <gatha type="last">Setavālukasañchannamālakehi ca maṇḍitaṃ.</gatha>
    <hangnum nr="31"/>
    <gatha type="1"> Suvaṇṇamaṇimuttādi anekaratanākaraṃ;</gatha>
    <gatha type="last">Icchantānaṃ janālīnaṃ puññakiñjakkhamā’layaṃ.</gatha>
    <hangnum nr="32"/>
    <gatha type="1"> Tama’jjhogayha so dhīro sahassakkhena māpite;</gatha>
    <gatha type="last">Disvā isiparikkhāre paṇṇasālavare tahiṃ.</gatha>
    <hangnum nr="33"/>
    <gatha type="1"> Isivesaṃ gahetvāna viharanto samāhito;</gatha>
    <gatha type="last">Sattāha’bbhantare pañca abhiñña’ṭṭhavidhā’pi ca.</gatha>
    <hangnum nr="34"/>
    <gatha type="1"> Uppādetvā samāpattisukhene’ca tapodhano;</gatha>
    <gatha type="last">Nabhasā divase’kasmiṃ gacchanto janataṃ isi.</gatha>
    <hangnum nr="35"/>
    <gatha type="1"> Sodhentama’ñjasaṃ disvā otaritvā nabhā tahiṃ;</gatha>
    <gatha type="last">Iti taṃ janataṃ pucchi kasmā sodhetha añjasaṃ.</gatha>
    <hangnum nr="36"/>
    <gatha type="1"> Sumedha tvaṃ najānāsi dīpaṅkaratathāgato;</gatha>
    <gatha type="last">Sambodhimu’ttamaṃ patvā dhammacakkama’nuttaraṃ.</gatha>
    <hangnum nr="37"/>
    <gatha type="1"> Pavattetvāna lokassa karonto dhammasaṅgahaṃ;</gatha>
    <gatha type="last">Rammaṃ rammapuraṃ patvā vasatī’ha sudassane.</gatha>
    <hangnum nr="38"/>
    <gatha type="1"> Bhikkhusatasahassehi catūhi vimalehi taṃ;</gatha>
    <gatha type="last">Nimantayimha dānena mayaṃ lokekanāyaka.</gatha>
    <hangnum nr="39"/>
    <gatha type="1"> Tassa āgamanatthāya maggaṃ sodhema cakkhuma;</gatha>
    <gatha type="last">Iti sotassa so tassa sukhaṃ dento jano’braviṃ.</gatha>
    <hangnum nr="40"/>
    <gatha type="1"> Buddho’ti vacanaṃ sutvā pītiyo’daggamānaso;</gatha>
    <gatha type="last">Sakabhāvena saṇṭhātuṃ nevasakkhi guṇākaro.</gatha>
    <hangnum nr="41"/>
    <gatha type="1"> Tenā’raddhañjasā dhīro yācitvāna padesakaṃ;</gatha>
    <gatha type="last">Labhitvā visamaṃ ṭhānaṃ samaṃ kātuṃ samārabhi.</gatha>
    <hangnum nr="42"/>
    <gatha type="1"> Nā’laṅkateyeva tahiṃ padese,</gatha>
    <gatha type="2">Lokekanātho sanarāmarehi;</gatha>
    <gatha type="3">Sampūjito lokahito mahesi,</gatha>
    <gatha type="last">Vasīhi saddhiṃ paṭipajji maggaṃ.</gatha>
    <hangnum nr="43"/>
    <gatha type="1"> Chabbaṇṇaraṃsijālehi pajjalantaṃ tathāgataṃ;</gatha>
    <gatha type="last">Āgacchantaṃ tahi disvā modamāno vicintayi.</gatha>
    <hangnum nr="44"/>
    <gatha type="1"> Yannūni’massa dhīrassa setuṃ katvāna kaddame;</gatha>
    <gatha type="last">Sakattānaṃ nipajjaye sasaṅghassa mahesino.</gatha>
    <hangnum nr="45"/>
    <gatha type="1"> Dīgharattāma’laṃ taṃ me hitāya ca sukhāya ca;</gatha>
    <gatha type="last">Icce’vaṃ cintayitvāna nipanno’so jinaṅkuro.</gatha>
    <hangnum nr="46"/>
    <gatha type="1"> Pabodhetvāna disvāna cārulocanapaṅkaje;</gatha>
    <gatha type="last">Puna’pe’vaṃ vicintesi nipanno dhitimā tahiṃ.</gatha>
    <hangnum nr="47"/>
    <gatha type="1"> Iccheyyaṃ ce’hama’jje’va hantvā’nantaraṇe bhave;</gatha>
    <gatha type="last">Saṅghassa navako hutvā paviseyyaṃ puraṃ varaṃ.</gatha>
    <hangnum nr="48"/>
    <gatha type="1"> Kima’ññātakavesena klesanibbāpaṇena me;</gatha>
    <gatha type="last">Ayaṃ buddho’va’haṃ buddho hutvā loke anuttaro.</gatha>
    <hangnum nr="49"/>
    <gatha type="1"> Janataṃ dhammanāvāya tāretvāna bhavaṇṇavāva;</gatha>
    <gatha type="last">Nibbāṇapuramā’netvā seyyaṃ me parinibbutaṃ.</gatha>
    <hangnum nr="50"/>
    <gatha type="1"> Icce’vaṃ cintayitvāna nipanno kaddame tahiṃ;</gatha>
    <gatha type="last">Suvaṇṇakadalikkhandhasannibho so’ti sobhati.</gatha>
    <hangnum nr="51"/>
    <gatha type="1"> Chabbaṇṇaraṃsīhi virājamānaṃ,</gatha>
    <gatha type="2">Disvā manuññaṃ sugatattabhāvaṃ;</gatha>
    <gatha type="3">Sañjātapītīhi udaggacitto,</gatha>
    <gatha type="last">Sambodhiyā chandama’kāsi dhīro.</gatha>
    <hangnum nr="52"/>
    <gatha type="1"> Āgantvāna tahiṃ ṭhānaṃ isiṃ paṅke nipannakaṃ;</gatha>
    <gatha type="last">Lokassa setubhūto’pi setubhūtaṃ tama’ttano.</gatha>
    <hangnum nr="53"/>
    <gatha type="1"> Disvā ussīsake tassa ṭhatvā lokekasetuno;</gatha>
    <gatha type="last">Lokekalocano dhīro dīpaṅkaratathāgato.</gatha>
    <hangnum nr="54"/>
    <gatha type="1"> Gotamo nāma nāmena sambuddho’yaṃ anāgate;</gatha>
    <gatha type="last">Bhavissatīti vyākāsi sāvake ca purādike.</gatha>
    <hangnum nr="55"/>
    <gatha type="1"> Idaṃ vatvāna katvāna sasaṅgho taṃ padakkhiṇaṃ;</gatha>
    <gatha type="last">Pūjesi aṭṭhamuṭṭhihi kusumehi guṇappiyo.</gatha>
    <hangnum nr="56"/>
    <gatha type="1"> Iti kātūna pāyāsi sasaṅgho lokanāyakova;</gatha>
    <gatha type="last">Rammakaṃ nāma nagaraṃ rammārāmālayālayaṃ</gatha>
    <hangnum nr="57"/>
    <gatha type="1"> Jinassa vacanaṃ sutvā uṭṭhahitvāna paṅkato;</gatha>
    <gatha type="last">Mudito devasaṅghehi kusumādīhi pūjito.</gatha>
    <hangnum nr="58"/>
    <gatha type="1"> Pallaṅkamā’bhujitvāna nisīdi kusumāsane;</gatha>
    <gatha type="last">Mahātapo mahāpañño sumedho damitindriyo.</gatha>
    <hangnum nr="59"/>
    <gatha type="1"> Devā dasasahassesu cakkavāḷesu moditā;</gatha>
    <gatha type="last">Abhitvaviṃsu taṃ dhīraṃ nisinnaṃ kusumāsane.</gatha>
    <hangnum nr="60"/>
    <gatha type="1"> Nisinno upadhāresi dhamme buddhakare tadā;</gatha>
    <gatha type="last">Kimuddhaṃ vā adho vā’pi disāsu vidisāsu ca.</gatha>
    <hangnum nr="61"/>
    <gatha type="1"> Icce’vaṃ vicinanto so sakalaṃ dhammadhātukaṃ;</gatha>
    <gatha type="last">Addakkhi sakasantāne paṭhamaṃ dānapāramiṃ.</gatha>
    <hangnum nr="62"/>
    <gatha type="1"> Evame’vaṃ gavesanto uttariṃ pāramī vidū;</gatha>
    <gatha type="last">Sabbā pāramiyo disvā attano ñāṇacakkhunā.</gatha>
    <hangnum nr="63"/>
    <gatha type="1"> Saṃsāre saṃsaranto so bahuṃ dukkhaṃ titikkhiya;</gatha>
    <gatha type="last">Gavesanto’mataṃ santo pūretvā dānapāramiṃ.</gatha>
    <hangnum nr="64"/>
    <gatha type="1"> Sattanaṃ kapparukkho’va cintāmaṇi’va kāmado;</gatha>
    <gatha type="last">Icchiticchitamannādiṃ dadanto dadataṃ varo.</gatha>
    <hangnum nr="65"/>
    <gatha type="1"> Tārakāhi bahuṃ katvā nabhe cāruvilocane;</gatha>
    <gatha type="last">Uppāṭetvā dadaṃ dhīro yācakānaṃ pamodito.</gatha>
    <hangnum nr="66"/>
    <gatha type="1"> Mahiyā paṃsuto cā’pi samuddodakato’dhikaṃ;</gatha>
    <gatha type="last">Dadaṃ sarīramaṃsañca lohitampi ca attano.</gatha>
    <hangnum nr="67"/>
    <gatha type="1"> Molinā’laṅkate sīse’dhikaṃ katvā sineruto;</gatha>
    <gatha type="last">Kampayitvā mahiṃ dento sute cā’pi sakaṅgatāva.</gatha>
    <hangnum nr="68"/>
    <gatha type="1"> Sīlanekkammapaññādī pūretvā sabbapāramī;</gatha>
    <gatha type="last">Vessantarattabhāve’ vampatvā tambhā cuto pana.</gatha>
    <hangnum nr="69"/>
    <gatha type="1"> Uppajjitvā surāvāse sundare tusite pure;</gatha>
    <gatha type="last">Vasanto suciraṃ kālaṃ bhutvānā’tantasampadaṃ.</gatha>
    <hangnum nr="70"/>
    <gatha type="1"> Katañjalīhi devehi yācito dipaduttamo;</gatha>
    <gatha type="last">Sambodhāya mahāvīra kālo tuyhantiādinā.</gatha>
    <hangnum nr="71"/>
    <gatha type="1"> Viloketvāna kālādiṃ ñatvā kālanti bodhiyā;</gatha>
    <gatha type="last">Paṭiññaṃ devasaṅghassa datvā nandanakānanaṃ.</gatha>
    <hangnum nr="72"/>
    <gatha type="1"> Gantvāna devasaṅghehi sugatiṃ gacchi’to cuto;</gatha>
    <gatha type="last">Abhitthuto mahāpañño cavitvāna tato idha.</gatha>
    <hangnum nr="73"/>
    <gatha type="1"> Susajjitaṅgoruturaṅgamākule,</gatha>
    <gatha type="2">Vicittanānāpaṇapaṇyasampade;</gatha>
    <gatha type="3">Manoramuttuṅgajindarājite,</gatha>
    <gatha type="last">Vibhūsite toraṇaketurāsihi.</gatha>
    <hangnum nr="74"/>
    <gatha type="1"> Alaṅkataṭṭālavisālamālaye,</gatha>
    <gatha type="2">Sugopure sundarasundarālaye;</gatha>
    <gatha type="3">Sudassanīye kapiḷavhaye pure,</gatha>
    <gatha type="last">Purindadassā’pi purassa hāsake.</gatha>
    <hangnum nr="75"/>
    <gatha type="1"> Bhūpālamoḷiratanālinisevitaṅghi,</gatha>
    <gatha type="2">Paṅkeruhaṃ vimalanekaguṇādhivāsaṃ;</gatha>
    <gatha type="3">Okkākarājakulaketumanāthanāthaṃ,</gatha>
    <gatha type="last">Suddhodanaṃ narapatiṃ pavaraṃ paṭicca.</gatha>
    <hangnum nr="76"/>
    <gatha type="1"> So sajjhudāmadhavalāmaladassanīya,</gatha>
    <gatha type="2">Soṇḍāya saṃgahitasetavarāracindaṃ;</gatha>
    <gatha type="3">Candāvadātavaravāraṇarājavaṇṇaṃ,</gatha>
    <gatha type="last">Sandassayitva supinena visālapañño.</gatha>
    <hangnum nr="77"/>
    <gatha type="1"> Bimbādharāya vikacuppalalocanāya,</gatha>
    <gatha type="2">Devindacāparaticaḍḍhanabhūlatāya;</gatha>
    <gatha type="3">Sampuṇṇasommavimalinduvarānanāya,</gatha>
    <gatha type="last">Sovaṇṇahaṃsayugacārupayodharāya.</gatha>
    <hangnum nr="78"/>
    <gatha type="1"> Pādāravindakarapallavasundarāya,</gatha>
    <gatha type="2">Sovaṇṇavaṇṇatanuvaṇṇavirājitāya;</gatha>
    <gatha type="3">Sīlādineka guṇabhūsanabhūsitāya,</gatha>
    <gatha type="last">Māyāya rājavanitāyu’pagañchi kucchiṃ.</gatha>
    <hangnum nr="79"/>
    <gatha type="1"> Paṭisandhikkhaṇe tassa jātā’nekavidhabbhutā;</gatha>
    <gatha type="last">Athā’yaṃ gahitārakkho narehi amarehi ca.</gatha>
    <hangnum nr="80"/>
    <gatha type="1"> Manuññarattambujakaṇṇikāya,</gatha>
    <gatha type="2">Mā’sīnasiṅgīpaṭimā’va rammā;</gatha>
    <gatha type="3">Suvaṇṇavaṇṇo dipadānamindo,</gatha>
    <gatha type="last">Pallaṅkamā’bhuñchiya mātugabbhe.</gatha>
    <hangnum nr="81"/>
    <gatha type="1"> Maṇimhi vippasannamhi rattasuttami’vā’vutaṃ;</gatha>
    <gatha type="last">Mātucittambujaṃ dhīro bodhayanto padissati.</gatha>
    <hangnum nr="82"/>
    <gatha type="1"> Dasamāsāvasānamhi devī rañño kathesi’daṃ;</gatha>
    <gatha type="last">Mayhaṃ ñātigharaṃ deva gantumi’cchāma’haṃ iti.</gatha>
    <hangnum nr="83"/>
    <gatha type="1"> Rañño’tha samanuññatā gacchanti kulama’ttano;</gatha>
    <gatha type="last">Mahatā parihārena dibbañjasa samañjase.</gatha>
    <hangnum nr="84"/>
    <gatha type="1"> Surabhikusumasaṇḍālaṅkatassālasaṇḍaṃ,</gatha>
    <gatha type="2">Samadahamaramālāgīyamānagganādaṃ;</gatha>
    <gatha type="3">Nayanavihagasaṅghe avhayantaṃ’va disvā,</gatha>
    <gatha type="last">Vipularatinivāsaṃ lumbinīkānanaṃ taṃ.</gatha>
    <hangnum nr="85"/>
    <gatha type="1"> Vipulatararatiṃ sā tamhi kātūna ramme,</gatha>
    <gatha type="2">Amarayuvatilīlācārulīlābhirāmā;</gatha>
    <gatha type="3">Vikasitavarasālasso’pagantvāna mūlaṃ,</gatha>
    <gatha type="last">Sayama’tinamite kaṃ sālasākhaṃ agaṇhi.</gatha>
    <hangnum nr="86"/>
    <gatha type="1"> Tasmiṃ khaṇe kammajamāluta’ssā,</gatha>
    <gatha type="2">Caliṃsu sānīhi parikkhipitvā;</gatha>
    <gatha type="3">Deviṃ jano taṃ abhipālayanto,</gatha>
    <gatha type="last">Tamhā paṭikkamma susaṇṭhitā’tha.</gatha>
    <hangnum nr="87"/>
    <gatha type="1"> Sagacāruhemavalayādivibhūsitena,</gatha>
    <gatha type="2">Accantatambanakharaṃsisamujjalena;</gatha>
    <gatha type="3">Tulātikomalasurattakarena sākhaṃ,</gatha>
    <gatha type="last">Olamba tattha majanesi ṭṭhitā’va dhīraṃ.</gatha>
    <hangnum nr="88"/>
    <gatha type="1"> Sovaṇṇavaṇṇatanuvaṇṇavirājamānaṃ,</gatha>
    <gatha type="2">Nettābhirāmamatulaṃ atulāya gabbhā;</gatha>
    <gatha type="3">Sammā pasāritakaraṅghīyugābhirāmaṃ,</gatha>
    <gatha type="last">Paṅkeruhā kaṇakahaṃsami’vo’tarantaṃ.</gatha>
    <hangnum nr="89"/>
    <gatha type="1"> Brahmā managgharativaḍḍhanahemajāla,</gatha>
    <gatha type="2">Mā’dāya tena upagamma paṭiggahetvā;</gatha>
    <gatha type="3">‘‘Sammoda devi aya ma’ggataro suto te,</gatha>
    <gatha type="last">Jāto’’ti tāya purato kathayiṃsu ṭhatvā.</gatha>
    <hangnum nr="90"/>
    <gatha type="1"> Jāyanti sesamanujā malamakkhitaṅgā,</gatha>
    <gatha type="2">Jāto pane’sa pavaro dipadānamindo;</gatha>
    <gatha type="3">Accanta saṇhamalakāsikavatthakamhi,</gatha>
    <gatha type="last">Nikkhittanagghataracārumaṇī’va suddho.</gatha>
    <hangnum nr="91"/>
    <gatha type="1"> Eva’mpi sante sabhato’pagantvā,</gatha>
    <gatha type="2">Dve vāridhārā subhagassa dehe;</gatha>
    <gatha type="3">Janettidehe’pi utuṃ manuññaṃ,</gatha>
    <gatha type="last">Gāhāpayuṃ maṅgalakiccatāya.</gatha>
    <hangnum nr="92"/>
    <gatha type="1"> Tesaṃ karaṃ ratikarā ajinappaveṇī,</gatha>
    <gatha type="2">Mā’dāya tena upagamma paṭiggahesuṃ;</gatha>
    <gatha type="3">Devā dukūlamayacumbaṭakena vīraṃ,</gatha>
    <gatha type="last">Tesaṃ karaṃ naravarā narasīharājaṃ.</gatha>
    <hangnum nr="93"/>
    <gatha type="1"> Tesaṃ karā ratikaro vimalo’va cando,</gatha>
    <gatha type="2">Cakkaṅkitorucaraṇehi mahītalasmiṃ;</gatha>
    <gatha type="3">Sammā patiṭṭhiya puratthimakaṃ disaṃ so,</gatha>
    <gatha type="last">Olokayittha kamalāyatalocanehi.</gatha>
    <hangnum nr="94"/>
    <gatha type="1"> Ekaṅganā nekasatāni cakka,</gatha>
    <gatha type="2">Vāḷāna’hesuṃ sanarāmarā’tha;</gatha>
    <gatha type="3">Dhīraṃ sugandhappabhūtīhi tesu,</gatha>
    <gatha type="last">Sampūjayantā idama’braviṃsu.</gatha>
    <hangnum nr="95"/>
    <gatha type="1"> Natthe’ttha tumhehi samo sudhīsa,</gatha>
    <gatha type="2">Eko pumā’pa’ggataro kuto’ti;</gatha>
    <gatha type="3">Evaṃ disā lokiya lokanātho,</gatha>
    <gatha type="last">Tapekkhamāno sadisa’mpi ekaṃ.</gatha>
    <hangnum nr="96"/>
    <gatha type="1"> Uttarā’bhimukho sattapadaṃ gantvā kathesi’daṃ,</gatha>
    <gatha type="last">‘‘Aggo’hamasmi lokassa jeṭṭho seṭṭho’’tiādikaṃ.</gatha>
    <hangnum nr="97"/>
    <gatha type="1"> Anaññasādhāraṇanādamu’ttamaṃ,</gatha>
    <gatha type="2">Surāsurabrahmanarindapūjitaṃ;</gatha>
    <gatha type="3">Narinda’mādāya gato mahājano,</gatha>
    <gatha type="last">Susajjitaṃ taṃ kapiḷavhayaṃ puraṃ.</gatha>
    <hangnum nr="98"/>
    <gatha type="1"> Bhārātibhāranagapādapamerurājaṃ,</gatha>
    <gatha type="2">Sabba’mpi sāgarajalaṃ vahituṃ samatthā;</gatha>
    <gatha type="3">Jātakkhaṇe,pi guṇabhārama’sayhamānā,</gatha>
    <gatha type="last">Saṅkampayī’va pathavī pavarassa tassa.</gatha>
    <hangnum nr="99"/>
    <gatha type="1"> Ramiṃsu soṇā hariṇehi saddhiṃ,</gatha>
    <gatha type="2">Kākā ulūkehi mudaggudaggā;</gatha>
    <gatha type="3">Supaṇṇarājūhi mahoragā ca,</gatha>
    <gatha type="last">Majjārasaṅghā’pi ca undurehi.</gatha>
    <hangnum nr="100"/>
    <gatha type="1"> Migā migindehi samāgamiṃsu,</gatha>
    <gatha type="2">Puttehi mātāpitaro yathe’va;</gatha>
    <gatha type="3">Nāvā videsa’mpi gatā sadesaṃ,</gatha>
    <gatha type="last">Gatā’ca kaṇḍaṃ sarabhaṅgasatthu.</gatha>
    <hangnum nr="101"/>
    <gatha type="1"> Nānāvirāgujjalapaṅkajehi,</gatha>
    <gatha type="2">Vibhūsito santataraṅgamālo;</gatha>
    <gatha type="3">Mahaṇṇavo āsi tahiṃ jala’mpi,</gatha>
    <gatha type="last">Accantasātattamu’pāgamāsi.</gatha>
    <hangnum nr="102"/>
    <gatha type="1"> Suphullaolambakapaṅkajehi,</gatha>
    <gatha type="2">Samākulattaṃ gaganaṃ agañchi;</gatha>
    <gatha type="3">Jahiṃsu pakkhī gamanaṃ nabhamhi,</gatha>
    <gatha type="last">Ṭhitā’ca sindhū’pi asandamānā.</gatha>
    <hangnum nr="103"/>
    <gatha type="1"> Akālameghappiyasaṅgamena,</gatha>
    <gatha type="2">Mahīvadhū sommatamā ahosi;</gatha>
    <gatha type="3">Marūhi vassāpitanekapuppha,</gatha>
    <gatha type="last">Vibhūsitenā’tivibhūsitāva.</gatha>
    <hangnum nr="104"/>
    <gatha type="1"> Suphullamālābharaṇābhirāmā,</gatha>
    <gatha type="2">Lataṅganā’liṃgitapādapindā;</gatha>
    <gatha type="3">Sugandhakiñjakkhavarambarehi,</gatha>
    <gatha type="last">Disaṅganāyo atisobhayiṃsu.</gatha>
    <hangnum nr="105"/>
    <gatha type="1"> Sugandhadhūpehi nabhaṃ asesaṃ,</gatha>
    <gatha type="2">Pavāsitaṃ rammataraṃ ahosi;</gatha>
    <gatha type="3">Surāsurindā chanavesadhārī,</gatha>
    <gatha type="last">Saṃgītiyuttā vicariṃsu sabbe.</gatha>
    <hangnum nr="106"/>
    <gatha type="1"> Piyaṃvadā sabbajanā ahesuṃ,</gatha>
    <gatha type="2">Disā asesā’pi ca vippasannā;</gatha>
    <gatha type="3">Gajā’tigajjiṃsu nadiṃsu sīhā,</gatha>
    <gatha type="last">Hesāravo cā’si turaṅgamānaṃ.</gatha>
    <hangnum nr="107"/>
    <gatha type="1"> Saveṇuvīṇā suradundubhī nabhe,</gatha>
    <gatha type="2">Sakaṃ sakaṃ cārusarampamocayuṃ;</gatha>
    <gatha type="3">Sapabbatindapputhulokadhātuyā,</gatha>
    <gatha type="last">Uḷāraobhāsavayo manoramo.</gatha>
    <hangnum nr="108"/>
    <gatha type="1"> Manuññagandho mudusītalānilo,</gatha>
    <gatha type="2">Sukhappadaṃ vāyi asesajantuno;</gatha>
    <gatha type="3">Anekarogādupapīḷitaṃgino,</gatha>
    <gatha type="last">Tato pamuttā sukhino siyuṃ janā.</gatha>
    <hangnum nr="109"/>
    <gatha type="1"> Vijambhamānāmitavāḷavījanippa,</gatha>
    <gatha type="2">Bhābhirāmaṃ bhuvanaṃ ahosi.</gatha>
    <gatha type="3">Mahiṃhi bhetvā cu’dakāni sandayuṃ,</gatha>
    <gatha type="last">Gamiṃsu bujjā ujugattataṃ janā.</gatha>
    <hangnum nr="110"/>
    <gatha type="1"> Andhā paṅgulanaccāni līlopetāni pekkhayuṃ;</gatha>
    <gatha type="last">Suṇiṃsu badhirā mūga gītiyo’pi manoramā.</gatha>
    <hangnum nr="111"/>
    <gatha type="1"> Sitalattamu’pāgañchi avīcaggi’pi tāvade;</gatha>
    <gatha type="last">Modiṃsu jalajā tasmiṃ jantavo pahasiṃsu ca.</gatha>
    <hangnum nr="112"/>
    <gatha type="1"> Khuppipāsābhi bhūtānaṃ petānaṃ āsi bhojanaṃ;</gatha>
    <gatha type="last">Lokantare’pi āloko andhakāranirantare.</gatha>
    <hangnum nr="113"/>
    <gatha type="1"> Atirekatarā tārāvaḷicandadivākarā;</gatha>
    <gatha type="last">Virociṃsu nabhe bhūmigatāni ratanāni ca.</gatha>
    <hangnum nr="114"/>
    <gatha type="1"> Mahītalādayo bhetvā nikkhamma uparūpari;</gatha>
    <gatha type="last">Vicittapañcavaṇṇā’suṃ suphullavipulambujā.</gatha>
    <hangnum nr="115"/>
    <gatha type="1"> Dundubhādī ca’laṅkārā avādita aghaṭṭitā;</gatha>
    <gatha type="last">Accantamadhuraṃ nādaṃ pamuñcaṃsu mahītale.</gatha>
    <hangnum nr="116"/>
    <gatha type="1"> Baddhā saṅkhalikādīhi muñciṃsu manujā tato;</gatha>
    <gatha type="last">Bhuvane bhavanadvārakavāṭā vivaṭā sayaṃ.</gatha>
    <hangnum nr="117"/>
    <gatha type="1"> ‘‘Pure kapiḷavatthumhi jāto suddhodanatrajo;</gatha>
    <gatha type="last">Nisajja bodhimaṇḍe’ti ayaṃ buddho bhavissati.’’</gatha>
    <hangnum nr="118"/>
    <gatha type="1"> Celukkhepādayo cā’pī pavattentā pamoditā;</gatha>
    <gatha type="last">Kīḷiṃsu devasaṅghā te tāvatiṃsālaye tadā.</gatha>
    <hangnum nr="119"/>
    <gatha type="1"> Iddhimanto mahāpañño kāladevalatāpaso;</gatha>
    <gatha type="last">Suddhodananarindassa dhīmato so kulūpago.</gatha>
    <hangnum nr="120"/>
    <gatha type="1"> Bhojanassāvasānamhi tāvatiṃsālayaṃ gato;</gatha>
    <gatha type="last">Gantvā divāvihārāya nisinno bhavane tahiṃ.</gatha>
    <hangnum nr="121"/>
    <gatha type="1"> Chanavesaṃ gahetvāna kīḷante te udikkhiya;</gatha>
    <gatha type="last">Santosakāraṇaṃ pucchi tesaṃ te’pi na’mabravuṃ.</gatha>
    <hangnum nr="122"/>
    <gatha type="1"> Sutvā taṃ tattato tamhā pītiyo’daggamānaso;</gatha>
    <gatha type="last">Tāvadevo’pagantvāna suddhodananivesanaṃ.</gatha>
    <hangnum nr="123"/>
    <gatha type="1"> Pavisitvā supaññatte nisisso āsane isi;</gatha>
    <gatha type="last">‘‘Jāto kira mahārāja putto te nuttaro sudhi.</gatha>
    <hangnum nr="124"/>
    <gatha type="1"> Daṭṭṭhu’micchāma’haṃ taṃ’’ti āha rājā alaṅkataṃ;</gatha>
    <gatha type="last">Ānāpetvā kumāraṃ taṃ vandāpetu’mupāgamī.</gatha>
    <hangnum nr="125"/>
    <gatha type="1"> Kumārabhūtassa’pi tāvadeva guṇānubhāvena manoramāni;</gatha>
    <gatha type="last">Pādāravindā parivattiya’ggā patiṭṭhitā muddhani tāpasassa.</gatha>
    <hangnum nr="126"/>
    <gatha type="1"> Tenattabhāvena naruttamassa,</gatha>
    <gatha type="2">Na vanditabbo tibhavepi koci;</gatha>
    <gatha type="3">Tilokanāthassa sace hi sīsaṃ,</gatha>
    <gatha type="last">Tapassino pādatale ṭhapeyyaṃ.</gatha>
    <hangnum nr="127"/>
    <gatha type="1"> Phāleyyamuddhā khalu tāpasassa paggayha so añjalimuttamassa;</gatha>
    <gatha type="last">Aṭṭhāsi dhīrassa guṇaṇṇavassa nāsetu’mattāna’mayuttakanti.</gatha>
    <hangnum nr="128"/>
    <gatha type="1"> Disvāna taṃ acchariyaṃ narindo devātidevassa sakatrajassa;</gatha>
    <gatha type="last">Pādāravindāna’bhivandi tuṭṭho vicittacakkaṅkitakomalāni.</gatha>
    <hangnum nr="129"/>
    <gatha type="1"> Yadā’si rañño puthuvappamaṅgalaṃ tadā puraṃ devapuraṃ’va sajjitaṃ;</gatha>
    <gatha type="last">Vibhūsitā tā janatā manoramā samāgatā tassa niketamuttamaṃ.</gatha>
    <hangnum nr="130"/>
    <gatha type="1"> Vibhūsitaṅgo janatāhi tāhi so purakkhato bhūsanabhūsitatrajaṃ;</gatha>
    <gatha type="last">Tamā’dayitvā’tulavappamaṅgalaṃ surindalīlāya gato narissaro.</gatha>
    <hangnum nr="131"/>
    <gatha type="1"> Nānāvirāgujjalacārusāni parikkhite kamhi ca jambumūle;</gatha>
    <gatha type="last">Sayāpayitvā bahimaṅgalaṃ taṃ udikkhituṃ dhātigaṇā gamiṃsu.</gatha>
    <hangnum nr="132"/>
    <gatha type="1"> Suvaṇṇatārādivirājamāna’vitānajotujjalajambumūle;</gatha>
    <gatha type="last">Nisajja dhīro sayane manuññe’jhānaṃ samāpajji katāvakāso.</gatha>
    <hangnum nr="133"/>
    <gatha type="1"> Suvaṇṇabimbaṃ viya taṃ nisinnaṃ chāyañca tassā ṭhitame’va disvā;</gatha>
    <gatha type="last">Tamabravī dhātijano’pagantvā ‘‘puttassa te abbhutamī’disanti.’’</gatha>
    <hangnum nr="134"/>
    <gatha type="1"> Visuddhacandānanabhāsurassa sutvāna taṃ paṅkajalocanassa;</gatha>
    <gatha type="last">Savandanaṃ me dutiya’nti vatvā puttassa pāde sirasā’bhivandi.</gatha>
    <hangnum nr="135"/>
    <gatha type="1"> Tadaññānipi lokasmiṃ jātā’nekavidhabbhutā;</gatha>
    <gatha type="last">Dassitā me samāsena ganthavitthārabhīrunā.</gatha>
    <hangnum nr="136"/>
    <gatha type="1"> Yasmiṃ vicittamaṇimaṇḍitamandirānaṃ,</gatha>
    <gatha type="2">Nānāvitānasayanāsanamaṇḍitānaṃ;</gatha>
    <gatha type="3">Nisseṇi seṇi puthubhūmikabhūsitānaṃ,</gatha>
    <gatha type="last">Tiṇṇaṃ utūnama’nurūpama’laṅkatānaṃ.</gatha>
    <hangnum nr="137"/>
    <gatha type="1"> Siṅgesu raṃsinikarā suramandirānaṃ,</gatha>
    <gatha type="2">Siṅgesu raṃsimapahāsakarā’va niccaṃ;</gatha>
    <gatha type="3">Ādiccaraṃsi viya paṅkajakānanāni,</gatha>
    <gatha type="last">Lokānanambujavanāni vikāsayanti.</gatha>
    <hangnum nr="138"/>
    <gatha type="1"> Nānā maṇivicittāhi bhittīti vanitā sadā;</gatha>
    <gatha type="last">Vinā’pi dappaṇacchāyaṃ pasādhenti sakaṃ tanuṃ.</gatha>
    <hangnum nr="139"/>
    <gatha type="1"> Telāsanagasaṅkāsaṃ vilocanarasāyanaṃ;</gatha>
    <gatha type="last">Sudhālaṅkatapākāravalayaṃ yattha dissate.</gatha>
    <hangnum nr="140"/>
    <gatha type="1"> Indanīloruvalayaṃ nānā ratanabhūsitaṃ;</gatha>
    <gatha type="last">Dissate’va sadā yasmiṃ parikhānekapaṅkajā.</gatha>
    <hangnum nr="141"/>
    <gatha type="1"> Patvāna vuddhiṃ vipule manuññe,</gatha>
    <gatha type="2">Bhutvāna kāme ca tahiṃ vasanto;</gatha>
    <gatha type="3">Gacchaṃ tilokekavilocano so,</gatha>
    <gatha type="last">Uyyānakīḷāya mahāpathamhi.</gatha>
    <hangnum nr="142"/>
    <gatha type="1"> Kamena jiṇṇaṃ byadhitaṃ matañca,</gatha>
    <gatha type="2">Disvāna rūpaṃ tibhave viratto;</gatha>
    <gatha type="3">Manoramaṃ pabbajitañca rūpaṃ,</gatha>
    <gatha type="last">Katvā ratiṃ tamhi catutthavāre.</gatha>
    <hangnum nr="143"/>
    <gatha type="1"> Suphullanānātarusaṇḍamaṇḍitaṃ sikhaṇḍisaṇḍādidijūpakūjitaṃ;</gatha>
    <gatha type="last">Sudassanīyaṃ viya nandanaṃ vanaṃ manoramuyyānama’gā mahāyaso.</gatha>
    <hangnum nr="144"/>
    <gatha type="1"> Suraṅganā sundarasundarīnaṃ manorame vāditanaccagīte surindalīlāya;</gatha>
    <gatha type="last">Tahiṃ narindo ramitva kāmaṃ dipadāna’mindo.</gatha>
    <hangnum nr="145"/>
    <gatha type="1"> Ābhujitvāna pallaṅkaṃ nisinno rucirāsane;</gatha>
    <gatha type="last">Kārāpetuma’cintesi dehabhūsana’mattano.</gatha>
    <hangnum nr="146"/>
    <gatha type="1"> Tassa cittaṃ viditvāna vissakammassi’daṃbravī;</gatha>
    <gatha type="last">Alaṅkarohi siddhattha’miti devānamissaro.</gatha>
    <hangnum nr="147"/>
    <gatha type="1"> Tenā’ṇatto’pagantvāna vissakammo yasassino;</gatha>
    <gatha type="last">Dasadussasahassehi sīsaṃ veṭhesi sobhanaṃ.</gatha>
    <hangnum nr="148"/>
    <gatha type="1"> Tanuṃ manuññampi akāsi sobhanaṃ,</gatha>
    <gatha type="2">Anaññasādhāraṇalakkhaṇujjalaṃ;</gatha>
    <gatha type="3">Vicittanānuttamabhūsanehi so,</gatha>
    <gatha type="last">Sugandhigandhuppalacandanādinā.</gatha>
    <hangnum nr="149"/>
    <gatha type="1"> Vibhūsito tena vibhūsitaṅginā,</gatha>
    <gatha type="2">Tahiṃ nisinno vimale silātale;</gatha>
    <gatha type="3">Suraṅganāsannibhasundarīhi so,</gatha>
    <gatha type="last">Purakkhato devapatīva sobhati.</gatha>
    <hangnum nr="150"/>
    <gatha type="1"> Suddhodananarindena pesitaṃ sāsanuttamaṃ;</gatha>
    <gatha type="last">‘‘Putto te putta jāto’’ti sutvāna dīpaduttamo.</gatha>
    <hangnum nr="151"/>
    <gatha type="1"> ‘‘Mama’jja bandhanaṃ jātaṃ’’iti vatvāna tāvade;</gatha>
    <gatha type="last">Samiddhaṃ sabbakāmehi agamā sundaraṃ puraṃ.</gatha>
    <hangnum nr="152"/>
    <gatha type="1"> Ṭhitā uparipāsāde kisāgotami taṃ tadā;</gatha>
    <gatha type="last">Rājentaṃ sataraṃsi’ṃva rājaṃ disvā kathe si’daṃ.</gatha>
    <hangnum nr="153"/>
    <gatha type="1"> ‘‘Yesaṃ sūnu ayaṃ dhīro yā ca jāyā imassa tu;</gatha>
    <gatha type="last">Te sabbe nibbutā nūna sadā’nūnaguṇassa ve’’.</gatha>
    <hangnum nr="154"/>
    <gatha type="1"> Itī’disaṃ giraṃ sutvā manuññaṃ tāya bhāsitaṃ;</gatha>
    <gatha type="last">Sañjātapītiyā pīno gacchamāno sakālayaṃ.</gatha>
    <hangnum nr="155"/>
    <gatha type="1"> Sītalaṃ vimalaṃ hāriṃ hāraṃ taṃ rativaḍḍhanaṃ;</gatha>
    <gatha type="last">Pesetvā santikaṃ tassā omuñcitvāna kaṇṭhato.</gatha>
    <hangnum nr="156"/>
    <gatha type="1"> Pāsādama’bhirūhitvā vejayantaṃ’va sundaraṃva;</gatha>
    <gatha type="last">Nipajji devarājā’va sayane so mahārahe.</gatha>
    <hangnum nr="157"/>
    <gatha type="1"> Sundarī taṃ purakkhatvā surasundarisannibhā;</gatha>
    <gatha type="last">Payojayiṃsu naccāni gītāni vividhāni’pi.</gatha>
    <hangnum nr="158"/>
    <gatha type="1"> Pabbajjābhirato dhīro pañcakāme nirālayo;</gatha>
    <gatha type="last">Tādise naccagīte’pi na ramitvā manorame.</gatha>
    <hangnum nr="159"/>
    <gatha type="1"> Nipanno vissamitvāna īsakaṃ sayane tahiṃ;</gatha>
    <gatha type="last">Pallaṅkamā’bhujitvāna mahāvīro mahīpati.</gatha>
    <hangnum nr="160"/>
    <gatha type="1"> Nisinno’va’nekappakāraṃ vikāraṃ,</gatha>
    <gatha type="2">Padisvāna niddupagānaṃ vadhūnaṃ;</gatha>
    <gatha type="3">Gamissāmi’dānī’ti ubbiggacitto,</gatha>
    <gatha type="last">Bhave dvāramūlaṃ’pagantvāna rammaṃ.</gatha>
    <hangnum nr="161"/>
    <gatha type="1"> Ṭhapetvāna sīsaṃ subhummārakasmiṃ,</gatha>
    <gatha type="2">Suṇissāmi dhīrassa saddanti tasmiṃ;</gatha>
    <gatha type="3">Nipannaṃ sudantaṃ pasādāvahantaṃ,</gatha>
    <gatha type="last">Sahāyaṃ amaccaṃ mahāpuññavantaṃ.</gatha>
    <hangnum nr="162"/>
    <gatha type="1"> Acchannasavanaṃ channaṃ āmantetvā kathesi’daṃ;</gatha>
    <gatha type="last">‘‘Ānehi iti kappetvā kanthakaṃ nāma sindhavaṃ.’’</gatha>
    <hangnum nr="163"/>
    <gatha type="1"> So channo patigaṇhitvā taṃ giraṃ tena bhāsitaṃ;</gatha>
    <gatha type="last">Tato gantvāna kappetvā sīghamā’nesi sindhavaṃ.</gatha>
    <hangnum nr="164"/>
    <gatha type="1"> Abhinikkhamanaṃ tassa ñatvā varaturaṅgamo;</gatha>
    <gatha type="last">Tena sajjiyamāno so hesāravamu’dīrayi.</gatha>
    <hangnum nr="165"/>
    <gatha type="1"> Pattharitvāna gacchantaṃ saddaṃ taṃ sakalaṃ puraṃ;</gatha>
    <gatha type="last">Sabbe suragaṇā tasmiṃ sotuṃ nā’daṃsu kassaci.</gatha>
    <hangnum nr="166"/>
    <gatha type="1"> Atha so sajjanānando uttamaṃ puttama’ttano;</gatha>
    <gatha type="last">Passitvā paṭhamaṃ gantvā pacchā buddho bhavāma’haṃ.</gatha>
    <hangnum nr="167"/>
    <gatha type="1"> Cintayitvāna eva’mpi gantvā jāyānivesanaṃ;</gatha>
    <gatha type="last">Ṭhapetvā pādadu’mmāre gīvaṃ anto pavesiya.</gatha>
    <hangnum nr="168"/>
    <gatha type="1"> Kusumehi samākiṇṇe devindasayanūpame;</gatha>
    <gatha type="last">Nipannaṃ mātuyā saddhiṃ sayane sakama’trajaṃ.</gatha>
    <hangnum nr="169"/>
    <gatha type="1"> Viloketvāna cintesi iti lokekanāyako;</gatha>
    <gatha type="last">Sacā’haṃ deviyā bāhuma’panetvā mama’trajaṃ.</gatha>
    <hangnum nr="170"/>
    <gatha type="1"> Gaṇhissāma’ntarāya’mpi kareyya gamanassa me;</gatha>
    <gatha type="last">Pabujjhitvā mahantena pemene’sā yasodharā.</gatha>
    <hangnum nr="171"/>
    <gatha type="1"> Buddho hutvā punā’gamma passissāmī’ti atrajaṃ;</gatha>
    <gatha type="last">Narādhipo tadā tamhā pāsādatalato’tari.</gatha>
    <hangnum nr="172"/>
    <gatha type="1"> Pesalānanakaraṅghipaṅkajā hāsaphenabhamuvīcibhāsurā;</gatha>
    <gatha type="last">Nettanīlakamalā yasodharākomudī’va nayanālipatthitā.</gatha>
    <hangnum nr="173"/>
    <gatha type="1"> Samattho assa ko tassā jahituṃ dehasampadaṃ;</gatha>
    <gatha type="last">Vindamāno vinā dhīraṃ ṭhitaṃ paramimuddhani.</gatha>
    <hangnum nr="174"/>
    <gatha type="1"> ‘‘Asso sāmi mayānīto kālaṃ jāna rathesabha’’;</gatha>
    <gatha type="last">Iti abravi channo so bhūpālassa yasassino.</gatha>
    <hangnum nr="175"/>
    <gatha type="1"> Mahīpati tadā sutvā channeno’dīritaṃ giraṃ;</gatha>
    <gatha type="last">Pāsādā otaritvāna gantvā kanthakasantikaṃ.</gatha>
    <hangnum nr="176"/>
    <gatha type="1"> Tassi’daṃ vacanaṃ bhāsi sabbasattahite rato;</gatha>
    <gatha type="last">‘‘Kanthaka’jje’karattiṃ mā tārehi’’ sanarāmaraṃ.</gatha>
    <hangnum nr="177"/>
    <gatha type="1"> Lokamu’ttārayissāmi buddho hutvā anuttaro;</gatha>
    <gatha type="last">Bhavasāgarato ghorajarādimakarākarā.’’</gatha>
    <hangnum nr="178"/>
    <gatha type="1"> Idaṃ vatvā tamā’ruyha sindhavaṃ saṅkhasannibhaṃ;</gatha>
    <gatha type="last">Gāhāpetvāna channena sudaḷhaṃ tassa vāladhiṃ.</gatha>
    <hangnum nr="179"/>
    <gatha type="1"> Patvāna so mahādvārasamīpaṃ samacintayi;</gatha>
    <gatha type="last">Bhaveyya vivaṭaṃ dvāraṃ yena kenaci no sace.</gatha>
    <hangnum nr="180"/>
    <gatha type="1"> Vāladhiṃ gahiteneva saddhiṃ channena kanthakaṃ,</gatha>
    <gatha type="2">Nippīḷayitvā satthīhi imamaccuggataṃ subhaṃ;</gatha>
    <gatha type="last">Ullaṅghitvāna pākāraṃ gacchāmī’ti mahabbalo.</gatha>
    <hangnum nr="181"/>
    <gatha type="1"> Tathā thāmabalūpeto channo’pi turaguttamo;</gatha>
    <gatha type="last">Visuṃ visuṃ vicintesuṃ pākāraṃ samatikkamaṃ.</gatha>
    <hangnum nr="182"/>
    <gatha type="1"> Tassa cittaṃ viditvāna moditā gamane subhe;</gatha>
    <gatha type="last">Vivariṃsu tadā dvāraṃ dvāre’dhiggahitā surā.</gatha>
    <hangnum nr="183"/>
    <gatha type="1"> Taṃ siddhatthama’siddhatthaṃ karissāmī’ti cintiya;</gatha>
    <gatha type="last">Āgantvā tassi’daṃ bhāsi antalikkhe ṭṭhitantiko.</gatha>
    <hangnum nr="184"/>
    <gatha type="1"> ‘‘Mā nikkhami mahāvīra ito te sattame dine;</gatha>
    <gatha type="last">Dibbaṃ tu cakkaratanaṃ addhā pātubhavissati.’’</gatha>
    <hangnum nr="185"/>
    <gatha type="1"> Iccevaṃ vuccamāno so antakena mahāyaso;</gatha>
    <gatha type="last">‘‘Ko’si tvami’ti’’taṃ bhāsi māro ca’ttānamā’disi.</gatha>
    <hangnum nr="186"/>
    <gatha type="1"> ‘‘Mārajānāma’haṃ mayhaṃ dibbacakkassa sambhavaṃ;</gatha>
    <gatha type="last">Gaccha tvami’dha mā tiṭṭha na’mhi rajjenamatthiko.</gatha>
    <hangnum nr="187"/>
    <gatha type="1"> Sabbaṃ dasasahassimpi lokadhātuma’haṃ pana;</gatha>
    <gatha type="last">Unnādetvā bhavissāmi buddho lokekanāyako.’’</gatha>
    <hangnum nr="188"/>
    <gatha type="1"> Evaṃ vutte mahāsatte attano giramu’ttariṃ;</gatha>
    <gatha type="last">Gāhāpetuma’sakkonto tatthe’va’ntaradhāyi’so.</gatha>
    <hangnum nr="189"/>
    <gatha type="1"> Pāpimassa idaṃ vatvā cakkavattisirimpi ca;</gatha>
    <gatha type="last">Pahāya khepiṇḍaṃ’va paccusasamaye vasiṃ.</gatha>
    <hangnum nr="190"/>
    <gatha type="1"> Gacchantama’bhipūjetuṃ samāgantvāna tāvade;</gatha>
    <gatha type="last">Ratanukkāsahassāni dhārayantā marū tahiṃ.</gatha>
    <hangnum nr="191"/>
    <gatha type="1"> Pacchato purato tassa ubhopassesu gacchare;</gatha>
    <gatha type="last">Tathe’va abhipūjentā supaṇṇā ca mahoragā.</gatha>
    <hangnum nr="192"/>
    <gatha type="1"> Suvipulasurasenā cārulīlābhirāmā,</gatha>
    <gatha type="2">Kusumasaliladhārā vassayantā nabhamhā;</gatha>
    <gatha type="3">Ihahi dasasahassī cakkavāḷā gatā tā,</gatha>
    <gatha type="last">Sukhumatanutametodaggudaggā caranti.</gatha>
    <hangnum nr="193"/>
    <gatha type="1"> Yasmiṃ sugandhavarapupphasudhūpa cuṇṇa,</gatha>
    <gatha type="2">Hemaddhajappabhutibhāsuracārumagge;</gatha>
    <gatha type="3">Gacchaṃ mahājavavaraṅga turaṃga rājā,</gatha>
    <gatha type="last">Gantuṃ na sakkhi javato kusumādilaggo.</gatha>
    <hangnum nr="194"/>
    <gatha type="1"> Itthaṃ tamhi pathe ramme vattamāne mahāmahe;</gatha>
    <gatha type="last">Gacchanto rattisesena tiṃsayojanamañjase.</gatha>
    <hangnum nr="195"/>
    <gatha type="1"> Patvā’nomānadītīraṃ piṭṭhito turagassa so;</gatha>
    <gatha type="last">Otaritvāna vimale sītale sikatātale.</gatha>
    <hangnum nr="196"/>
    <gatha type="1"> Vissamitvā idaṃ vatvā ‘‘gacchāhī’ti sakaṃ puraṃ;</gatha>
    <gatha type="last">Ābharaṇāni ādiya channe’maṃ guragampi ca.’’</gatha>
    <hangnum nr="197"/>
    <gatha type="1"> Ṭhito tasmiṃ mahāvīro accanta nisitā’sinā;</gatha>
    <gatha type="last">Sugandhavāsitaṃ moḷiṃ chetvā’nukkhipi ambare.</gatha>
    <hangnum nr="198"/>
    <gatha type="1"> Cāruhemasumuggena kesadhātuṃ nabhuggataṃ;</gatha>
    <gatha type="last">Pūjanatthaṃ sahassakkho sirasā sampaṭicchiya.</gatha>
    <hangnum nr="199"/>
    <gatha type="1"> Vilocanānandakarindanīlamayehi cūḷāmaṇi cetiyaṃ so;</gatha>
    <gatha type="last">Patiṭṭhapesā’malatāvatiṃse ubbedhato yojanamattamaggā.</gatha>
    <hangnum nr="200"/>
    <gatha type="1"> Uttamaṭṭhaparikkhāraṃ dhāretvā brahmunābhataṃ;</gatha>
    <gatha type="last">Ambare’ca pavijjhittha varaṃ dussayugampi ca.</gatha>
    <hangnum nr="201"/>
    <gatha type="1"> Tamā’dāya mahābrahmā brahmaloke manoramaṃ;</gatha>
    <gatha type="last">Dvādasayojanubbedhaṃ dussathūpaṃ akārayi.</gatha>
    <hangnum nr="202"/>
    <gatha type="1"> Nāmenā’nupiyaṃ nāma gantvā ambavanaṃ tahiṃ;</gatha>
    <gatha type="last">Sattāhaṃ vītināmetvā pabbajjāsukhato tato.</gatha>
    <hangnum nr="203"/>
    <gatha type="1"> Gantvāne’kadinene’va tiṃsayojanamañjasaṃ;</gatha>
    <gatha type="last">Patvā rājagahaṃ dhīro piṇḍāya cari subbato.</gatha>
    <hangnum nr="204"/>
    <gatha type="1"> Indanīlasilāyā’pi katā pākāragopurā;</gatha>
    <gatha type="last">Hemacalā’va dissanti tassā’bhāgi tahiṃ tadā.</gatha>
    <hangnum nr="205"/>
    <gatha type="1"> Ko’yaṃ sakko nukho brahmā māro nāgo’tiādinā;</gatha>
    <gatha type="last">Bhiyyo kotuhaḷappatto padisvā taṃ mahājano.</gatha>
    <hangnum nr="206"/>
    <gatha type="1"> Pavisitvā garahetūna bhattaṃ yāpanamattakaṃ;</gatha>
    <gatha type="last">Yugamattaṃ’va pekkhanto gacchanto rājavīthiyaṃ.</gatha>
    <hangnum nr="207"/>
    <gatha type="1"> Mathitaṃ merumanthena samudda’va mahājanaṃ;</gatha>
    <gatha type="last">Tamhā so ākulī katvā gantvā paṇḍavapabbataṃ.</gatha>
    <hangnum nr="208"/>
    <gatha type="1"> Tato tasse’va chāyāya bhūmibhāge manorame;</gatha>
    <gatha type="last">Nisinno missakaṃ bhattaṃ paribhuñjitumā’rabhi.</gatha>
    <hangnum nr="209"/>
    <gatha type="1"> Paccavekkhaṇamattena antasappaṃ nivārisa;</gatha>
    <gatha type="last">Dehavammikato dhīro nikkhamantaṃ mahabbalo.</gatha>
    <hangnum nr="210"/>
    <gatha type="1"> Bhutvāna bimbisārena narindena narāsabho;</gatha>
    <gatha type="last">Nimantino’pi rajjena upagantvāna’nekadhā.</gatha>
    <hangnum nr="211"/>
    <gatha type="1"> Paṭikkhipiya taṃ rajjaṃ atha tenā’bhiyācito;</gatha>
    <gatha type="last">Dhammaṃ desehi mayhanti buddho hutvā anuttaro.</gatha>
    <hangnum nr="212"/>
    <gatha type="1"> Datvā paṭiññaṃ manujādhipassa dhīro’pagantvāna padhānabhūmiṃ;</gatha>
    <gatha type="last">Anaññasādhāraṇadukkarāni katvā tato kiñci apassamāno.</gatha>
    <hangnum nr="213"/>
    <gatha type="1"> Oḷārikannapānāni bhuñjitvā dehasampadaṃ;</gatha>
    <gatha type="last">Patvā’japālanigrodhamūlaṃ patto suro viya.</gatha>
    <hangnum nr="214"/>
    <gatha type="1"> Puratthā’bhimukho hutvā nisinno’si jutindharo;</gatha>
    <gatha type="last">Dehavaṇṇehi nigrodho hemavaṇṇo’si tassa so.</gatha>
    <hangnum nr="215"/>
    <gatha type="1"> Samiddhapatthanā ekā sujātā nāma sundarī;</gatha>
    <gatha type="last">Hemapātiṃ sapāyāsaṃ sīsenā’dāya onatā.</gatha>
    <hangnum nr="216"/>
    <gatha type="1"> Tasmiṃ adhiggahītassa rukkhadevassa tāvade;</gatha>
    <gatha type="last">Baliṃ dammī’ti gantvāna disvā tā dīpaduttamaṃ.</gatha>
    <hangnum nr="217"/>
    <gatha type="1"> Dovo’ti saññāya udaggacittā pāyāsapātiṃ pavarassa datvā;</gatha>
    <gatha type="last">‘‘Āsiṃsanā ijjhiyathā hi mayhaṃ tuyhampi sā sāmi samijjhitū’ti.’’</gatha>
    <hangnum nr="218"/>
    <gatha type="1"> Icce’vaṃ vacanaṃ vatvā gatā tamhā varaṅganā;</gatha>
    <gatha type="last">Atha pāyāsapātiṃ taṃ gahetvā munipuṅgavo.</gatha>
    <hangnum nr="219"/>
    <gatha type="1"> Gantvā nerañjarātīraṃ bhūtvā taṃ varabhojanaṃ;</gatha>
    <gatha type="last">Paṭisotaṃ pavissajji tassā pātiṃ manoramaṃ.</gatha>
    <hangnum nr="220"/>
    <gatha type="1"> Jantālipālimananettavilumpamānaṃ,</gatha>
    <gatha type="2">Samphullasālavanarājivirājamānaṃ;</gatha>
    <gatha type="3">Devindanandanavanaṃ’va’bhinandanīya,</gatha>
    <gatha type="last">Mu’yyānamu’ttamataraṃ pavaro’pagantvā.</gatha>
    <hangnum nr="221"/>
    <gatha type="1"> Katvā divāvihāraṃ so sāyaṇhasamaye tahiṃ;</gatha>
    <gatha type="last">Gacchaṃ kesaralīlāya bodhipādapasantikaṃ.</gatha>
    <hangnum nr="222"/>
    <gatha type="1"> Brahmasurāsuramahoragapakkhirāja,</gatha>
    <gatha type="2">Saṃsajjitoruvaṭume dipadānamindo;</gatha>
    <gatha type="3">Pāyāsi sotthiyadvijo tiṇahārako taṃ,</gatha>
    <gatha type="last">Disvāna tassa adadā tiṇamuṭṭhiyo so.</gatha>
    <hangnum nr="223"/>
    <gatha type="1"> Indivarāravindādikusumāna’mbarā tahiṃ;</gatha>
    <gatha type="last">Patantī vuṭṭhidhārā’va gacchante dīpaduttame.</gatha>
    <hangnum nr="224"/>
    <gatha type="1"> Cārucandanacuṇṇādi’dhupagandhehi nekadhā;</gatha>
    <gatha type="last">Anokāso’si ākāso gacchante dīpaduttame.</gatha>
    <hangnum nr="225"/>
    <gatha type="1"> Ratanujjalachattehi cāruhemaddhajehi ca;</gatha>
    <gatha type="last">Anokāso’si ākāso gacchante dipaduttame.</gatha>
    <hangnum nr="226"/>
    <gatha type="1"> Velukkhepasahassehi kīḷantehi marūhi’pi;</gatha>
    <gatha type="last">Anokāso’si ākāso gacchante dipaduttame.</gatha>
    <hangnum nr="227"/>
    <gatha type="1"> Suradundubhivajjāni karontehi marūhipi;</gatha>
    <gatha type="last">Anokāso’si ākāso gacchante dipaduttame.</gatha>
    <hangnum nr="228"/>
    <gatha type="1"> Suraṅganāhi saṅgitiṃ gāyantihi’pi’nekadhā;</gatha>
    <gatha type="last">Anokāso’si ākāso gacchante dipaduttame.</gatha>
    <hangnum nr="229"/>
    <gatha type="1"> Manoramā kiṇṇarakiṇṇaraṅganā,</gatha>
    <gatha type="2">Manoramaṅgā uragoragaṅkanā;</gatha>
    <gatha type="3">Manoramā tamhi ca naccagītiyo,</gatha>
    <gatha type="last">Manoramā’nekavidhā pavattayuṃ.</gatha>
    <hangnum nr="230"/>
    <gatha type="1"> Tadā mahoghe’va mahāmagehi,</gatha>
    <gatha type="2">Pavattamāne iti so mahāyaso;</gatha>
    <gatha type="3">Tiṇe gahetvā tibhavekanāyako,</gatha>
    <gatha type="last">Upāgato bodhidumindasantikaṃ.</gatha>
    <hangnum nr="231"/>
    <gatha type="1"> Viddumāsitaselaggarajatācalasannibhaṃ;</gatha>
    <gatha type="last">Katvā padakkhiṇaṃ bodhipādapaṃ dipaduttamo.</gatha>
    <hangnum nr="232"/>
    <gatha type="1"> Puratthimadisābhāge acale raṇadhaṃsake;</gatha>
    <gatha type="last">Mahītale ṭhito dhīro cālesi tiṇamuṭṭhiyo.</gatha>
    <hangnum nr="233"/>
    <gatha type="1"> Viddasahatthamatto so pallaṅko āsi tāvade;</gatha>
    <gatha type="last">Atha naṃ abbhutaṃ disvā mahāpañño vicintayi.</gatha>
    <hangnum nr="234"/>
    <gatha type="1"> ‘‘Maṃsalohitamaṭṭhi ca nahārū ca taco ca me;</gatha>
    <gatha type="last">Kāmaṃ sussatu nevā’haṃ jahāmi vīriyaṃ’’iti.</gatha>
    <hangnum nr="235"/>
    <gatha type="1"> Ābhujitvā mahāvīro pallaṅkama’parājitaṃ;</gatha>
    <gatha type="last">Pācinābhimukho tasmiṃ nisīdi dīpaduttamo.</gatha>
    <hangnum nr="236"/>
    <gatha type="1"> Devadevassa devindo saṅkhamā’dāya tāvade;</gatha>
    <gatha type="last">Vīsuttarasatubbedhaṃ dhamayanto tahiṃ ṭhito.</gatha>
    <hangnum nr="237"/>
    <gatha type="1"> Dutiyaṃ puṇṇacandaṃ’va setacchattaṃ tiyojanaṃ;</gatha>
    <gatha type="last">Dhārayanto ṭhito sammā mahābrahmā sahampati.</gatha>
    <hangnum nr="238"/>
    <gatha type="1"> Cārucāmaramā’dāya suyāmo’pi surādhipo;</gatha>
    <gatha type="last">Vījayanto ṭhito tattha mandaṃ mandaṃ tigāvutaṃ.</gatha>
    <hangnum nr="239"/>
    <gatha type="1"> Beluvaṃ vīṇamā’dāya suropañcasikhavhayo;</gatha>
    <gatha type="last">Nānāvidhalayopetaṃ vādayanto tathā ṭhito.</gatha>
    <hangnum nr="240"/>
    <gatha type="1"> Thutigītāni gāyanto nāṭakīhi purakkhato;</gatha>
    <gatha type="last">Tathe’va’ṭṭhāsi so nāgarājā kālavhayo’pi ca.</gatha>
    <hangnum nr="241"/>
    <gatha type="1"> Gahetvā hemamañjusā surapupphehi pūritā;</gatha>
    <gatha type="last">Pūjayantā’va aṭṭhaṃsu battiṃsā’pi kumārikā.</gatha>
    <hangnum nr="242"/>
    <gatha type="1"> Sendadevasaṅghehi tehi itthaṃ mahāmahe;</gatha>
    <gatha type="last">Vattamāne tadā māro pāpimā iti cintayi.</gatha>
    <hangnum nr="243"/>
    <gatha type="1"> ‘‘Atikkamitukāmo’yaṃ kumāro visayaṃ mama;</gatha>
    <gatha type="last">Siddhattho atha siddhatthaṃ karissāmī’’ti tāvade.</gatha>
    <hangnum nr="244"/>
    <gatha type="1"> Māpetva bhiṃsanatarorusahassabāhuṃ,</gatha>
    <gatha type="2">Saṅgayha tehi jalitā vividhāyudhāni;</gatha>
    <gatha type="3">Āruyha cāru diradaṃ girimekhalākkhyaṃ,</gatha>
    <gatha type="last">Caṇḍaṃ diyaḍḍhasatayojanamāyataṃ taṃ.</gatha>
    <hangnum nr="245"/>
    <gatha type="1"> Nānānanāya’nalavaṇṇasiroruhāya,</gatha>
    <gatha type="2">Rattoruvaṭṭabahiniggatalocanāya;</gatha>
    <gatha type="3">Daṭṭhoṭṭhabhiṃsanamukhāyu’ragabbhujāya,</gatha>
    <gatha type="last">Senāya so parivuto vividhāyudhāya.</gatha>
    <hangnum nr="246"/>
    <gatha type="1"> Tattho’pagamma atibhīmaramaṃ ravanto,</gatha>
    <gatha type="2">Siddhatthame’tha iti gaṇhatha bandhathe’maṃ;</gatha>
    <gatha type="3">Āṇāpayaṃ suragaṇaṃ sahadassanena,</gatha>
    <gatha type="last">Caṇḍānīluggatapicuṃ’va palāpayittha.</gatha>
    <hangnum nr="247"/>
    <gatha type="1"> Gambhīramegharavasantibhavaṇḍanādaṃ,</gatha>
    <gatha type="2">Vātaṃca māpiya tato subhagassa tassa;</gatha>
    <gatha type="3">Kaṇṇampi vīvaravarassa manoramassa,</gatha>
    <gatha type="last">No āsiyeva calituṃ pabhu antakotha.</gatha>
    <hangnum nr="248"/>
    <gatha type="1"> Saṃvaṭṭavuṭṭhijavasannibhabhīmaghora,</gatha>
    <gatha type="2">Vassaṃ pavassiya tato’dakabindukampi;</gatha>
    <gatha type="3">Nāsakkhi netuma’tulassa samīpakampi,</gatha>
    <gatha type="last">Disvā tama’bbhutama’tho’pi sudummukho so.</gatha>
    <hangnum nr="249"/>
    <gatha type="1"> Accantabhīmanaḷaaccisamujjaloru,</gatha>
    <gatha type="2">Pāsānabhasmakalalāyudhavassadhārā;</gatha>
    <gatha type="3">Aṅgārapajjalitavālukavassadhārā,</gatha>
    <gatha type="last">Vassāpayittha sakalāni imāni tāni.</gatha>
    <hangnum nr="250"/>
    <gatha type="1"> Mārānubhāvabalato nabhato’pagantvā,</gatha>
    <gatha type="2">Patvāna puññasikharuggatasantikaṃ tu;</gatha>
    <gatha type="3">Mālāguḷappabhūtibhāvagatāni’thāpi,</gatha>
    <gatha type="last">Lokantare’va timiraṃ timiraṃ sughoraṃ.</gatha>
    <hangnum nr="251"/>
    <gatha type="1"> Māpetva mohatimirampi hatassa tassa,</gatha>
    <gatha type="2">Dehappabhāgi sataraṃsisatoditaṃ’va;</gatha>
    <gatha type="3">Jātaṃ manoramataraṃ atidassanīya,</gatha>
    <gatha type="last">Mā’lokapuñjama’valokiya pāpadhammo.</gatha>
    <hangnum nr="252"/>
    <gatha type="1"> Kopoparattavadano bhukuṭippavārā,</gatha>
    <gatha type="2">Accantabhiṃsanavirūpakavesadhārī;</gatha>
    <gatha type="3">Accantatiṇhataradhāramasaṅgame’va,</gatha>
    <gatha type="last">Cakkāyudhaṃ carataraṃ api merurājaṃ.</gatha>
    <hangnum nr="253"/>
    <gatha type="1"> Saṅkhaṇḍayantami’va thūlakalīrakaṇḍaṃ,</gatha>
    <gatha type="2">Vissajji tena’pi na kiñci guṇākarassa;</gatha>
    <gatha type="3">Kātuṃ pahuttamu’pagañchi tato tame’taṃ,</gatha>
    <gatha type="last">Gantvā nabhā kusumachattatamā’ga sīsaṃ.</gatha>
    <hangnum nr="254"/>
    <gatha type="1"> Vissajjitā’pi senāya selakūṭānalākulā;</gatha>
    <gatha type="last">Pagantvā nabhasā mālāgulattaṃ samupāgatā.</gatha>
    <hangnum nr="255"/>
    <gatha type="1"> Tampi disvā sasoko so gantvā dhīrassa santikaṃ;</gatha>
    <gatha type="last">Pāpuṇāti mamevā’yaṃ pallaṅko aparājito.</gatha>
    <hangnum nr="256"/>
    <gatha type="1"> Ito uṭṭhaha pallaṅkā iti’bhāsittha dhīmato;</gatha>
    <gatha type="last">Katakalyāṇakammassa pallaṅkatthāya māra te.</gatha>
    <hangnum nr="257"/>
    <gatha type="1"> Ko sakkhī’ti pavutto so ime sabbe’ti sakkhino;</gatha>
    <gatha type="last">Senāyā’bhimukhaṃ hatthaṃ pasāretvāna pāpimā.</gatha>
    <hangnum nr="258"/>
    <gatha type="1"> Ghoranādena’haṃ sakkhi ahaṃ sakkhī’ti tāya’pi;</gatha>
    <gatha type="last">Sakkhibhāvaṃ vadāpetvā tasse’vaṃ samudīrayi.</gatha>
    <hangnum nr="259"/>
    <gatha type="1"> Ko te siddhattha sakkhī’ti atha tenā’tulena’pi;</gatha>
    <gatha type="last">Mame’ttha sakkhino māra nasanti’ti sacetanā.</gatha>
    <hangnum nr="260"/>
    <gatha type="1"> Rattameghopanikkhantahemavijjuvabhāsuraṃ;</gatha>
    <gatha type="last">Nīharitvā surattambhā cīvarā dakkhiṇaṃ karaṃ.</gatha>
    <hangnum nr="261"/>
    <gatha type="1"> Bhūmiyā’bhimukhaṃ katvā kasmā pāramibhūmiyaṃ;</gatha>
    <gatha type="last">Unnādetvā ni’dāne’vaṃ nissaddāsī’ti bhūmiyā.</gatha>
    <hangnum nr="262"/>
    <gatha type="1"> Muñcāpite rave nekasate megharave yathā;</gatha>
    <gatha type="last">Buddhanāgabalā nāgaṃ jānūhi supapatiṭṭhitaṃ.</gatha>
    <hangnum nr="263"/>
    <gatha type="1"> Disvāni’dāni gaṇhāti’dāni gaṇhāti cintiya;</gatha>
    <gatha type="last">Sambhinnadāṭhasappo’va hatadappo sudummukho.</gatha>
    <hangnum nr="264"/>
    <gatha type="1"> Pahāyā’yudhavatthāni’laṅkārāni anekadhā;</gatha>
    <gatha type="last">Cakkavāḷāvalā yāva sasenāya palāyi so.</gatha>
    <hangnum nr="265"/>
    <gatha type="1"> Taṃ mārasenaṃ sabhayaṃ sasokaṃ palāyamānaṃ iti devasaṅghā;</gatha>
    <gatha type="last">Disvāna mārassa parājayo’yaṃ jayo’ti siddhattha kumārakassa.</gatha>
    <hangnum nr="266"/>
    <gatha type="1"> Sammodamānaṃ abhipūjayantā dhīraṃ sugandhappabhūtihi tasmiṃ;</gatha>
    <gatha type="last">Punā’gatā nekathutīhi sammā ugghosamānā chanavesadhāri.</gatha>
    <hangnum nr="267"/>
    <gatha type="1"> Evaṃ mārabalaṃ dhīro viddhaṃsetvā mahabbalo;</gatha>
    <gatha type="last">Ādicce dharamāne’va nisinno acalāsane.</gatha>
    <hangnum nr="268"/>
    <gatha type="1"> Yāmasmiṃ paṭhame pubbenivāsaṃ ñāṇa’muttamo;</gatha>
    <gatha type="last">Visodhetvāna yāmasmiṃ majjhime dibbalocanaṃ.</gatha>
    <hangnum nr="269"/>
    <gatha type="1"> So paṭiccasamuppāde atha pacchimayāmake;</gatha>
    <gatha type="last">Otāretvāna ñāṇaṃsaṃ sammasanno anekadhā.</gatha>
    <hangnum nr="270"/>
    <gatha type="1"> Lokadhātusataṃ sammā unnādetvā’ruṇodaye;</gatha>
    <gatha type="last">Buddho hutvāna sambuddhosambuddhajalocano.</gatha>
    <hangnum nr="271"/>
    <gatha type="1"> ‘‘Anekajātisaṃsāraṃ sandhāvissa’’ntiādinā;</gatha>
    <gatha type="last">Udāne’daṃ udānesi pītivegena sādiso.</gatha>
    <hangnum nr="272"/>
    <gatha type="1"> Sallakkhetvāguṇe tassa pallaṅkassa anekadhā;</gatha>
    <gatha type="last">Nā tāva’uṭṭhahissāmi ito pallaṅkato iti.</gatha>
    <hangnum nr="273"/>
    <gatha type="1"> Samāpattī samāpajjī anekasatakoṭiyo;</gatha>
    <gatha type="last">Satthā tatthe’va sattāhaṃ nisinno acalāsane.</gatha>
    <hangnum nr="274"/>
    <gatha type="1"> Ajjā’pi nūna dhīrassa siddhatthassa yasassino;</gatha>
    <gatha type="last">Atthi kattabbakiccañhi tasmā āsanamālayaṃ.</gatha>
    <hangnum nr="275"/>
    <gatha type="1"> Najahāsī’ti ekaccadevatānā’si saṃsayaṃ;</gatha>
    <gatha type="last">Ñatvā tāsaṃ vitakkaṃ taṃ sametuṃ santamānaso.</gatha>
    <hangnum nr="276"/>
    <gatha type="1"> Uṭṭhāya hemahaṃso’va hemavaṇṇo pabhaṅkaro;</gatha>
    <gatha type="last">Abbhuggantvā nabhaṃ nātho akāsi pāṭihāriyaṃ.</gatha>
    <hangnum nr="277"/>
    <gatha type="1"> Vitakkame’vaṃ iminā marūnaṃ sammu’pasammā’nimisesi bodhiṃ;</gatha>
    <gatha type="last">Sampūjayanto nayanambujehi sattāhama’ṭṭhāsi jayāsanañca.</gatha>
    <hangnum nr="278"/>
    <gatha type="1"> Subhāsurasmiṃ ratanehi tasmiṃ savaṅkamanto varacaṅkamasmiṃ;</gatha>
    <gatha type="last">Manoramasmiṃ ratanālayehi’pi visuddhadhammaṃ vicinaṃ visuddho.</gatha>
    <hangnum nr="279"/>
    <gatha type="1"> Mūlejapālatarurājavarassa tassa,</gatha>
    <gatha type="2">Māraṅganānama’malānanapaṅkajāni;</gatha>
    <gatha type="3">Sammā milāpiya tato mucalindamūle,</gatha>
    <gatha type="last">Bhogindacittakumudāni pabodhayanto.</gatha>
    <hangnum nr="280"/>
    <gatha type="1"> Mūle’pi rājayatanassa tassa tasmiṃ samāpattisukhampi vindaṃ;</gatha>
    <gatha type="last">Saṃvītināmesi manuññavaṇṇo ekūnapaññāsadināni dhīmā.</gatha>
    <hangnum nr="281"/>
    <gatha type="1"> Anotattodakaṃ dantakaṭṭhanāgalatāmayaṃ;</gatha>
    <gatha type="last">Harīṭakāgadaṃ bhutvā devindenābhatuttamaṃ.</gatha>
    <hangnum nr="282"/>
    <gatha type="1"> Vānijehi samānītaṃ samatthamadhupiṇḍikaṃ;</gatha>
    <gatha type="last">Mahārājūpanītamhi pattamhi patigaṇhiya.</gatha>
    <hangnum nr="283"/>
    <gatha type="1"> Bhojanassāvasānamhi japālatarumūlakaṃ;</gatha>
    <gatha type="last">Gantvādhigatadhammassa gambhīrattamanussari.</gatha>
    <hangnum nr="284"/>
    <gatha type="1"> Mahīsandhārako vārikkhandhasannibhako ayaṃ;</gatha>
    <gatha type="last">Gambhīrodhigato dhammo mayā santo’tiādinā.</gatha>
    <hangnum nr="285"/>
    <gatha type="1"> Dhammagambhīrataṃ dhammarājassa sarato sato;</gatha>
    <gatha type="last">Āsevaṃ takkaṇaṃ dhammaṃ imaṃ me paṭivijjhituṃ.</gatha>
    <hangnum nr="286"/>
    <gatha type="1"> Vāyamanto sampattayācakānaṃ manoramaṃ;</gatha>
    <gatha type="last">Kantetvā uttamaṅgañca moḷibhūsanabhūsitaṃ.</gatha>
    <hangnum nr="287"/>
    <gatha type="1"> Suvañjitāni akkhini uppāṭetvāna lohitaṃ;</gatha>
    <gatha type="last">Gaḷato nīhiritvāna bhariyaṃ lāvaṇṇabhāsuraṃ.</gatha>
    <hangnum nr="288"/>
    <gatha type="1"> Atrajañca dadantena kulavaṃsappadīpakaṃ;</gatha>
    <gatha type="last">Dānaṃ nāma na dinnañca natthi sīlaṃ arakkhitaṃ.</gatha>
    <hangnum nr="289"/>
    <gatha type="1"> Tathāhi saṅkhapālādiattabhāvesu jīvitaṃ;</gatha>
    <gatha type="last">Mayā pariccajantena sīlabhedabhayena ca.</gatha>
    <hangnum nr="290"/>
    <gatha type="1"> Khantivādādike nekaattabhāve apūritā;</gatha>
    <gatha type="last">Chejjādiṃ pāpunattena pāramī natthi kāci me.</gatha>
    <hangnum nr="291"/>
    <gatha type="1"> Tassa me vidhamantassa mārasenaṃ vasundharā;</gatha>
    <gatha type="last">Na kampittha ayaṃ pubbenivāsaṃ sarato’pi ca.</gatha>
    <hangnum nr="292"/>
    <gatha type="1"> Visodhentassa me yāme majjhime dibbalocanaṃ;</gatha>
    <gatha type="last">Na kampittha pakampittha pacchime pana yāmake.</gatha>
    <hangnum nr="293"/>
    <gatha type="1"> Paccayākārañāṇaṃ me tāvade paṭivijjhato;</gatha>
    <gatha type="last">Sādhukāraṃ dadantī’ca muñcamānā mahāravaṃ.</gatha>
    <hangnum nr="294"/>
    <gatha type="1"> Sampuṇṇalāpū viya kañjikāhi,</gatha>
    <gatha type="2">Takkehi puṇṇaṃ viya vāṭikā’va;</gatha>
    <gatha type="3">Sammakkhito’va’ñjanakehi hattho,</gatha>
    <gatha type="last">Vasāhi sampīta pilotikā’va.</gatha>
    <hangnum nr="295"/>
    <gatha type="1"> Kilesapuñjabbharito kiliṭṭho,</gatha>
    <gatha type="2">Rāgena ratto api desaduṭṭho;</gatha>
    <gatha type="3">Mohena mūḷho’ti mahabbalena,</gatha>
    <gatha type="last">Loko avijjānikarākaro’yaṃ.</gatha>
    <hangnum nr="296"/>
    <gatha type="1"> Kinnāma dhammaṃ paṭivijjhate’taṃ,</gatha>
    <gatha type="2">Attho hi ko tassi’ti desanāya;</gatha>
    <gatha type="3">Evaṃ nirussāhama’gañchi nātho,</gatha>
    <gatha type="last">Pajāya dhammāmatapānadāne.</gatha>
    <hangnum nr="297"/>
    <gatha type="1"> Nicchāretvā mahānādaṃ tato brahmā sahampatī;</gatha>
    <gatha type="last">Nassati vata bho loko iti loko vinassati.</gatha>
    <hangnum nr="298"/>
    <gatha type="1"> Brahmasaṅghaṃ samādāya devasaṅghañca tāvade;</gatha>
    <gatha type="last">Lokadhātusate satthu samīpaṃ samupāgato.</gatha>
    <hangnum nr="299"/>
    <gatha type="1"> Gantvā mahītale jānuṃ nihacca sirasañjaliṃ;</gatha>
    <gatha type="last">Paggayha ‘‘bhagavā dhammaṃ desetu’’ itiādinā.</gatha>
    <hangnum nr="300"/>
    <gatha type="1"> Yācito tena sambuddharavindavadano jino;</gatha>
    <gatha type="last">Lokadhātusataṃ buddhacakkhunā’lokayaṃ tadā.</gatha>
    <hangnum nr="301"/>
    <gatha type="1"> Tasmiṃ apparajakkhādimaccā disvā’ti ettakā;</gatha>
    <gatha type="last">Vibhajitvā’tha te satte bhabbābhabbavasena so.</gatha>
    <hangnum nr="302"/>
    <gatha type="1"> Abhabbe parivajjetvā bhabbe’vā’dāya buddhiyā;</gatha>
    <gatha type="last">Upanetu jano’dāni saddhābhājanama’ttano.</gatha>
    <hangnum nr="303"/>
    <gatha type="1"> Pūressāmī’ti taṃ tassa saddhammāmatadānato;</gatha>
    <gatha type="last">Vissajji brahmasaṅghassa vacanāmataraṃsiyo.</gatha>
    <hangnum nr="304"/>
    <gatha type="1"> Tatojapālodayapabbatodito,</gatha>
    <gatha type="2">Mahappabho buddhadivākaro nabhe;</gatha>
    <gatha type="3">Maṇippabhāsannibhabhāsurappabho,</gatha>
    <gatha type="last">Pamocayaṃ bhāsurabuddharaṃsiyo.</gatha>
    <hangnum nr="305"/>
    <gatha type="1"> Pamodayanto upakādayo tadā,</gatha>
    <gatha type="2">Kamena aṭṭhārasayojanañjasaṃ;</gatha>
    <gatha type="3">Atikkamitvāna suphullapādape,</gatha>
    <gatha type="last">Vijambhamānāligaṇābhikūjitaṃ.</gatha>
    <hangnum nr="306"/>
    <gatha type="1"> Nirantaraṃ nekadijupakūjitaṃ suphrallapaṅkeruha gandhavāsitaṃ gato;</gatha>
    <gatha type="last">Yasassī migadāyamuttamaṃ tahiṃ tapassī atha pañcavaggiyā.</gatha>
    <hangnum nr="307"/>
    <gatha type="1"> Devātidevaṃ tibhavekanāthaṃ,</gatha>
    <gatha type="2">Lokantadassiṃ sugataṃ sugattaṃ;</gatha>
    <gatha type="3">Disvāna dhīraṃ munisīharājaṃ,</gatha>
    <gatha type="last">Kumantaṇaṃ te iti mantayiṃsu.</gatha>
    <hangnum nr="308"/>
    <gatha type="1"> ‘‘Bhutvāna oḷārikaannapānaṃ,</gatha>
    <gatha type="2">Suvaṇṇavaṇṇo paripuṇṇakāyo;</gatha>
    <gatha type="3">Etā’vuso’yaṃ samaṇo imassa,</gatha>
    <gatha type="last">Karoma nā’mhe abhivādanādiṃ.</gatha>
    <hangnum nr="309"/>
    <gatha type="1"> Ayaṃ visālanvayato sasūto,</gatha>
    <gatha type="2">Sambhāvanīyo bhuvi ketubhūto;</gatha>
    <gatha type="3">Paṭiggahetuṃ’rahatā’sanaṃ tu,</gatha>
    <gatha type="last">Tasmā’sanaṃ’yevi’ti paññapema.’’</gatha>
    <hangnum nr="310"/>
    <gatha type="1"> Ñatvā’tha bhagavā tesaṃ vitakkaṃ tikkhabuddhiyā;</gatha>
    <gatha type="last">Mettānilakadambehi mānaketuṃ padhaṃsayī.</gatha>
    <hangnum nr="311"/>
    <gatha type="1"> Samatthā nahi saṇṭhātuṃ sakāya katikāya te;</gatha>
    <gatha type="last">Akaṃsu lokanāthassa vandanādīni dhīmato.</gatha>
    <hangnum nr="312"/>
    <gatha type="1"> Buddhabhāvaṃ ajānantā munayo munirājino;</gatha>
    <gatha type="last">Āvuso vādato tassa kevalaṃ samudīrayuṃ.</gatha>
    <hangnum nr="313"/>
    <gatha type="1"> Atha lokavidū lokanātho tesamu‘‘dīratha;</gatha>
    <gatha type="last">Āvusovādato neva satthuno’’ samudīrayi.</gatha>
    <hangnum nr="314"/>
    <gatha type="1"> ‘‘Bhikkhave arahaṃ sammā sambuddho’ti tathāgato’’;</gatha>
    <gatha type="last">Buddhabhāvaṃ pakāsetvā attano tesamu’ttamo.</gatha>
    <hangnum nr="315"/>
    <gatha type="1"> Nisinno tehi paññatte dassaneyyuttamāsane;</gatha>
    <gatha type="last">Brahmanādena te there sīlabhūsanabhūsite.</gatha>
    <hangnum nr="316"/>
    <gatha type="1"> Āmantetvāna brahmānaṃ nekakoṭipurakkhato;</gatha>
    <gatha type="last">Dhammacakkaṃ pavattento desanāraṃsinā tadā.</gatha>
    <hangnum nr="317"/>
    <gatha type="1"> Mohandhakārarāsimpi hantvā loke manoramaṃ;</gatha>
    <gatha type="last">Dhammālokaṃ padassetvā veneyyambujabuddhiyā.</gatha>
    <hangnum nr="318"/>
    <gatha type="1"> Migakānanasaṅkhāto raṇabhūmitale iti;</gatha>
    <gatha type="last">Rājā mahānubhāvo’vadhammarājā visārado.</gatha>
    <hangnum nr="319"/>
    <gatha type="1"> Desanāsiṃ samādāya dhībhujena manoramaṃ;</gatha>
    <gatha type="last">Veneyyajanabandhunaṃ mahānatthakaraṃ sadā.</gatha>
    <hangnum nr="320"/>
    <gatha type="1"> Kilesārī padāḷetvā saddhammajayadundubhiṃ;</gatha>
    <gatha type="last">Paharitvāna saddhammajayaketuṃ sudujjayaṃ.</gatha>
    <hangnum nr="321"/>
    <gatha type="1"> Ussāpetvāna saddhammajayatthuṇuttamaṃ subhaṃ;</gatha>
    <gatha type="last">Patiṭṭhāpiya lokekarājā hutvā sivaṅkaro.</gatha>
    <hangnum nr="322"/>
    <gatha type="1"> Pamocetvāna janataṃ brahāsaṃsārabandhanā;</gatha>
    <gatha type="last">Nibbāṇanagaraṃ netukāmo lokahite rato.</gatha>
    <hangnum nr="323"/>
    <gatha type="1"> Suvaṇṇācalakūṭaṃ’va jaṅgamaṃ cārudassanaṃ;</gatha>
    <gatha type="last">Patvo’ruvelagāmiṃ taṃ añjasaṃ’va surañjasaṃ.</gatha>
    <hangnum nr="324"/>
    <gatha type="1"> Bhaddavaggiyabhūpālakumāre tiṃsamattake;</gatha>
    <gatha type="last">Maggattayāmatarasaṃ pāyenvā rasamu’ttamaṃ.</gatha>
    <hangnum nr="325"/>
    <gatha type="1"> Pabbajjamu’ttamaṃ datvā lokassa’tthāya bhikkhavo;</gatha>
    <gatha type="last">Uyyojetvāna sambuddho cārikaṃ carathā’ti te.</gatha>
    <hangnum nr="326"/>
    <gatha type="1"> Gantvo’ruvelaṃ jaṭilānama’nto-</gatha>
    <gatha type="2">Jaṭā ca chetvāna jaṭā bahiddhā;</gatha>
    <gatha type="3">Pāpetva aggañjasamu’ttamo te,</gatha>
    <gatha type="last">Purakkhato indu’va tārakābhi.</gatha>
    <hangnum nr="327"/>
    <gatha type="1"> Purakkhato tehi anāsavehi,</gatha>
    <gatha type="2">Chabbaṇṇaraṃsābharanuttamehi;</gatha>
    <gatha type="3">Disaṅganāyo atisobhayanto,</gatha>
    <gatha type="last">Pakkhīnamakkhīni’pi pīṇayanto.</gatha>
    <hangnum nr="328"/>
    <gatha type="1"> Dinnaṃ paṭiññaṃ samanussaranto,</gatha>
    <gatha type="2">Taṃ bimbisārassa mahāyasassa;</gatha>
    <gatha type="3">Mocetukāmo vararājavaṃsaṃ,</gatha>
    <gatha type="last">Dhajūpamānassa guṇālayassa.</gatha>
    <hangnum nr="329"/>
    <gatha type="1"> Sikhaṇḍimaṇḍalāraddhanaccaṃ laṭṭhivanavhayaṃ;</gatha>
    <gatha type="last">Uyyānama’gamā nekatarusaṇḍābhimaṇḍitaṃ.</gatha>
    <hangnum nr="330"/>
    <gatha type="1"> Bimbisāranarindo so’gatabhāvaṃ mahesino;</gatha>
    <gatha type="last">Suṇitvā pītipāmojjabhūsanena vibhūsito.</gatha>
    <hangnum nr="331"/>
    <gatha type="1"> Tamu’yyānu’pagantvāna mahāmaccapurakkhato;</gatha>
    <gatha type="last">Satthupādāravindehi sobhayanto siroruhe.</gatha>
    <hangnum nr="332"/>
    <gatha type="1"> Nisinno bimbisāraṃ taṃ saddhammaamatambunā;</gatha>
    <gatha type="last">Devindagīyamānaggavaṇṇo vaṇṇābhirājito.</gatha>
    <hangnum nr="333"/>
    <gatha type="1"> Devadānavabhogindapūjito so mahāyaso;</gatha>
    <gatha type="last">Rammaṃ rājagahaṃ gantvā devindapurasannibhaṃ.</gatha>
    <hangnum nr="334"/>
    <gatha type="1"> Narindagehaṃ ānīto narindena sarāsabho;</gatha>
    <gatha type="last">Bhojanassā’vasānamhi cālayanto mahāmahiṃ.</gatha>
    <hangnum nr="335"/>
    <gatha type="1"> Patigaṇhiya samphullatarurājavirājitaṃ;</gatha>
    <gatha type="last">Rammaṃ veluvanārāmaṃ vilocana rasāyanaṃ.</gatha>
    <hangnum nr="336"/>
    <gatha type="1"> Sitapulinasamūhacchannabhālaṅkatasmiṃ,</gatha>
    <gatha type="2">Surabhikusumagandhākiṇṇamandānilasmiṃ;</gatha>
    <gatha type="3">Vividhakamalamālālaṅkatambāsayasmiṃ,</gatha>
    <gatha type="last">Vipulavimalatasmiṃ valliyāmaṇḍapasmiṃ.</gatha>
    <hangnum nr="337"/>
    <gatha type="1"> Suranaramahanīyo cārupādāravindo,</gatha>
    <gatha type="2">Vimalakamalanetto kundadantābhirāmo;</gatha>
    <gatha type="3">Guṇaratanasamuddo nāthanātho munindo,</gatha>
    <gatha type="last">Kaṇakakiraṇasobho somasommānano so.</gatha>
    <hangnum nr="338"/>
    <gatha type="1"> Vimalapavarasīlakkhandhavārañca katvā,</gatha>
    <gatha type="2">Ruciravarasamādhīkuntamu‘‘ssāpayitvā;</gatha>
    <gatha type="3">Tikhiṇatarasubhaggaṃ buddhañāṇorukaṇḍaṃ,</gatha>
    <gatha type="last">Viharati bhamayanto kāmama’ggā vihārā.</gatha>
    <hangnum nr="339"/>
    <gatha type="1"> Tadā suddhodano rājā‘‘putto sambodhimuttamaṃ;</gatha>
    <gatha type="last">Patvā pavattasaddhammacakko lokahitāya me.</gatha>
    <hangnum nr="340"/>
    <gatha type="1"> Rājagahaṃ’ca nissāya ramme veluvane’dhunā;</gatha>
    <gatha type="last">Vasatī‘‘ti suṇitvāna buddhabhūtaṃ sakatrajaṃ.</gatha>
    <hangnum nr="341"/>
    <gatha type="1"> Daṭṭhukāmo navakkhattuṃ navāmacce mahesino;</gatha>
    <gatha type="last">Navayodhasahassehi saddhiṃ pesesi santikaṃ.</gatha>
    <hangnum nr="342"/>
    <gatha type="1"> Gantvā te dhammarājassa sutvā’nopamadesanaṃ;</gatha>
    <gatha type="last">Uttamatthaṃ labhitvāna sāsanampi napesayuṃ.</gatha>
    <hangnum nr="343"/>
    <gatha type="1"> Tesve’kampi apassanto kāludāyiṃ subhāratiṃ;</gatha>
    <gatha type="last">Āmantetvā mahāmaccaṃ pabbajjābhirataṃ sadā.</gatha>
    <hangnum nr="344"/>
    <gatha type="1"> ‘‘Sugattaratanaṃ netvā mama nettarasāyanaṃ;</gatha>
    <gatha type="last">Yena kenacu’pāyena karohī’’ti tama’bravī.</gatha>
    <hangnum nr="345"/>
    <gatha type="1"> Atha yodhasahassena tampi pesesi so’pi ca;</gatha>
    <gatha type="last">Gantvā sapariso satthu sutvā sundaradesanaṃ.</gatha>
    <hangnum nr="346"/>
    <gatha type="1"> Arahattañjasaṃ patvā pabbajitvā narāsabhaṃ;</gatha>
    <gatha type="last">Namassanto sa sambuddhaṃ paggayha sirasañjaliṃ.</gatha>
    <hangnum nr="347"/>
    <gatha type="1"> ‘‘Vasantakālajjanītātirattavaṇṇābhirāmaṅkurapallavāni;</gatha>
    <gatha type="last">Sunīlavaṇṇujjalapattayuttā sākhāsahassāni manoramāni.</gatha>
    <hangnum nr="348"/>
    <gatha type="1"> Visiṭṭhagandhākulaphāliphullanānāvicittāni mahīruhāni;</gatha>
    <gatha type="last">Sucittanānāmigapakkhisaṅghasaṅgīyamānuttamakānanāni.</gatha>
    <hangnum nr="349"/>
    <gatha type="1"> Sunīlasātodakapūritāni sunādikādambakadambakāni;</gatha>
    <gatha type="last">Sugandhendīvarakallahārā ravindarattambujabhūsitāni.</gatha>
    <hangnum nr="350"/>
    <gatha type="1"> Tīrantare jātadumesu pupphakiñjakkharājīhi virājitāni;</gatha>
    <gatha type="last">Muttātisetāmalasekatāni rammāni nekāni jalāsayāni.</gatha>
    <hangnum nr="351"/>
    <gatha type="1"> Manuññaveḷuriyakañcukānivaguṇṭhitāni’ca susaddalehi;</gatha>
    <gatha type="last">Sunīlabhūtāni mahītalāni nabhāni mandānila saṅkulāni.</gatha>
    <hangnum nr="352"/>
    <gatha type="1"> Anantabhogehi janehi phītaṃ,</gatha>
    <gatha type="2">Surājadhāniṃ kapiḷābhidhāniṃ;</gatha>
    <gatha type="3">Gantuṃ bhadante samayo’’tiādiṃ,</gatha>
    <gatha type="last">Saṃvaṇṇi vaṇṇaṃ gamanañjasassa.</gatha>
    <hangnum nr="353"/>
    <gatha type="1"> Suvaṇṇanaṃ taṃ sugato suṇitvā,</gatha>
    <gatha type="2">‘‘Vaṇṇesi vaṇṇaṃ gamanassu’dāyi;</gatha>
    <gatha type="3">Kinnū‘‘ti bhāsittha tato udāyi,</gatha>
    <gatha type="last">Kathesi’daṃ tassa sivaṅkarassa.</gatha>
    <hangnum nr="354"/>
    <gatha type="1"> ‘‘Bhante pitā dassanami’cchate te,</gatha>
    <gatha type="2">Suddhodano rājavaro yasassī;</gatha>
    <gatha type="3">Tathāgato lokahitekanātho,</gatha>
    <gatha type="last">Karotu saññātakasaṅgahanti.’’</gatha>
    <hangnum nr="355"/>
    <gatha type="1"> Suṇitvā madhuraṃ tassa giraṃ lokahite rato;</gatha>
    <gatha type="last">‘‘Sādhu’dāyi karissāmi ñātakānanti saṅgahaṃ.’’</gatha>
    <hangnum nr="356"/>
    <gatha type="1"> Jaṅgamo hemamerū’va rattakambalalaṅkato;</gatha>
    <gatha type="last">Vimalo puṇṇacando’va tārakāparivārito.</gatha>
    <hangnum nr="357"/>
    <gatha type="1"> Saddhiṃ vīsasahassehi santacittehi tādihi;</gatha>
    <gatha type="last">Gacchanto sirisampanno añjase saṭṭhiyojane.</gatha>
    <hangnum nr="358"/>
    <gatha type="1"> Dine dine vasitvāna yojane yojane jino;</gatha>
    <gatha type="last">Dvīhi māsehi sampatto buddho jātapuraṃ varaṃ.</gatha>
    <hangnum nr="359"/>
    <gatha type="1"> Buddhaṃ visuddhakamalānanasobhamānaṃ,</gatha>
    <gatha type="2">Bālaṃsumālisatabhānusamānabhānuṃ;</gatha>
    <gatha type="3">Cakkaṅkitorucaraṇaṃ caraṇādhivāsaṃ,</gatha>
    <gatha type="last">Lokattayekasaraṇaṃ araṇaggakāyaṃ.</gatha>
    <hangnum nr="360"/>
    <gatha type="1"> Sampuṇṇahemaghaṭatoraṇadhūmagandha,</gatha>
    <gatha type="2">Mālehi veṇupaṇavādihi dundubhīhi;</gatha>
    <gatha type="3">Cittehi chattadhajacāmaravījanīhi,</gatha>
    <gatha type="last">Suddhodanādivanipā abhipūjayiṃsū.</gatha>
    <hangnum nr="361"/>
    <gatha type="1"> Susajjitaṃ puraṃ patvā munindo taṃ manoramaṃ;</gatha>
    <gatha type="last">Sugandhipupphakiñjakkhālaṅkatorutalākulaṃ.</gatha>
    <hangnum nr="362"/>
    <gatha type="1"> Suphullajalajākiṇṇa acchodakajalālayaṃ;</gatha>
    <gatha type="last">Mayūramaṇḍalāraddha raṅgehi ca virājitaṃ.</gatha>
    <hangnum nr="363"/>
    <gatha type="1"> Cārucaṅkamapāsāda latāmaṇḍapamaṇḍitaṃ;</gatha>
    <gatha type="last">Pāvekkhi pavaro rammaṃ nigrodhārāmamuttamaṃ.</gatha>
    <hangnum nr="364"/>
    <gatha type="1"> ‘‘Amhākame’sasiddhattho putto natto’ti’’ādinā;</gatha>
    <gatha type="last">Cintayitvāna sañjātamānasatthaddhasākiyā.</gatha>
    <hangnum nr="365"/>
    <gatha type="1"> Dahare dahare rāja kumāre idama’bravuṃ;</gatha>
    <gatha type="last">‘‘Tumhe vandatha siddhatthaṃ navandāma mayanti taṃ.’’</gatha>
    <hangnum nr="366"/>
    <gatha type="1"> Idaṃ vatvā nisīdiṃsu katvā te purato tato;</gatha>
    <gatha type="last">Adantadamako danto tilokekavilocano.</gatha>
    <hangnum nr="367"/>
    <gatha type="1"> Tesaṃ ajjhāsayaṃ ñatvā ‘‘na maṃ vandanti ñātayo;</gatha>
    <gatha type="last">Handa vandāpayissāmi’dāni nesanti’’ tāvade.</gatha>
    <hangnum nr="368"/>
    <gatha type="1"> Abhiññā pādakajjhānaṃ samāpajjitvā jhānato;</gatha>
    <gatha type="last">Vuṭṭhāya hemahaṃso’va hemavaṇṇo pabhaṅkaro.</gatha>
    <hangnum nr="369"/>
    <gatha type="1"> Abbhuggantvā nabhaṃ sabbasattanettarasāyanaṃ;</gatha>
    <gatha type="last">Gaṇḍambarukkhamūlasmiṃ pāṭihāriyasannibhaṃ.</gatha>
    <hangnum nr="370"/>
    <gatha type="1"> Asādhāraṇama’ññesaṃ pāṭihāriyamu’ttamaṃ;</gatha>
    <gatha type="last">Ramanīyatare tasmiṃ akāsi munipuṅgavo.</gatha>
    <hangnum nr="371"/>
    <gatha type="1"> Disvā tama’bbhutaṃ rājā suddhodanonarāsabho;</gatha>
    <gatha type="last">Sañjātapītipāmojjo sakyavaṃsekanāyako.</gatha>
    <hangnum nr="372"/>
    <gatha type="1"> Satthupādāravindehi sake cārusiroruhe;</gatha>
    <gatha type="last">Bhūsite’kāsi te sabbe sākiya’ akaruṃ tathā.</gatha>
    <hangnum nr="373"/>
    <gatha type="1"> Dhīro pokkharavassassa avasāne manoramaṃ;</gatha>
    <gatha type="last">Dhammavassaṃ pavassetvā sattacittāvanuggataṃ.</gatha>
    <hangnum nr="374"/>
    <gatha type="1"> Mahāmoharajaṃ hantvā sasaṅgho dutiye dine;</gatha>
    <gatha type="last">Pavekkhi sapadānena piṇḍāya puramu’ttamaṃ.</gatha>
    <hangnum nr="375"/>
    <gatha type="1"> Tassa pādāravindāni’ravindāni anekadhā;</gatha>
    <gatha type="last">Uggantvā patigaṇhiṃsu akkantakkantaṭhānato.</gatha>
    <hangnum nr="376"/>
    <gatha type="1"> Dehajotikadambehi gopuraṭṭālamandirā;</gatha>
    <gatha type="last">Piñjarattaṃ gatā tasmiṃ pākārappabhūti tadā.</gatha>
    <hangnum nr="377"/>
    <gatha type="1"> Carantaṃ pavisitvāna piṇḍāya puravīthiyaṃ;</gatha>
    <gatha type="last">Lokālokakaraṃ vīraṃ santaṃ dantaṃ pabhaṅkaraṃ.</gatha>
    <hangnum nr="378"/>
    <gatha type="1"> Pasādajanake ramme pāsāde sā yasodharā;</gatha>
    <gatha type="last">Sīhapañjarato disvā ṭhitā pemaparāyaṇā.</gatha>
    <hangnum nr="379"/>
    <gatha type="1"> Bhūsane maṇiraṃsīhi bhāsuraṃ rāhulaṃ varaṃ;</gatha>
    <gatha type="last">Āmantetvā padassetvā ‘‘tuyhame’so pitā’’ti taṃ.</gatha>
    <hangnum nr="380"/>
    <gatha type="1"> Niketamu’pasaṅkamma suddhodanayasassino;</gatha>
    <gatha type="last">Vanditvā tama’nekāhi itthīhi parivāritā.</gatha>
    <hangnum nr="381"/>
    <gatha type="1"> ‘‘Deva devindalīlāya putto te’dha pure pure;</gatha>
    <gatha type="last">Caritvā carate’dāni piṇḍāyā’ti ghare ghare’’.</gatha>
    <hangnum nr="382"/>
    <gatha type="1"> Pavedesi pavedetvā’gamā mandirama’ttano;</gatha>
    <gatha type="last">Ānandajalasandoha pūrito’rucilocanā.</gatha>
    <hangnum nr="383"/>
    <gatha type="1"> Tato sesanarindānaṃ indo indova laṅkato;</gatha>
    <gatha type="last">Kampamāno pagantvāna vegena jinasantikaṃ.</gatha>
    <hangnum nr="384"/>
    <gatha type="1"> ‘‘Sakyapuṅgava te ne’sa vaṃso mā cara mā cara;</gatha>
    <gatha type="last">Vaṃse putte’karājā’pi na piṇḍāya carī pure.’’</gatha>
    <hangnum nr="385"/>
    <gatha type="1"> Iti vutte narindena munindo guṇasekharo;</gatha>
    <gatha type="last">‘‘Tuyhame’so mahārāja vaṃso mayhaṃ pana’nvayo.</gatha>
    <hangnum nr="386"/>
    <gatha type="1"> Buddhavaṃso’’ti sambuddhavaṃsaṃ tassa pakāsayī;</gatha>
    <gatha type="last">Atho tasmiṃ ṭhitoyeva desento dhammamu’ttariṃ.</gatha>
    <hangnum nr="387"/>
    <gatha type="1"> ‘‘Uttiṭṭhe nappamajjeyya dhammami’’ccādimu’ttamaṃ;</gatha>
    <gatha type="last">Gāthaṃ manoramaṃ vatvā sotūnaṃ sivamā’vahaṃ.</gatha>
    <hangnum nr="388"/>
    <gatha type="1"> Dassanaggarasaṃ datvā santappetvā tamu’ttamo;</gatha>
    <gatha type="last">Tenā’bhiyācito tassa niketaṃ samupāgato.</gatha>
    <hangnum nr="389"/>
    <gatha type="1"> Saddhiṃ visasahassehi tādīhi dipaduttamaṃ;</gatha>
    <gatha type="last">Madhurodanapānena santappetvā mahīpati.</gatha>
    <hangnum nr="390"/>
    <gatha type="1"> Cuḷāmaṇīmarīcīhi piñjarañjalikehi taṃ;</gatha>
    <gatha type="last">Rājuhi saha vanditvā nisīdi jinasantike.</gatha>
    <hangnum nr="391"/>
    <gatha type="1"> Tā’pi nekasatā gantvā sundarā rājasundarī;</gatha>
    <gatha type="last">Narindena anuññātā nisidiṃsu tahiṃ tadā.</gatha>
    <hangnum nr="392"/>
    <gatha type="1"> Desetvā madhuraṃ dhammaṃ tilokatilako jino;</gatha>
    <gatha type="last">Ahampa’jja na gaccheyyaṃ save bimbāya mandiraṃ.</gatha>
    <hangnum nr="393"/>
    <gatha type="1"> Dayāya hadayaṃ tassā phāleyyā’ti dayālayo;</gatha>
    <gatha type="last">Sāvakaggayugaṃ gayha mandiraṃ pitarā gato.</gatha>
    <hangnum nr="394"/>
    <gatha type="1"> Nisīdi pavisitvāna buddho buddhāsane tahiṃ;</gatha>
    <gatha type="last">Chabbaṇṇaraṃsijālehi bhāsuranto’va bhānumā.</gatha>
    <hangnum nr="395"/>
    <gatha type="1"> Manosilācuṇṇasamānadehamarīvijālehi virājamānā;</gatha>
    <gatha type="last">Pakampitā hemalatā’va bimbā bimbadharā satthu samīpa’māga.</gatha>
    <hangnum nr="396"/>
    <gatha type="1"> Satthu pādesu samphassasītaluttamavārinā;</gatha>
    <gatha type="last">Nibbāpesi mahāsokapāvakaṃ hadayindhane.</gatha>
    <hangnum nr="397"/>
    <gatha type="1"> Rājā satthu pavedesi bimbāyā’ti bahuṃ guṇaṃ;</gatha>
    <gatha type="last">Munindo’pi pakāsesi candakiṇṇarajātakaṃ.</gatha>
    <hangnum nr="398"/>
    <gatha type="1"> Tadā nandakumārassa sampatte maṅgalattaye;</gatha>
    <gatha type="last">Vivāho abhiseko ca iti gehappavesanaṃ.</gatha>
    <hangnum nr="399"/>
    <gatha type="1"> Maṅgalānaṃ pureyeva pabbājesi pabhaṅkaro;</gatha>
    <gatha type="last">Anicchantaṃ’va netvā taṃ ārāmaṃ rammamuttamaṃ.</gatha>
    <hangnum nr="400"/>
    <gatha type="1"> Attānama’nugacchantaṃ dāyajjatthaṃ sakatrajaṃ;</gatha>
    <gatha type="last">Kumāraṃ rāhulaṃ cā’pi kumārābharaṇujjalaṃ.</gatha>
    <hangnum nr="401"/>
    <gatha type="1"> ‘‘Sukhā’va chāyā te me’’ti uggirantaṃ giraṃ piyaṃ;</gatha>
    <gatha type="last">‘‘Dāyajjaṃ me dadāhī’ti dāyajjaṃ me dadāhi ca’’.</gatha>
    <hangnum nr="402"/>
    <gatha type="1"> Ārāmameva netvāna pabbājesi niruttaraṃ;</gatha>
    <gatha type="last">Saddhammaratanaṃ datvā dāyajjaṃ tassa dhīmato.</gatha>
    <hangnum nr="403"/>
    <gatha type="1"> Nikkhamma tamhā sugataṃsumāli tahiṃ jantusaroruhāni;</gatha>
    <gatha type="last">Saddhammaraṃsīhi vikāsayanto upāgato rājagahaṃ punā’pi.</gatha>
    <hangnum nr="404"/>
    <gatha type="1"> Kusumākula sundaratarupavane padumuppala bhāsurasaranikare;</gatha>
    <gatha type="last">Puthucaṅkamamaṇḍitasitasikate subhasītavane viharati sugato.</gatha>
    <hangnum nr="405"/>
    <gatha type="1"> Tadā sudattavhayaseṭṭhiseṭṭho,</gatha>
    <gatha type="2">Bahūhi bhaṇḍaṃ sakaṭehi gayha;</gatha>
    <gatha type="3">Sāvatthito rājagahe manuññe,</gatha>
    <gatha type="last">Sahāyaseṭṭhissa gharū’pagantvā.</gatha>
    <hangnum nr="406"/>
    <gatha type="1"> Tene’va vutto subhagena buddho,</gatha>
    <gatha type="2">Jāto’ti loke dipadānamindo;</gatha>
    <gatha type="3">Sañjātapītīhi udaggacitto,</gatha>
    <gatha type="last">Rattiṃ pabhātaṃ iti maññamāno.</gatha>
    <hangnum nr="407"/>
    <gatha type="1"> Nikkhamma tamhā vigatandhakāre,</gatha>
    <gatha type="2">Devānubhāvena mahāpathamhi;</gatha>
    <gatha type="3">Gantvāna taṃ sītavanaṃ surammaṃ,</gatha>
    <gatha type="last">Sampuṇṇa candaṃ’va virājamānaṃ.</gatha>
    <hangnum nr="408"/>
    <gatha type="1"> Taṃ dīparukkhaṃ viya pajjalantaṃ,</gatha>
    <gatha type="2">Vilocanānandakaraṃ mahesiṃ;</gatha>
    <gatha type="3">Disvāna tassu’ttamapādarāgaṃ,</gatha>
    <gatha type="last">Paṭiggahetvā sirasā sudhīmā.</gatha>
    <hangnum nr="409"/>
    <gatha type="1"> Gambhīraṃ nipuṇaṃ dhammaṃ suṇitvā vimalaṃ varaṃ;</gatha>
    <gatha type="last">Sotāpattiphala’mpatvā sahassanaya maṇḍitaṃ.</gatha>
    <hangnum nr="410"/>
    <gatha type="1"> Nimantetvāna sambuddhaṃ sasaṅghaṃ lokanāyakaṃ;</gatha>
    <gatha type="last">Vaṇṇagandharasūpetaṃ datvā dānaṃ sukhāvahaṃ.</gatha>
    <hangnum nr="411"/>
    <gatha type="1"> Satthu āgamanatthāya sāvatthinagaraṃ varaṃ;</gatha>
    <gatha type="last">Paṭiññaṃ so gahetvāna gacchanto antarāpathe.</gatha>
    <hangnum nr="412"/>
    <gatha type="1"> Yojane yojane vāru cittakammasamujjale;</gatha>
    <gatha type="last">Vihāre pavare datvā kārāpetvā bahuṃ dhanaṃ.</gatha>
    <hangnum nr="413"/>
    <gatha type="1"> Sāvatthiṃ puna’rāgantvā pāsādasatamaṇḍitaṃ;</gatha>
    <gatha type="last">Toraṇaṅghikapākāragopurādivirājitaṃ.</gatha>
    <hangnum nr="414"/>
    <gatha type="1"> Puraṃ apahasantaṃ’va devindassā’pi sabbadā;</gatha>
    <gatha type="last">Sabbasampattisampannaṃ naccagītādisobhitaṃ.</gatha>
    <hangnum nr="415"/>
    <gatha type="1"> Kasmiṃ so vihareyyā’ti bhagavā lokanāyako;</gatha>
    <gatha type="last">Samantānuvilokento vihārārahabhūmikaṃ.</gatha>
    <hangnum nr="416"/>
    <gatha type="1"> Jetarājakumārassa uyyānaṃ nandanopamaṃ;</gatha>
    <gatha type="last">Chāyūdakādisampannaṃ bhūmibhāgaṃ udikkhiya.</gatha>
    <hangnum nr="417"/>
    <gatha type="1"> Hiraññakoṭisanthāravasene’va mahāyaso;</gatha>
    <gatha type="last">Kiṇitvā pavare tamhi narāmaramanohare.</gatha>
    <hangnum nr="418"/>
    <gatha type="1"> Niccaṃ kiṅkiṇijālanādaruciraṃ siṅgīva siṅgākulaṃ,</gatha>
    <gatha type="2">Rammaṃnekamaṇīhi channachadanaṃ āmuttamuttāvaliṃ;</gatha>
    <gatha type="3">Nānārāgavitāna bhāsurataraṃ pupphādinā’laṅkata,</gatha>
    <gatha type="last">Citraṃ gandhakuṭiṃ varaṃ suvipulaṃ kāresi bhūsekharaṃ.</gatha>
    <hangnum nr="419"/>
    <gatha type="1"> Jinatrajānampi visālamālayaṃ,</gatha>
    <gatha type="2">Vitānanānāsayanāsanujjalaṃ;</gatha>
    <gatha type="3">Sumaṇḍitaṃ maṇḍapavaṅkamādinā,</gatha>
    <gatha type="last">Vilumpamānaṃ manalocanaṃ sadā.</gatha>
    <hangnum nr="420"/>
    <gatha type="1"> Athāpi saṇhāmalasetavālukaṃ,</gatha>
    <gatha type="2">Savedikācāruvisālamālakaṃ;</gatha>
    <gatha type="3">Jalāsayaṃ sāta’tisītalodakaṃ,</gatha>
    <gatha type="last">Sugandhisogandhikapaṅkajākulaṃ.</gatha>
    <hangnum nr="421"/>
    <gatha type="1"> Suphullasālāsanasoganāga,</gatha>
    <gatha type="2">Punnāgapūgādivirājamānaṃ;</gatha>
    <gatha type="3">Manoramaṃ jetavanābhidhānaṃ,</gatha>
    <gatha type="last">Kārāpayī seṭṭhi vihāraseṭṭhaṃ.</gatha>
    <hangnum nr="422"/>
    <gatha type="1"> Visālakelāsadharādharuttamā-</gatha>
    <gatha type="2">Bhirāmapākāraphanindagopito;</gatha>
    <gatha type="3">Janassa sabbābhimanatthasādhako,</gatha>
    <gatha type="last">Vihāracintāmaṇi so virājite.</gatha>
    <hangnum nr="423"/>
    <gatha type="1"> Tato āgamanatthāya munindaṃ nāthapiṇḍiko;</gatha>
    <gatha type="last">Dūtaṃ pāhesi so satthā sutvā dūtassa sāsanaṃ.</gatha>
    <hangnum nr="424"/>
    <gatha type="1"> Mahatā bhikkhusaṅghena tadā tamhā purakkhato;</gatha>
    <gatha type="last">Nikkhamitvā’nupubbena patto sāvatthimuttamaṃ.</gatha>
    <hangnum nr="425"/>
    <gatha type="1"> Samujjalāni nekāni dhajānādāya sundarā;</gatha>
    <gatha type="last">Kumārā purato satthu nikkhamiṃsu surā yathā.</gatha>
    <hangnum nr="426"/>
    <gatha type="1"> Nikkhamiṃsu tato tesaṃ pacchato taruṇaṅganā;</gatha>
    <gatha type="last">Cārupuṇṇaghaṭādāya devakaññā yathā tathā.</gatha>
    <hangnum nr="427"/>
    <gatha type="1"> Puṇṇapātiṃ gahetvāna seṭṭhino bhariyā tathā;</gatha>
    <gatha type="last">Saddhiṃ nekasatitthihi nekālaṅkāralaṅkatā.</gatha>
    <hangnum nr="428"/>
    <gatha type="1"> Mahāseṭṭhi mahāseṭṭhisatehi saha nāyakaṃ;</gatha>
    <gatha type="last">Abbhuggañchi mahāvīraṃ pūjito tehi nekadhā.</gatha>
    <hangnum nr="429"/>
    <gatha type="1"> Chabbaṇṇaraṃsīhi manoramehi,</gatha>
    <gatha type="2">Puraṃ varaṃ piñjaravaṇṇabhāvaṃ;</gatha>
    <gatha type="3">Nento munindo sugato sugatto,</gatha>
    <gatha type="last">Upāvisī jetavanaṃ vihāraṃ.</gatha>
    <hangnum nr="430"/>
    <gatha type="1"> Cātuddisassa saṅghassa sambuddhapamukhassa’haṃ;</gatha>
    <gatha type="last">Imaṃ dammi vihāranti satthu cārukarambuje.</gatha>
    <hangnum nr="431"/>
    <gatha type="1"> Sugandhavāsitaṃ vāriṃ hemabhiṅkārato varaṃ;</gatha>
    <gatha type="last">Ākiritvā adā rammaṃ vihāraṃ cārudassanaṃ.</gatha>
    <hangnum nr="432"/>
    <gatha type="1"> Surammaṃ vihāraṃ paṭiggayaha seṭṭhaṃ,</gatha>
    <gatha type="2">Anagghe vicittāsanasmiṃ nisinno;</gatha>
    <gatha type="3">Janindānamindo tilokekanetto,</gatha>
    <gatha type="last">Tilokappasādāvahaṃ taṃ manuññaṃ.</gatha>
    <hangnum nr="433"/>
    <gatha type="1"> Udārānisaṃsaṃ vihārappadāne,</gatha>
    <gatha type="2">Anāthappadānena nāthassa tassa;</gatha>
    <gatha type="3">Sudattābhidhānassa seṭṭhissa satthā,</gatha>
    <gatha type="last">Yasassī hitesī mahesī adesī.</gatha>
    <hangnum nr="434"/>
    <gatha type="1"> Udārānisaṃsaṃ vihārappadāne,</gatha>
    <gatha type="2">Kathetuṃ samattho vinā bhūripaññaṃ;</gatha>
    <gatha type="3">Tilokekanāthaṃ naro kosi yutto,</gatha>
    <gatha type="last">Mukhānaṃ sahassehi nekehi cā’pi.</gatha>
    <hangnum nr="435"/>
    <gatha type="1"> Iti vipulayaso so tassa dhammaṃ kathetvā,</gatha>
    <gatha type="2">Api sakalajanānaṃ mānase tosayanto;</gatha>
    <gatha type="3">Paramamadhuranādaṃ dhammabheriṃ mahantaṃ,</gatha>
    <gatha type="last">Viharati paharanto tattha tatthūpagantvā.</gatha>
    <hangnum nr="436"/>
    <gatha type="1"> Evaṃ tilokahitadena mahādayena,</gatha>
    <gatha type="2">Lokuttamena paribhuttapadesapantiṃ;</gatha>
    <gatha type="3">Niccaṃsurāsuramahoragarakkhasādi,</gatha>
    <gatha type="last">Sampūjitaṃ ahami’dāni nidassasissaṃ.</gatha>
    <hangnum nr="437"/>
    <gatha type="1"> Saddhammaraṃsinikarehi jinaṃsumāli,</gatha>
    <gatha type="2">Veneyyapaṅkajavanāni vikāsayanto;</gatha>
    <gatha type="3">Vāsaṃ akāsi pavaro paṭhamamhi vasse,</gatha>
    <gatha type="last">Bārāṇasimhi nagare migakānanamhi.</gatha>
    <hangnum nr="438"/>
    <gatha type="1"> Nānāppakāraratanāpaṇapantivīthi,</gatha>
    <gatha type="2">Ramme pure pavararājagahābhidhāne;</gatha>
    <gatha type="3">Vāsaṃ akāsi dutiye tatiye catutthe,</gatha>
    <gatha type="last">Vassepi kantataraveluvaneva nātho.</gatha>
    <hangnum nr="439"/>
    <gatha type="1"> Bhūpālamoḷimaṇiraṃsivirājamānaṃ,</gatha>
    <gatha type="2">Vesālināmaviditaṃ nagaraṃ surammaṃ;</gatha>
    <gatha type="3">Nissāya sakyamunikesari pañcamamhī,</gatha>
    <gatha type="last">Vassamhi vāsamakarittha mahāvanasmiṃ.</gatha>
    <hangnum nr="440"/>
    <gatha type="1"> Phullātinīlavimaluppalacārunetto,</gatha>
    <gatha type="2">Siṃgīsamānatanujotihi jotamāno;</gatha>
    <gatha type="3">Buddho anantaguṇasannidhi chaṭṭhavasse,</gatha>
    <gatha type="last">Vāsaṃ akā vipulamaṅkula pabbatasmiṃ.</gatha>
    <hangnum nr="441"/>
    <gatha type="1"> Gambhīraduddasataraṃ madhuraṃ marūnaṃ,</gatha>
    <gatha type="2">Desetva dhammamatulo sirisannivāso;</gatha>
    <gatha type="3">Devindasītalavisālasilāsanasmiṃ,</gatha>
    <gatha type="last">Vassamhi vāsama’karī muni sattamamhi.</gatha>
    <hangnum nr="442"/>
    <gatha type="1"> Phullāravindacaraṇo caraṇādhivāso,</gatha>
    <gatha type="2">So suṃsumāragirināmadharādharamhi;</gatha>
    <gatha type="3">Vāsaṃ akā paramamāraji aṭṭhamasmiṃ,</gatha>
    <gatha type="last">Vassamhi kantarabhesakalāvanamhi.</gatha>
    <hangnum nr="443"/>
    <gatha type="1"> Nānāmatātibahutitthiyasappadappaṃ,</gatha>
    <gatha type="2">Hantvā tilokatilako navamamhi vasse;</gatha>
    <gatha type="3">Vāsaṃ akāsi rucire atidassanīye,</gatha>
    <gatha type="last">Kosambisimbalivane jinapakkhirājā.</gatha>
    <hangnum nr="444"/>
    <gatha type="1"> Tesaṃ mahantakalahaṃ samituṃ yatīnaṃ,</gatha>
    <gatha type="2">Nissāya vāraṇavaraṃ dasamamhi vasse;</gatha>
    <gatha type="3">Pupphābhikiṇṇavipulāmalakānanasmiṃ,</gatha>
    <gatha type="last">Vāsaṃ akā munivaro varapāraleyyo.</gatha>
    <hangnum nr="445"/>
    <gatha type="1"> Dhammāmatena janataṃ ajarāmarattaṃ,</gatha>
    <gatha type="2">Nento vilocanamanoharasuddhadanto;</gatha>
    <gatha type="3">Nālābhidhānadijagāmavare munindo,</gatha>
    <gatha type="last">Vāsaṃ akā amitabuddhi dasekavasse.</gatha>
    <hangnum nr="446"/>
    <gatha type="1"> Verañja cārudijagāmasamīpabhūte,</gatha>
    <gatha type="2">Ārāmake surabhipupphaphalābhirāme;</gatha>
    <gatha type="3">Sabbaññu sakyamuni bārasamamhi vasse,</gatha>
    <gatha type="last">Vāsaṃ akāsi pucimandadumindamūle.</gatha>
    <hangnum nr="447"/>
    <gatha type="1"> Phullāravindavadano racicārusobho,</gatha>
    <gatha type="2">Lokassa atthacariyāya dayādhivāso;</gatha>
    <gatha type="3">Vāsaṃ akā ruciracāliyapabbatasmiṃ,</gatha>
    <gatha type="last">Vīro tilokagaru terasamamhi vasse.</gatha>
    <hangnum nr="448"/>
    <gatha type="1"> Bandhūkapupphasamapādakarābhirāmo,</gatha>
    <gatha type="2">Dhammissaro pavarajetavane suramme;</gatha>
    <gatha type="3">Dhīro mahiddhi muni cuddasamamhi vasse,</gatha>
    <gatha type="last">Vāsaṃ akā sakalasattahitesu yutto.</gatha>
    <hangnum nr="449"/>
    <gatha type="1"> Veneyyabandhuvanarāgagaje vihantvā,</gatha>
    <gatha type="2">Vassamhi pañcadasame munisīharājā;</gatha>
    <gatha type="3">Vāsaṃ akā kapilavatthudharādharoru,</gatha>
    <gatha type="last">Nigrodharāmaramaṇīyamaṇigguhāyaṃ.</gatha>
    <hangnum nr="450"/>
    <gatha type="1"> Yakkhampi kakkhalataraṃ suvinītabhāvaṃ,</gatha>
    <gatha type="2">Netvā pure varatamālavakābhidhāne;</gatha>
    <gatha type="3">Vasmamhi vāsamakarī dasachaṭṭhamamhi,</gatha>
    <gatha type="last">Nento janaṃ bahutarampi ca santimaggaṃ.</gatha>
    <hangnum nr="451"/>
    <gatha type="1"> Pākāragopuraniketanatoraṇādi,</gatha>
    <gatha type="2">Nettābhirāmavararājagahe mahesi;</gatha>
    <gatha type="3">Vāsaṃ akānadhivaro dasasattamamhi,</gatha>
    <gatha type="last">Vassamhi patthayaso bhuvanattayasmiṃ.</gatha>
    <hangnum nr="452"/>
    <gatha type="1"> Dhammosadhena madhurena sukhāvahena,</gatha>
    <gatha type="2">Lokassa ghoratararāgarajaṃ vihantvā;</gatha>
    <gatha type="3">Vassamhi vāsamakarī dasaaṭṭhamasmiṃ,</gatha>
    <gatha type="last">Aṅgīraso pavaracāliyapabbatasmiṃ.</gatha>
    <hangnum nr="453"/>
    <gatha type="1"> Venayyabandhujanamoharipuṃ uḷāraṃ,</gatha>
    <gatha type="2">Hantvāna dhammaasinā varadhammarājā;</gatha>
    <gatha type="3">Ekūnavīsatimake puna tattha vasse,</gatha>
    <gatha type="last">Vāsaṃ akā madhurabhārati lokanātho.</gatha>
    <hangnum nr="454"/>
    <gatha type="1"> Suddhāsayo pavararājagahe vicitte,</gatha>
    <gatha type="2">Vāsaṃ akāsi samavīsatimamhi vasse;</gatha>
    <gatha type="3">Lokassa atthacaraṇe subhakapparukkho,</gatha>
    <gatha type="last">Cintāmaṇippavarabhaddaghaṭo munindo.</gatha>
    <hangnum nr="455"/>
    <gatha type="1"> Evaṃ tilokamahito anibaddhavāsaṃ,</gatha>
    <gatha type="2">Katvā carampaṭhamabodhiyudārapañño;</gatha>
    <gatha type="3">Chabbaṇṇaraṃsisamupetavicittadeho,</gatha>
    <gatha type="last">Lokekabandhu bhagavā avasesakāle.</gatha>
    <hangnum nr="456"/>
    <gatha type="1"> Sāvatthiyaṃ pavarajetavane ca ramme,</gatha>
    <gatha type="2">Dibbālaye ca samalaṅkatapubbarāme;</gatha>
    <gatha type="3">Vāsaṃ akāsi muni vīsatipañcavasse,</gatha>
    <gatha type="last">Lokābhivuddhinirato sukhasannivāso.</gatha>
    <hangnum nr="457"/>
    <gatha type="1"> Iti amitadayo yo pañcatāḷīsavasse,</gatha>
    <gatha type="2">Manujamanavanasmiṃ jātarāgaggirāsiṃ;</gatha>
    <gatha type="3">Paramamadhuradhammambuhi nibbāpayanto,</gatha>
    <gatha type="last">Avasi samunimegho lokasantiṃ karotu!</gatha>
    <hangnum nr="458"/>
    <gatha type="1"> Paññāvaraṅganā mayhaṃ sañjātā manamandire;</gatha>
    <gatha type="last">Tosayantī sabbajanaṃ vuddhiṃ gacchatu sabbadā.</gatha>
    <hangnum nr="459"/>
    <gatha type="1"> Citaṃ yaṃ racayantena jinassa caritaṃ mayā;</gatha>
    <gatha type="last">Puññaṃ tassānubhāvena sampatto tusitālayaṃ.</gatha>
    <hangnum nr="460"/>
    <gatha type="1"> Metteyyalokanāthassa suṇanto dhammadesanaṃ;</gatha>
    <gatha type="last">Tena saddhiṃ ciraṃ kālaṃ vindanto mahatiṃ siriṃ.</gatha>
    <hangnum nr="461"/>
    <gatha type="1"> Buddhe jāte mahāsattoramme ketumanīpure;</gatha>
    <gatha type="last">Rājavaṃse janītvāna tihetupaṭisandhiko.</gatha>
    <hangnum nr="462"/>
    <gatha type="1"> Civaraṃ piṇḍapātañca anagghaṃ vipulaṃ varaṃ;</gatha>
    <gatha type="last">Senāsanañca bhesajjaṃ datvā tassa mahesino.</gatha>
    <hangnum nr="463"/>
    <gatha type="1"> Sāsane pabbajitvāna jotento tamanuttaraṃ;</gatha>
    <gatha type="last">Iddhimā satimā sammā dhārento piṭakattayaṃ.</gatha>
    <hangnum nr="464"/>
    <gatha type="1"> Vyākato tena buddho yaṃ hessatīti anāgate;</gatha>
    <gatha type="last">Uppannuppannabuddhānaṃ dānaṃ datvā sukhāvahaṃ.</gatha>
    <hangnum nr="465"/>
    <gatha type="1"> Saṃsāre saṃsaranto hi kapparukkho ca pāṇinaṃ;</gatha>
    <gatha type="last">Icchiticchitamannādiṃ dadanto madhuraṃ caraṃ.</gatha>
    <hangnum nr="466"/>
    <gatha type="1"> Maṃsalohitanettādiṃ dadaṃ cittasamāhito;</gatha>
    <gatha type="last">Sīlanekkhammapaññādiṃ pūrento sabbapāramiṃ.</gatha>
    <hangnum nr="467"/>
    <gatha type="1"> Pāramisikharaṃ patvā buddho hutvā anuttaro;</gatha>
    <gatha type="last">Desetvā madhuraṃ dhammaṃ jantūnaṃ sivamāvahaṃ.</gatha>
    <hangnum nr="468"/>
    <gatha type="1"> Sabbaṃ sadevakaṃ lokaṃ brahāsaṃsārabandhanā;</gatha>
    <gatha type="last">Mocayitvā varaṃ khemaṃ pāpuṇyeṃ sivaṃ puraṃ.</gatha>
    <hangnum nr="469"/>
    <gatha type="1"> Laṅkālaṅkāra bhūtena bhūpālanvayaketunā;</gatha>
    <gatha type="last">Vijayabāhunā raññā sakanāmena kārite.</gatha>
    <hangnum nr="470"/>
    <gatha type="1"> Satoyāsayapākāra gopurādivirājite;</gatha>
    <gatha type="last">Pariveṇavare ramme vasatā santavuttinā.</gatha>
    <hangnum nr="471"/>
    <gatha type="1"> Medhaṅkarābhidhānena dayāvāsena dhīmatā;</gatha>
    <gatha type="last">Therena racitaṃ etaṃ sabbha saṃsevitaṃ sadā.</gatha>
    <hangnum nr="472"/>
    <gatha type="1"> Bhave bhave’dha gāthānaṃ tesattati catussataṃ;</gatha>
    <gatha type="last">Ganthato pañcapaññāsā-dhikaṃ pañcasataṃ iti.</gatha>
  </text>
</tree>
