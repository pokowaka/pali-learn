<?xml version='1.0' encoding='UTF-8'?>
<tree text="D&#x101;&#x1E6D;h&#x101;va&#x1E43;so " target="text">
  <text>
    <centered> Namo tassa bhagavato arahato sammāsambuddhassa</centered>
    <hangnum nr="1"/>
    <gatha type="1"> Visāradaṃ vādapathāti vattinaṃ,</gatha>
    <gatha type="2">Tilokapajjotamasayhasāhinaṃ;</gatha>
    <gatha type="3">Asesa ñeyyāvaraṇappahāyinaṃ,</gatha>
    <gatha type="last">Namāmi satthāramanantagocaraṃ.</gatha>
    <hangnum nr="2"/>
    <gatha type="1"> Tiloka nāthappabhavaṃ bhayāpahaṃ,</gatha>
    <gatha type="2">Visuddhavijjācaraṇehi sevitaṃ;</gatha>
    <gatha type="3">Papañca saṃyojanabandhanacchidaṃ,</gatha>
    <gatha type="last">Namāmi dhammaṃ nipuṇaṃ sududdasaṃ.</gatha>
    <hangnum nr="3"/>
    <gatha type="1"> Pasādamattena’pi yattha pāṇino,</gatha>
    <gatha type="2">Phūsanti dukkhakkhayamaccutaṃ padaṃ;</gatha>
    <gatha type="3">Tamāhuṇeyyaṃ susamāhitindriyaṃ,</gatha>
    <gatha type="last">Namāmi saṅghaṃ munirājasāvakaṃ.</gatha>
    <hangnum nr="4"/>
    <gatha type="1"> Vibhusayaṃ kāḷakanāgaranva yaṃ,</gatha>
    <gatha type="2">Parakkamo kāruṇiko camūpati;</gatha>
    <gatha type="3">Gavesamāno jinasāsanassa yo,</gatha>
    <gatha type="last">Virūḷhimatthañca janassa patthayaṃ.</gatha>
    <hangnum nr="5"/>
    <gatha type="1"> Sudhāmayūkhāmala paṇḍuvaṃsajaṃ,</gatha>
    <gatha type="2">Virūḷhasaddhaṃ munirājasāsane;</gatha>
    <gatha type="3">Piyaṃ vadaṃ nītipathānuvattiniṃ,</gatha>
    <gatha type="last">Sadā pajānaṃ janikaṃ’va mātaraṃ.</gatha>
    <hangnum nr="6"/>
    <gatha type="1"> Piyaṃ parakkantibhujassa rājino,</gatha>
    <gatha type="2">Mahesi maccunnatakhuddhisampadaṃ;</gatha>
    <gatha type="3">Vidhāya līlāvatimicchitatthadaṃ,</gatha>
    <gatha type="last">Asesa laṅkātalarajjalakkhiyaṃ.</gatha>
    <hangnum nr="7"/>
    <gatha type="1"> Kumāramārādhitasādhumantinaṃ,</gatha>
    <gatha type="2">Mahādayaṃ paṇḍunarinda vaṃsajaṃ;</gatha>
    <gatha type="3">Vidhāya saddhaṃ madhurindanāmakaṃ,</gatha>
    <gatha type="last">Susikkhītaṃ pāvacane kalāsu ca.</gatha>
    <hangnum nr="8"/>
    <gatha type="1"> Narindasuññaṃ suciraṃ tisīhaḷaṃ,</gatha>
    <gatha type="2">Itippatītaṃ ayasaṃ apānudi;</gatha>
    <gatha type="3">Ciraṃ paṇītena ca civarādinā,</gatha>
    <gatha type="last">Susaññate saṃyamino atappayi.</gatha>
    <hangnum nr="9"/>
    <gatha type="1"> Ciraṭṭhitiṃ pāvacanassa icchatā,</gatha>
    <gatha type="2">Kataññunā vikkama buddisālinā;</gatha>
    <gatha type="3">Satīmatā candima bandhukittinā,</gatha>
    <gatha type="last">Sagāravaṃ tena’bhīyācito ahaṃ.</gatha>
    <hangnum nr="10"/>
    <gatha type="1"> Sadesa bhāsāya kavīhi sīhaḷe,</gatha>
    <gatha type="2">Katampi vaṃsaṃ jinadantadhātuyā;</gatha>
    <gatha type="3">Niruttiyā māgadhikāya vuddhiyā,</gatha>
    <gatha type="last">Karomi dīpantaravāsinaṃ api.</gatha>
    <hangnum nr="11"/>
    <gatha type="1"> Jīno’yamiddhe amaravhaye pure,</gatha>
    <gatha type="2">Kadāci hutvāna sumedhanāmako;</gatha>
    <gatha type="3">Savedavedaṅgavibhāgakovido,</gatha>
    <gatha type="last">Mahaddhane vippakulamhi māṇavo.</gatha>
    <hangnum nr="12"/>
    <gatha type="1"> Ahañhi jātibyasanena pīḷito,</gatha>
    <gatha type="2">Jarābhibhuto maraṇena otthaṭo;</gatha>
    <gatha type="3">Sivaṃ padaṃ jātijarādinissaṭaṃ,</gatha>
    <gatha type="last">Gavesayissaṃ’ti raho vicintiya.</gatha>
    <hangnum nr="13"/>
    <gatha type="1"> Anekasaṅkhaṃ dhanadhaññasampadaṃ,</gatha>
    <gatha type="2">Patiṭṭhapetvā kapaṇesi duccajaṃ;</gatha>
    <gatha type="3">Anappake pemabharānubandhino,</gatha>
    <gatha type="last">Vihāya mitte ca suteca bandhave.</gatha>
    <hangnum nr="14"/>
    <gatha type="1"> Pahāya kāme nikhile manorame,</gatha>
    <gatha type="2">Gharābhinikkhamma himācalantike;</gatha>
    <gatha type="3">Mahīdharaṃ dhammikanāma vissutaṃ,</gatha>
    <gatha type="last">Upecca nānātarurājibhusitaṃ.</gatha>
    <hangnum nr="15"/>
    <gatha type="1"> Manonukūle surarājanimmīte,</gatha>
    <gatha type="2">Asammigānaṃ agatimhi assame;</gatha>
    <gatha type="3">Nivattacīro ajinakkhipaṃ vahaṃ,</gatha>
    <gatha type="last">Jaṭādharo tāpasa vesamaggahī.</gatha>
    <hangnum nr="16"/>
    <gatha type="1"> Susaññatattoparivāri tindriyo,</gatha>
    <gatha type="2">Phalāphalādīhi pavattayaṃ tanuṃ;</gatha>
    <gatha type="3">Gato abhiñgñāsu ca pāramiṃ vasī,</gatha>
    <gatha type="last">Tahiṃ samāpatti sukhaṃ avindi so.</gatha>
    <hangnum nr="17"/>
    <gatha type="1"> Susajjite rammapurādhivāsinā,</gatha>
    <gatha type="2">Mahājanena’ttamanena añjase;</gatha>
    <gatha type="3">Pathappadese abhiyantamattano,</gatha>
    <gatha type="last">Aniṭṭhiteyeva sumedha tāpaso.</gatha>
    <hangnum nr="18"/>
    <gatha type="1"> Agādhañeyyodadhīpāradassinaṃ,</gatha>
    <gatha type="2">Bhavantaguṃ nibbanathaṃ vināyakaṃ;</gatha>
    <gatha type="3">Anekakhīṇāsavalakkhasevitaṃ,</gatha>
    <gatha type="last">Kadā ci dīpaṅkarabuddhamaddasa.</gatha>
    <hangnum nr="19"/>
    <gatha type="1"> Tato sasaṅghassa tilokabhattuno,</gatha>
    <gatha type="2">Pariccajitvāna tanumpi jīvitaṃ;</gatha>
    <gatha type="3">Pasārayitvāna jaṭājinādikaṃ,</gatha>
    <gatha type="last">Vidhāya setuṃ tanumeva pallale.</gatha>
    <hangnum nr="20"/>
    <gatha type="1"> Anakkamitvā kalalaṃ mahādaye,</gatha>
    <gatha type="2">Sabhikkhuko gaccatu piṭṭhiyā iti;</gatha>
    <gatha type="3">Adhiṭṭhahitvāna nipannako tahiṃ,</gatha>
    <gatha type="last">Anātha metaṃ tibhavaṃ samekkhiya.</gatha>
    <hangnum nr="21"/>
    <gatha type="1"> Dayāya sañcoditamānaso jane,</gatha>
    <gatha type="2">Bhavaṇṇavā uddharituṃ dukhaddite;</gatha>
    <gatha type="3">Akāsi sambodhipadassa pattiyā,</gatha>
    <gatha type="last">Mahābhinīhāramudaggavikkamo.</gatha>
    <hangnum nr="22"/>
    <gatha type="1"> Atho viditvā vasino tamāsayaṃ,</gatha>
    <gatha type="2">Adāsi so vyākaraṇaṃ mahāmuni;</gatha>
    <gatha type="3">Tato puraṃ tamhi tathāgate gate,</gatha>
    <gatha type="last">Sayaṃvasī sammasi pāramiguṇe.</gatha>
    <hangnum nr="23"/>
    <gatha type="1"> Tato ca kappānamalīnavikkamo,</gatha>
    <gatha type="2">Asaṃkhiye so caturo salakkhake;</gatha>
    <gatha type="3">Tahiṃ tahiṃ jātisu bodhipācane,</gatha>
    <gatha type="2">Visuddhasambhāraguṇe apūrayi;</gatha>
    <gatha type="3">Athābhijāto tusite mahāyaso,</gatha>
    <gatha type="2">Visuddhasambodhipadopaladdhiyā;</gatha>
    <gatha type="3">Udikkhamāno samayaṃ dayādhano,</gatha>
    <gatha type="last">Ciraṃ vibhutiṃ anubhosi sabbaso.</gatha>
    <hangnum nr="25"/>
    <gatha type="1"> Sahassasaṅkhā dasacakkavālato,</gatha>
    <gatha type="2">Samāgatānekasurādhipādihi;</gatha>
    <gatha type="3">Udaggudaggehi jinattapattiyā,</gatha>
    <gatha type="last">Sagāravaṃ so abhigamma yācito.</gatha>
    <hangnum nr="26"/>
    <gatha type="1"> Tato cavitvā kapiḷavhaye pure,</gatha>
    <gatha type="2">Sadā sato sakyakulekaketuno;</gatha>
    <gatha type="3">Ahosi suddhodanabhumibhattuno,</gatha>
    <gatha type="last">Mahādimāyāya mahesiyā suto.</gatha>
    <hangnum nr="27"/>
    <gatha type="1"> Vijātamatto’va vasundharāya so,</gatha>
    <gatha type="2">Patiṭṭhahitvāna disā vilokayī;</gatha>
    <gatha type="3">Tadā ahesuṃ vivaṭaṅganā disā,</gatha>
    <gatha type="last">Apūjayuṃ tattha ca devamānusā.</gatha>
    <hangnum nr="28"/>
    <gatha type="1"> Ādhārayuṃ ātapavāraṇādikaṃ,</gatha>
    <gatha type="2">Adissamānāva nabhambhi devatā;</gatha>
    <gatha type="3">Padāni so satta ca uttarāmukho,</gatha>
    <gatha type="last">Upecca nicchārayi vācamāsabhiṃ.</gatha>
    <hangnum nr="29"/>
    <gatha type="1"> Yathatthasiddhattakumāranāmako,</gatha>
    <gatha type="2">Mahabbalo yobbanahāriviggaho;</gatha>
    <gatha type="3">Ututtayānucchavikesu tīsu so,</gatha>
    <gatha type="last">Nubhosi pāsādavaresu sampadaṃ.</gatha>
    <hangnum nr="30"/>
    <gatha type="1"> Kadāci uyyānapathe jarāhataṃ,</gatha>
    <gatha type="2">Tathāturaṃ kālakatañca saṃyamiṃ;</gatha>
    <gatha type="3">Kamena disvāna virattamānaso,</gatha>
    <gatha type="last">Bhavesu so pabbajituṃ akāmayi.</gatha>
    <hangnum nr="31"/>
    <gatha type="1"> Sapupphadīpādīkarehi rattiyaṃ,</gatha>
    <gatha type="2">Purakkhato so tidivādhivāsihi;</gatha>
    <gatha type="3">Sachannako kantakavājiyānato,</gatha>
    <gatha type="last">Tato mahākāruṇiko’bhinikkhami.</gatha>
    <hangnum nr="32"/>
    <gatha type="1"> Kamena patvāna anomamāpagaṃ,</gatha>
    <gatha type="2">Sudhotamuttāphalahārisekate;</gatha>
    <gatha type="3">Patiṭṭhahitvā varamoḷibandhanaṃ,</gatha>
    <gatha type="last">Sitāsilūnaṃ gagane samukkhipī.</gatha>
    <hangnum nr="33"/>
    <gatha type="1"> Paṭiggahetvā tidasānamissaro,</gatha>
    <gatha type="2">Suvaṇnacaṅgoṭavarena taṃ tadā;</gatha>
    <gatha type="3">Tiyojanaṃ nīlamaṇīhi cetiyaṃ,</gatha>
    <gatha type="last">Akāsi cūḷāmaṇimattano pure.</gatha>
    <hangnum nr="34"/>
    <gatha type="1"> Tato ghaṭīkārasarojayoninā,</gatha>
    <gatha type="2">Samāhaṭaṃ dhārayī cīvarādikaṃ;</gatha>
    <gatha type="3">Atho sakaṃ vatthayugaṃ nabhatthale,</gatha>
    <gatha type="last">Pasatthavesaggahaṇo samukkhipī.</gatha>
    <hangnum nr="35"/>
    <gatha type="1"> Paṭiggahetvāna tamambujāsano,</gatha>
    <gatha type="2">Mahiddhiko bhattibharena codito;</gatha>
    <gatha type="3">Sake bhave dvādasayojanaṃ akā,</gatha>
    <gatha type="last">Maṇīhi nīlādihi dussacetiyaṃ.</gatha>
    <hangnum nr="36"/>
    <gatha type="1"> Susaññatatto satimā jitindriyo,</gatha>
    <gatha type="2">Vinītaveso rasagedhavajjito;</gatha>
    <gatha type="3">Chahāyanāneva anomavikkamo,</gatha>
    <gatha type="last">Mahāpadhānaṃ padahittha dukkaraṃ.</gatha>
    <hangnum nr="37"/>
    <gatha type="1"> Visākhamāsassatha puṇṇamāsiyaṃ,</gatha>
    <gatha type="2">Upecca mūlaṃ sahajāya bodhiyā;</gatha>
    <gatha type="3">Tiṇāsane cuddasahatthasammite,</gatha>
    <gatha type="last">Adhiṭṭhahitvā vīriyaṃ nisajji so.</gatha>
    <hangnum nr="38"/>
    <gatha type="1"> Avattharantiṃ vasudhaṃca ambaraṃ,</gatha>
    <gatha type="2">Virūpavesaggahaṇena bhiṃsanaṃ;</gatha>
    <gatha type="3">Pakampayanto sadharādharaṃ mahiṃ,</gatha>
    <gatha type="last">Jino padose’jini māravāhiṇiṃ.</gatha>
    <hangnum nr="39"/>
    <gatha type="1"> Surāsurabrahmagaṇehi sajjite,</gatha>
    <gatha type="2">Jagattaye pupphamayagaghikādinā;</gatha>
    <gatha type="3">Pavattamāne suradundubhissare,</gatha>
    <gatha type="last">Abujjhibodhiṃ rajanīparikkhaye.</gatha>
    <hangnum nr="40"/>
    <gatha type="1"> Tadā pakampiṃsu saselakānanā,</gatha>
    <gatha type="2">Sahassasaṃkhā dasalokadhātuyo;</gatha>
    <gatha type="3">Agañji so loṇapayodhi sādhutaṃ,</gatha>
    <gatha type="last">Mahāvabhāso bhuvanesu pattharī.</gatha>
    <hangnum nr="41"/>
    <gatha type="1"> Labhiṃsu andhā vimale vilocane,</gatha>
    <gatha type="2">Suṇiṃsu sadde badhirāpi jātiyā;</gatha>
    <gatha type="3">Lapiṃsu mūgā vacanena vaggunā,</gatha>
    <gatha type="last">Cariṃsu khelaṃ padasā’va paṅgulā.</gatha>
    <hangnum nr="42"/>
    <gatha type="1"> Bhaviṃsu khujjā ujusommaviggahā,</gatha>
    <gatha type="2">Sikhī’pi nibbāyi avīciādisu;</gatha>
    <gatha type="3">Apāgamuṃ bandhanato’pi jantavo,</gatha>
    <gatha type="last">Khudādikaṃ petabhavā apakkamī.</gatha>
    <hangnum nr="43"/>
    <gatha type="1"> Samiṃsu rogavyasanāni pāṇinaṃ,</gatha>
    <gatha type="2">Bhayaṃ tiraccānagate na pīḷayī;</gatha>
    <gatha type="3">Janā ahesuṃ sakhilā piyaṃvadā,</gatha>
    <gatha type="last">Pavattayuṃ koñcanadaṃ mataṅgajā.</gatha>
    <hangnum nr="44"/>
    <gatha type="1"> Hayā ca hesiṃsu pahaṭṭhamānasā,</gatha>
    <gatha type="2">Nadiṃsu sabbā sayameva dundubhī;</gatha>
    <gatha type="3">Raviṃsu dehābharaṇāni pāṇinaṃ,</gatha>
    <gatha type="last">Disā pasīdiṃsu samā samantato.</gatha>
    <hangnum nr="45"/>
    <gatha type="1"> Pavāyi mando sukhasītamāruto,</gatha>
    <gatha type="2">Pavassi megho’pi akālasambavo;</gatha>
    <gatha type="3">Jahiṃsu ākāsagatiṃ vihaṅgamā,</gatha>
    <gatha type="last">Mahiṃ samubhijjajalaṃ samuṭṭhahī.</gatha>
    <hangnum nr="46"/>
    <gatha type="1"> Asandamānā’va ṭhitā savantiyo,</gatha>
    <gatha type="2">Nabhe virociṃsu asesajotiyo;</gatha>
    <gatha type="3">Bhavā ahesuṃ vivaṭā samantato,</gatha>
    <gatha type="last">Janassa nāsuṃ vacanūpapattiyo.</gatha>
    <hangnum nr="47"/>
    <gatha type="1"> Samekkhataṃ nāvaraṇā nagādayo,</gatha>
    <gatha type="2">Pavāyi gandho api dibbasammato;</gatha>
    <gatha type="3">Dumā ahesuṃ phalapuppha dhārino,</gatha>
    <gatha type="last">Ahosi channo kamalehi aṇṇavo.</gatha>
    <hangnum nr="48"/>
    <gatha type="1"> Thalesu toyesu ca pupphamānakā,</gatha>
    <gatha type="2">Vicittapupphā vikasiṃsu sabbathā;</gatha>
    <gatha type="3">Nirantaraṃ pupphasugandhavuṭṭhiyā,</gatha>
    <gatha type="last">Ahosi sabbaṃ vasudhambarannaraṃ.</gatha>
    <hangnum nr="49"/>
    <gatha type="1"> Nisajja pallaṅkavare tahiṃ jino,</gatha>
    <gatha type="2">Sukhaṃ samāpattivihārasambhavaṃ;</gatha>
    <gatha type="3">Tato’nubhonto sucirābhipatthitaṃ,</gatha>
    <gatha type="last">Dināni satteva atikkamāpayī.</gatha>
    <hangnum nr="50"/>
    <gatha type="1"> Samuppatitvā gagaṇaṅganaṃ tato,</gatha>
    <gatha type="2">Padassayitvā yamakaṃ mahāmuni;</gatha>
    <gatha type="3">Sapāṭihīraṃ tidivādhivāsinaṃ,</gatha>
    <gatha type="last">Jinattane saṃsayitaṃ nirākari.</gatha>
    <hangnum nr="51"/>
    <gatha type="1"> Athotaritvāna jayāsanassa so,</gatha>
    <gatha type="2">Ṭhito’va pubbuttarakaṇṇanissito;</gatha>
    <gatha type="3">Dināni sattānimisena cakkhunā,</gatha>
    <gatha type="last">Tamāsanaṃ bodhitaruṃca’pūjayi.</gatha>
    <hangnum nr="52"/>
    <gatha type="1"> Atha’ntarāḷe maṇicaṅkame jino,</gatha>
    <gatha type="2">Ṭhitappadesassa ca āsanassa ca;</gatha>
    <gatha type="3">Mahārahe devavarābhinimmite,</gatha>
    <gatha type="last">Dināni satteva akāsi vaṅkamaṃ.</gatha>
    <hangnum nr="53"/>
    <gatha type="1"> Tato disāyaṃ aparāya bodhiyā,</gatha>
    <gatha type="2">Upāvisitvā ratanālaye jino;</gatha>
    <gatha type="3">Samantapaṭṭhānanayaṃ vicintayaṃ,</gatha>
    <gatha type="last">Dināni satteva savītināmayi.</gatha>
    <hangnum nr="54"/>
    <gatha type="1"> Viniggato satthusarīrato tadā,</gatha>
    <gatha type="2">Jutippabandho paṭibandhavajjito;</gatha>
    <gatha type="3">Pamāṇasuññāsu ca lokadhātusu,</gatha>
    <gatha type="last">Samantato uddhamadho ca pattharī.</gatha>
    <hangnum nr="55"/>
    <gatha type="1"> Vaṭassa mūle ajapālasaññino,</gatha>
    <gatha type="2">Sukhaṃ phusanto pavivekasambhavaṃ;</gatha>
    <gatha type="3">Vināyako satta vihāsi vāsare,</gatha>
    <gatha type="last">Anantadassī surarājapūjito.</gatha>
    <hangnum nr="56"/>
    <gatha type="1"> Vihāsi mūle mucalindasākhino,</gatha>
    <gatha type="2">Nisajja bhogāvalimandirodare;</gatha>
    <gatha type="3">Vikiṇṇapupphe mucalindabhogino,</gatha>
    <gatha type="last">Samādhinā vāsarasattakaṃ jino.</gatha>
    <hangnum nr="57"/>
    <gatha type="1"> Dume’pi rājāyatane samādhinā,</gatha>
    <gatha type="2">Vihāsi rattindiva sattakaṃ muni;</gatha>
    <gatha type="3">Sahassanetto atha dantapoṇakaṃ,</gatha>
    <gatha type="last">Mukhodakañcāpi adāsi satthuno.</gatha>
    <hangnum nr="58"/>
    <gatha type="1"> Tato mahārājavarehi ābhataṃ,</gatha>
    <gatha type="2">Silāmayaṃ patta catukkamekakaṃ;</gatha>
    <gatha type="3">Vidhāya matthaṃ madhupiṇḍikaṃ tahiṃ,</gatha>
    <gatha type="last">Paṭiggahetvāna savāṇijāhaṭā.</gatha>
    <hangnum nr="59"/>
    <gatha type="1"> Katannakicco saraṇesu te ubho,</gatha>
    <gatha type="2">Patiṭṭhapetvāna tapassubhallike;</gatha>
    <gatha type="3">Adāsi tesaṃ abhipūjituṃ sakaṃ,</gatha>
    <gatha type="last">Parāmasitvāna siraṃ siroruhe.</gatha>
    <hangnum nr="60"/>
    <gatha type="1"> Vaṭassamule ajapālasaññino,</gatha>
    <gatha type="2">Sahampatībrahmavarena yācito;</gatha>
    <gatha type="3">Janassa kātuṃ varadhammasaṅgahaṃ,</gatha>
    <gatha type="last">Agañchi bārāṇasimekako muni.</gatha>
    <hangnum nr="61"/>
    <gatha type="1"> Gantvā so dhammarājā vanamisipatanaṃ saññatānaṃ niketaṃ,</gatha>
    <gatha type="2">Pallaṅkasmiṃ nisinno tahimavicalitaṭṭhānasampāditamhi;</gatha>
    <gatha type="3">Āsāḷhe puṇṇamāyaṃ sitaruciruciyā jotite cakkavāḷe,</gatha>
    <gatha type="last">Devabrahmādikānaṃ duritamalaharaṃ vattayi dhammacakkaṃ.</gatha>
    <hangnum nr="62"/>
    <gatha type="1"> Sutvā saddhammamaggaṃ tibhūvanakuharābhogavitthārikaṃ taṃ,</gatha>
    <gatha type="2">Aññākoṇḍaññanāmadvijamunipamukhāṭṭhārasabrahmakoṭī;</gatha>
    <gatha type="3">Aññāsuṃ maggadhammaṃ parimitarahite cakkavāḷe uḷāro,</gatha>
    <gatha type="last">Obhāso pātubhuto sapadi bahuvidhaṃ āsi accherakañca.</gatha>
    <centered>Paṭhamo paricchedo.</centered>
    <hangnum nr="63"/>
    <gatha type="1"> Tato paṭṭhāya so satthā vinento devamānuse,</gatha>
    <gatha type="last">Bodhito phussamāsamhi navame puṇṇamāsiyaṃ.</gatha>
    <hangnum nr="64"/>
    <gatha type="1"> Laṅkamāgamma gaṅgāya tīre yojanavitthate,</gatha>
    <gatha type="last">Mahānāgavanuyyāne āyāmena tiyojane.</gatha>
    <hangnum nr="65"/>
    <gatha type="1"> Yakkhānaṃ samitiṃ gantvā ṭhatvāna gagane tahiṃ;</gatha>
    <gatha type="last">Vātandhakāravuṭṭhihi katvā yakkhe bhayaddite.</gatha>
    <hangnum nr="66"/>
    <gatha type="1"> Laddhābhayehi yakkhehi tehi dinnāya bhumiyā;</gatha>
    <gatha type="last">Cammakhaṇḍaṃ pasāretvā nisīditvāna taṅkhaṇe.</gatha>
    <hangnum nr="67"/>
    <gatha type="1"> Cammakhaṇḍaṃ padittaggi jālāmālāsamākulaṃ;</gatha>
    <gatha type="last">Iddhiyā vaḍḍhayitvāna yāva sindhuṃ samantato.</gatha>
    <hangnum nr="68"/>
    <gatha type="1"> Javena sindhuvelāya rāsibhute nisācare;</gatha>
    <gatha type="last">Giridīpamidhānetvā patiṭṭhāpesi te tahiṃ.</gatha>
    <hangnum nr="69"/>
    <gatha type="1"> Desayitvā jino dhammaṃ tadā devasamāgame;</gatha>
    <gatha type="last">Bahunnaṃ pāṇakoṭīnaṃ dhammābhisamayaṃ akā.</gatha>
    <hangnum nr="70"/>
    <gatha type="1"> Mahāsumanadevassa sele sumanakūṭake;</gatha>
    <gatha type="last">Datvā namassituṃ kese agā jetavanaṃ jino.</gatha>
    <hangnum nr="71"/>
    <gatha type="1"> Patiṭṭhapetvā te satthu nisinnāsanabhumiyaṃ;</gatha>
    <gatha type="last">Indanīlamayaṃ thūpaṃ karitvā so apūjayi.</gatha>
    <hangnum nr="72"/>
    <gatha type="1"> Nissāya maṇipallaṅkaṃ pabbataṇṇavavāsino;</gatha>
    <gatha type="last">Disvā yuddhatthike nāge cūḷodara mahodare.</gatha>
    <hangnum nr="73"/>
    <gatha type="1"> Bodhito pañcame vasse cittamāse mahāmuni;</gatha>
    <gatha type="last">Uposathe kālapakkhe nāgadīpamupāgamī.</gatha>
    <hangnum nr="74"/>
    <gatha type="1"> Tadā samiddhisumano devo jetavane ṭhitaṃ;</gatha>
    <gatha type="last">Attano bhavanaṃyeva rājāyatanapādapaṃ.</gatha>
    <hangnum nr="75"/>
    <gatha type="1"> Indanīladdikūṭaṃ’va gahetvātuṭṭhamānaso;</gatha>
    <gatha type="last">Dhārayitvā sahāgañchi chattaṃ katvāna satthuno.</gatha>
    <hangnum nr="76"/>
    <gatha type="1"> Ubhinnaṃ nāgarājūnaṃ vattamāne mahāhave;</gatha>
    <gatha type="last">Nisinno gagane nātho māpayittha mahātamaṃ.</gatha>
    <hangnum nr="77"/>
    <gatha type="1"> Ālokaṃ dassayitvātha assāsetvāna bhogino;</gatha>
    <gatha type="last">Sāmaggikaraṇaṃ dhammaṃ abhāsi purisāsabho.</gatha>
    <hangnum nr="78"/>
    <gatha type="1"> Asītikoṭiyo nāgā acalambudhivāsino;</gatha>
    <gatha type="last">Patiṭṭhahiṃsu muditā sīlesu saraṇesu ca.</gatha>
    <hangnum nr="79"/>
    <gatha type="1"> Datvāna maṇipallaṅkaṃ satthuno bhujagādhipā;</gatha>
    <gatha type="last">Tatthāsīnaṃ mahāvīraṃ annapānehi tappayuṃ.</gatha>
    <hangnum nr="80"/>
    <gatha type="1"> Patiṭṭhapetvā so tattha rājāyatanapādapaṃ;</gatha>
    <gatha type="last">Pallaṅkaṃ tañca nāgānaṃ adāsi abhipūjituṃ.</gatha>
    <hangnum nr="81"/>
    <gatha type="1"> Bodhito aṭṭhame vasse vesākhe puṇṇamāsiyaṃ;</gatha>
    <gatha type="last">Maṇiakkhikanāmena nāgindena nimantito.</gatha>
    <hangnum nr="82"/>
    <gatha type="1"> Nāgarājassa tasseva bhavanaṃ sādhu sajjītaṃ;</gatha>
    <gatha type="last">Kalyāṇiyaṃ pañcabhikkhū satehi saha āgami.</gatha>
    <hangnum nr="83"/>
    <gatha type="1"> Kalyāṇicetiyaṭṭhāne kate ratana maṇḍape;</gatha>
    <gatha type="last">Mahārahamhi pallaṅke upāvisi narāsabho.</gatha>
    <hangnum nr="84"/>
    <gatha type="1"> Dibbehi khajjabhojjehi sasaṅghaṃ lokanāyakaṃ;</gatha>
    <gatha type="last">Santappesi phaṇindo so bhujaṅgehi purakkhato.</gatha>
    <hangnum nr="85"/>
    <gatha type="1"> Desayitvāna saddhammaṃ saggamokkhasukhāvahaṃ;</gatha>
    <gatha type="last">So satthā sumane kūṭe dassesi padalañchanaṃ.</gatha>
    <hangnum nr="86"/>
    <gatha type="1"> Tato pabbatapādamhi sasaṅgho so vināyako;</gatha>
    <gatha type="last">Divāvihāraṃ katvāna dīghavāpiṃ upāgami.</gatha>
    <hangnum nr="87"/>
    <gatha type="1"> Thūpaṭṭhāne tahiṃ buddho sasaṅgho’bhinisīdiya;</gatha>
    <gatha type="last">Samāpatti samubabhutaṃ avindi asamaṃ sukhaṃ.</gatha>
    <hangnum nr="88"/>
    <gatha type="1"> Mahābodhitaruṭṭhāne samādhiṃ appayi jino;</gatha>
    <gatha type="last">Mahāthūpappadese ca viharittha samādhinā.</gatha>
    <hangnum nr="89"/>
    <gatha type="1"> Thūpārāmamhi thūpassa ṭhāne jhānasukhena so;</gatha>
    <gatha type="last">Sabhikkhusaṅgho sambuddho muhuttaṃ vītināmayī.</gatha>
    <hangnum nr="90"/>
    <gatha type="1"> Silāthupappadesamhi ṭhatvākālāvidū muni;</gatha>
    <gatha type="last">Deve samanusāsitvā tato jetavanaṃ agā.</gatha>
    <hangnum nr="91"/>
    <gatha type="1"> Agiddho lābhasakkāre asayhamavamānanaṃ;</gatha>
    <gatha type="last">Sahanto kevalaṃ sabba lokanittharaṇatthiko.</gatha>
    <hangnum nr="92"/>
    <gatha type="1"> Saṃvaccharāni ṭhatvāna cattāḷīsañca pañca ca;</gatha>
    <gatha type="last">Desayitvāna suttādi navaṅgaṃ satthusāsanaṃ.</gatha>
    <hangnum nr="93"/>
    <gatha type="1"> Tāretvā bhavakantārā jane saṅkhyātivattino;</gatha>
    <gatha type="last">Buddhakiccāni sabbāni niṭṭhāpetvāna cakkhumā.</gatha>
    <hangnum nr="94"/>
    <gatha type="1"> Kusinārāpure raññaṃ mallānamupavattane;</gatha>
    <gatha type="last">Sālavanamhi yamakasālarukkhānamantare.</gatha>
    <hangnum nr="95"/>
    <gatha type="1"> Mahārahe supaññatte mañce uttarasīsakaṃ;</gatha>
    <gatha type="last">Nipanno sīhaseyyāya vesākhe puṇṇamāsiyaṃ.</gatha>
    <hangnum nr="96"/>
    <gatha type="1"> Desetvā paṭhame yāme mallānaṃ dhammamuttamaṃ;</gatha>
    <gatha type="last">Subhaddaṃ majjhime yāme pāpetvā amataṃ padaṃ.</gatha>
    <hangnum nr="97"/>
    <gatha type="1"> Bhikkhu pacchimayāmamhi dhammakkhandhe asesake;</gatha>
    <gatha type="last">Saṅgayha ovaditvāna appamāda padena ca.</gatha>
    <hangnum nr="98"/>
    <gatha type="1"> Paccusasamaye jhānasamāpattivihārato;</gatha>
    <gatha type="last">Uṭṭhāya parinibbāyi sesopādivivajjito.</gatha>
    <hangnum nr="99"/>
    <gatha type="1"> Mahīkampādayo āsuṃ tadā acchariyāvahā;</gatha>
    <gatha type="last">Pūjāvisesā vattiṃsu devamānusakā bahū.</gatha>
    <hangnum nr="100"/>
    <gatha type="1"> Parinibbāṇasuttante vuttānukkamato pana;</gatha>
    <gatha type="last">Pūjāviseso viññeyyo icchantehi asesato.</gatha>
    <hangnum nr="101"/>
    <gatha type="1"> Ahatehi ca vatthehi veṭhetvā paṭhamaṃ jinaṃ;</gatha>
    <gatha type="last">Veṭhayitvāna kappāsapicunā vihatena ca.</gatha>
    <hangnum nr="102"/>
    <gatha type="1"> Evaṃ pañcasatakkhattuṃ veṭhayitvāna sādhukaṃ;</gatha>
    <gatha type="last">Pakkhipitvā suvaṇṇāya telapuṇṇāya doṇiyā.</gatha>
    <hangnum nr="103"/>
    <gatha type="1"> Vīsaṃhatthasatubbedhaṃ gandhadārūhi saṅkhataṃ;</gatha>
    <gatha type="last">Āropayiṃsu citakaṃ mallānaṃ pamukhā tadā.</gatha>
    <hangnum nr="104"/>
    <gatha type="1"> Mahākassapatherena dhammarāje avandite;</gatha>
    <gatha type="last">Citakaṃ mā jalitthāti devadhiṭṭhānato pana.</gatha>
    <hangnum nr="105"/>
    <gatha type="1"> Pāmokkhā mallarājūnaṃ vāyamantopa’nekadhā;</gatha>
    <gatha type="last">Citakaṃ taṃ na sakkhiṃsu gāhāpetuṃ hutāsanaṃ.</gatha>
    <hangnum nr="106"/>
    <gatha type="1"> Mahākassapatherena adhiṭṭhānena attano;</gatha>
    <gatha type="last">Vatthādīni mahādoṇiṃ citakañca mahārahaṃ.</gatha>
    <hangnum nr="107"/>
    <gatha type="1"> Dvidhā katvāna nikkhamma sakasīse patiṭṭhitā;</gatha>
    <gatha type="last">Vanditā satthuno pādā yathāṭṭhāne patiṭṭhitā.</gatha>
    <hangnum nr="108"/>
    <gatha type="1"> Tato devānubhāvena pajjalittha citānalo;</gatha>
    <gatha type="last">Na masi satthudehassa daḍḍhassāsi na chārikā.</gatha>
    <hangnum nr="109"/>
    <gatha type="1"> Dhātuyo avasissiṃsu muttābhā kañcanappabhā;</gatha>
    <gatha type="last">Adiṭṭhānena buddhassa vippakinṇā anekadhā.</gatha>
    <hangnum nr="110"/>
    <gatha type="1"> Uṇhīsaṃ akkhakā dve ca catasso dantadhātuyo;</gatha>
    <gatha type="last">Iccetā dhātuyo satta vippakiṇṇā na satthuno.</gatha>
    <hangnum nr="111"/>
    <gatha type="1"> Ākāsato patitvāpi uggantvāpi mahītalā;</gatha>
    <gatha type="last">Samantā jaladhārāyo nibbāpesuṃ citānalaṃ.</gatha>
    <hangnum nr="112"/>
    <gatha type="1"> Therassa sāriputtassa antevāsi mahiddhiko;</gatha>
    <gatha type="last">Sarabhunāmako thero pabhinna paṭisambhido.</gatha>
    <hangnum nr="113"/>
    <gatha type="1"> Gīvādhātuṃ gahetvāna citato mahiyaṅgaṇe;</gatha>
    <gatha type="last">Patiṭṭhapetvā thūpamhi akā kañcukacetiyaṃ.</gatha>
    <hangnum nr="114"/>
    <gatha type="1"> Khemavhayo kāruṇiko khīṇasaṃyojano muni;</gatha>
    <gatha type="last">Citakā to tato vāmadāṭhādhātuṃ samaggahi.</gatha>
    <hangnum nr="115"/>
    <gatha type="1"> Aṭṭhannamatha rājunaṃ dhātuatthāya satthuno;</gatha>
    <gatha type="last">Uppannaṃ viggahaṃ doṇo sametvāna dvijuttamo.</gatha>
    <hangnum nr="116"/>
    <gatha type="1"> Katvāna aṭṭha koṭṭhāse bhājetvā sesadhātuyo;</gatha>
    <gatha type="last">Adāsi aṭṭharājūnaṃ taṃ taṃ nagaravāsinaṃ.</gatha>
    <hangnum nr="117"/>
    <gatha type="1"> Haṭṭhatuṭṭhā gahetvāna dhātuyo tā narādhipā;</gatha>
    <gatha type="last">Gantvā sake sake raṭṭhe cetiyāni akārayuṃ.</gatha>
    <hangnum nr="118"/>
    <gatha type="1"> Ekā dāṭhā surindena ekā gandhāravāsihi;</gatha>
    <gatha type="last">Ekā bhujaṅgarājūhi āsi sakkatapūjitā.</gatha>
    <hangnum nr="119"/>
    <gatha type="1"> Dantadhātuṃ tato khemo attanā gahitaṃ adā;</gatha>
    <gatha type="last">Dantapure kaliṅgassa brahmadattassa rājino.</gatha>
    <hangnum nr="120"/>
    <gatha type="1"> Desayitvāna so dhammaṃ bhetvā sabbā kudiṭṭhiyo;</gatha>
    <gatha type="last">Rājānaṃ taṃ pasādesi aggambhī ratanattaye.</gatha>
    <hangnum nr="121"/>
    <gatha type="1"> Ajjhogāḷho munindassa dhammāmatamahaṇṇavaṃ;</gatha>
    <gatha type="last">So narindopavāhesi malaṃ macchariyādikaṃ.</gatha>
    <hangnum nr="122"/>
    <gatha type="1"> Pāvussako yathā megho nānā ratanavassato;</gatha>
    <gatha type="last">Dāḷiddiyanidāghaṃ so nibbāpesi naruttamo.</gatha>
    <hangnum nr="123"/>
    <gatha type="1"> Suvaṇṇakhacitālamba muttājālehi sobhitaṃ;</gatha>
    <gatha type="last">Kūṭāgārasatākīṇṇaṃ taruṇādiccasannibhaṃ.</gatha>
    <hangnum nr="124"/>
    <gatha type="1"> Nānāratanasobhāya dudikkhaṃ cakkhumūsanaṃ;</gatha>
    <gatha type="last">Yānaṃ saggāpavaggassa pasādātisayāvahaṃ.</gatha>
    <hangnum nr="125"/>
    <gatha type="1"> Kārayitvāna so rājā dāṭhādhātunivesanaṃ;</gatha>
    <gatha type="last">Dhātupīṭhañca tattheva kāretvā ratanujjalaṃ.</gatha>
    <hangnum nr="126"/>
    <gatha type="1"> Tahiṃ samappayitvāna dāṭhādhātuṃ mahesino;</gatha>
    <gatha type="last">Pūjāvatthūhi pūjesi rattindivamatandito.</gatha>
    <hangnum nr="127"/>
    <gatha type="1"> Iti so sañcinitvāna puññasambhāra sampadaṃ;</gatha>
    <gatha type="last">Jahitvā mānusaṃ dehaṃ saggakāyamalaṅkari.</gatha>
    <hangnum nr="128"/>
    <gatha type="1"> Anujāto tato tassa kāsirājavhayo suto;</gatha>
    <gatha type="last">Rajjaṃ laddhā amaccānaṃ sokasallamapānudī.</gatha>
    <hangnum nr="129"/>
    <gatha type="1"> Pupphagandhādinā dantadhātuṃ tamabhipūjiya;</gatha>
    <gatha type="last">Niccaṃ maṇippadīpehi jotayi dhātumandiraṃ.</gatha>
    <hangnum nr="130"/>
    <gatha type="1"> Iccevamādiṃ so rājā katvā kusalasañcayaṃ;</gatha>
    <gatha type="last">Jahitvāna nijaṃ dehaṃ devindapuramajjhagā.</gatha>
    <hangnum nr="131"/>
    <gatha type="1"> Sunando nāma rājindo ānandajanano sataṃ;</gatha>
    <gatha type="last">Tassa’trajo tato āsi buddhasāsanamāmako.</gatha>
    <hangnum nr="132"/>
    <gatha type="1"> Sammānetvāna so dantadhātuṃ ñeyyantadassino;</gatha>
    <gatha type="last">Mahatā bhattiyogena agā devasahavyataṃ.</gatha>
    <hangnum nr="133"/>
    <gatha type="1"> Tato parañca aññe’pi bahavo vasudhādhipā;</gatha>
    <gatha type="last">Dantadhātuṃ munindassa kamena abhipūjayuṃ.</gatha>
    <hangnum nr="134"/>
    <gatha type="1"> Guhasīvavhayo rājā duratikkama sāsano;</gatha>
    <gatha type="last">Tato rajjasiriṃ patvā anugaṇhi mahājanaṃ.</gatha>
    <hangnum nr="135"/>
    <gatha type="1"> Saparatthānabhiññe so lābhasakkāralolupe;</gatha>
    <gatha type="last">Māyāvino avijjandhe niganṭhe samupaṭṭhahi.</gatha>
    <hangnum nr="136"/>
    <gatha type="1"> Vassāratte yathā cando mohakkhandhena āvaṭo;</gatha>
    <gatha type="last">Nāsakkhī guṇaraṃsīhi jalituṃ so narāsabho.</gatha>
    <hangnum nr="137"/>
    <gatha type="1"> Dhammamaggā apete’pi paviṭṭhe diṭṭhikānanaṃ;</gatha>
    <gatha type="last">Tasmiṃ sādhupathaṃ aññe nātivattiṃsu pāṇino</gatha>
    <hangnum nr="138"/>
    <gatha type="1"> Hematoraṇamālāhi dhajehi kadalihi ca;</gatha>
    <gatha type="last">Pupphagaghiyehi’nekehi sajjetvā nāgarā puraṃ</gatha>
    <hangnum nr="139"/>
    <gatha type="1"> Maṅgalatthuti ghosehi naccagītādikehi ca;</gatha>
    <gatha type="last">Hemarūpiyapupphehi gandhacuṇṇādikehi ca.</gatha>
    <hangnum nr="140"/>
    <gatha type="1"> Pūjentā munirājassa dāṭhādhātuṃ kudācanaṃ;</gatha>
    <gatha type="last">Akaṃsu ekanigghosaṃ saṃvaṭṭambudhisannibhaṃ.</gatha>
    <hangnum nr="141"/>
    <gatha type="1"> Ugghāṭetvā narindo so pāsāde sihapañjaraṃ;</gatha>
    <gatha type="last">Passanto janamaddakkhī pūjāvidhiparāyaṇaṃ.</gatha>
    <hangnum nr="142"/>
    <gatha type="1"> Athāmaccasabhāmajetdha rājā vimbhīta mānaso;</gatha>
    <gatha type="last">Kotuhalākulo hutvā idaṃ vacanamabravī.</gatha>
    <hangnum nr="143"/>
    <gatha type="1"> Accherakaṃ kimetannu kīdisaṃ pāṭihāriyaṃ;</gatha>
    <gatha type="last">Mametaṃ nagaraṃ kasmā chaṇanissitakaṃ iti.</gatha>
    <hangnum nr="144"/>
    <gatha type="1"> Tato amacco ācikkhi medhāvī buddhamāmako;</gatha>
    <gatha type="last">Rājino tassa sambuddhānubhāvamavijānato.</gatha>
    <hangnum nr="145"/>
    <gatha type="1"> Sabbābhibhussabuddassa tanhāsaṅkayadassino;</gatha>
    <gatha type="last">Esā dhātu mahārāja khemattherena āhaṭā.</gatha>
    <hangnum nr="146"/>
    <gatha type="1"> Taṃ dhātuṃ pūjayitvāna rājāno pubbakā idha;</gatha>
    <gatha type="last">Kalyāṇamitte nissāya devakāyamupāgamuṃ.</gatha>
    <hangnum nr="147"/>
    <gatha type="1"> Nāgarāpi ime sabbe samparāya sukatthikā;</gatha>
    <gatha type="last">Pūjayanti samāgamma dhātuṃ taṃ satthuno iti.</gatha>
    <hangnum nr="148"/>
    <gatha type="1"> Tassāmaccassa so rājā sutvā dhammaṃ subhāsitaṃ;</gatha>
    <gatha type="last">Dulladdhīmalamujjhitvā pasīdi ratanattaye.</gatha>
    <hangnum nr="149"/>
    <gatha type="1"> Dhātupūjaṃ karonto so rājā acchariyā vahaṃ;</gatha>
    <gatha type="last">Titthiye dummane’kāsi sumane cetare jane.</gatha>
    <hangnum nr="150"/>
    <gatha type="1"> Ime ahirikā sabbe saddhādiguṇavajjitā;</gatha>
    <gatha type="last">Thaddhā saṭhā ca duppaññā saggamokkhavibandhakā.</gatha>
    <hangnum nr="151"/>
    <gatha type="1"> Iti so cintayitvāna guhasīvo narādhipo;</gatha>
    <gatha type="last">Pabbājesi sakā raṭṭhā nigaṇṭhe te asesake.</gatha>
    <hangnum nr="152"/>
    <gatha type="1"> Tato nigṇṭhā sabbe’pi ghatasittānalā yathā;</gatha>
    <gatha type="last">Kodhaggijalitā’gañchuṃ puraṃ pāṭaliputtakaṃ.</gatha>
    <hangnum nr="153"/>
    <gatha type="1"> Tattha rājā mahātejo jambudīpassa issaro;</gatha>
    <gatha type="last">Paṇḍunāmo tadā āsi anantabalavāhaṇo.</gatha>
    <hangnum nr="154"/>
    <gatha type="1"> Kodhandhātha nigaṇṭhā te sabbe pesuññakārakā;</gatha>
    <gatha type="last">Upasaṅkamma rājānaṃ idaṃ vacanamabravūṃ.</gatha>
    <hangnum nr="155"/>
    <gatha type="1"> Sabbadevamanussehi vandanīye mahiddhike;</gatha>
    <gatha type="last">Sivabrahmādayo deve niccaṃ tumhe namassatha.</gatha>
    <hangnum nr="156"/>
    <gatha type="1"> Tuyhaṃ sāmantabhupālo guhasīvo panādhunā;</gatha>
    <gatha type="last">Nindanno tādise deve chavaṭṭhiṃ vandate iti.</gatha>
    <hangnum nr="157"/>
    <gatha type="1"> Sutvāna vacanaṃ tesaṃ rājā kodhavasānugo;</gatha>
    <gatha type="last">Sūraṃ sāmantabhūpālaṃ cittayānamatha’bravī.</gatha>
    <hangnum nr="158"/>
    <gatha type="1"> Kaliṅgaraṭṭhaṃ gantvāna guhasīvamidhānaya;</gatha>
    <gatha type="last">Pūjitaṃ taṃ chavaṭṭhiñca tena rattindivaṃ iti.</gatha>
    <hangnum nr="159"/>
    <gatha type="1"> Cittayāno tato rājā mahatiṃ caturaṅginiṃ;</gatha>
    <gatha type="last">Sannayahitvā sakaṃ senaṃ purā tamhābhinikkhami.</gatha>
    <hangnum nr="160"/>
    <gatha type="1"> Gantvāna so mahīpālo senaṅgehi purakkhato;</gatha>
    <gatha type="last">Dantapurassāvidūre khandhāvāraṃ nivesayi.</gatha>
    <hangnum nr="161"/>
    <gatha type="1"> Sutvā āgamanaṃ tassa kaliṅgo so mahipati;</gatha>
    <gatha type="last">Gajindapābhatādihi taṃ tosesi narādhipaṃ.</gatha>
    <hangnum nr="162"/>
    <gatha type="1"> Hitajjhāsayataṃ ñatvā guhasīvassa rājino;</gatha>
    <gatha type="last">Dantapuraṃ cittayāno saddhiṃ senāya pāvisi.</gatha>
    <hangnum nr="163"/>
    <gatha type="1"> Pākāragopuraṭṭālapāsādagaghikacittitaṃ;</gatha>
    <gatha type="last">Dānasālāhi so rājā samiddhaṃ puramaddasa.</gatha>
    <hangnum nr="164"/>
    <gatha type="1"> Tato so sumano gantvā paviṭṭho rājamandiraṃ;</gatha>
    <gatha type="last">Guhasīvassa ācikkhi paṇḍurājassa sāsanaṃ.</gatha>
    <hangnum nr="165"/>
    <gatha type="1"> Sutvāna sāsanaṃ tassa dāruṇaṃ duratikkamaṃ;</gatha>
    <gatha type="last">Pasannamukhavaṇṇo’va cittayānaṃ samabravī.</gatha>
    <hangnum nr="166"/>
    <gatha type="1"> Sabbalokahitatthāya maṃsanettādidānato;</gatha>
    <gatha type="last">Anappakappe sambhāre sambharitvā atandito.</gatha>
    <hangnum nr="167"/>
    <gatha type="1"> Jetvā namucino senaṃ patvā sabbāsavakkhayaṃ;</gatha>
    <gatha type="last">Anāvaraṇañāṇena sabbadhammesu pāragu.</gatha>
    <hangnum nr="168"/>
    <gatha type="1"> Diṭṭhadhammasukassādaṃ agaṇetvāna attano;</gatha>
    <gatha type="last">Dhammanāvāya tāresi janataṃ yo bhavaṇṇavā.</gatha>
    <hangnum nr="169"/>
    <gatha type="1"> Devātidevaṃ taṃ buddhaṃ saraṇaṃ sabbapāṇinaṃ;</gatha>
    <gatha type="last">Jano hi avajānanto addhā so vañcito iti.</gatha>
    <hangnum nr="170"/>
    <gatha type="1"> Iccevamādiṃ sutvāna so rājā satthuvaṇṇanaṃ;</gatha>
    <gatha type="last">Ānandassuppabandhehi pavedesi pasannataṃ.</gatha>
    <hangnum nr="171"/>
    <gatha type="1"> Guhasīvo pasannaṃ taṃ cittayānaṃ udikkhiya;</gatha>
    <gatha type="last">Tena saddhiṃ mahagghaṃ taṃ agamā dhātumandiraṃ.</gatha>
    <hangnum nr="172"/>
    <gatha type="1"> Haricandanasambhutaṃ dvārabāhādikehi ca;</gatha>
    <gatha type="last">Pavāḷavāḷamālāhi lambamuttālatāhi ca.</gatha>
    <hangnum nr="173"/>
    <gatha type="1"> Indanīlakavāṭehi maṇikiṅkiṇikāhi ca;</gatha>
    <gatha type="last">Sovaṇṇakaṇṇamālāhi sobhitaṃ maṇithūpikaṃ.</gatha>
    <hangnum nr="174"/>
    <gatha type="1"> Uccaṃ veluriyubbhāsi chadanaṃ makarākulaṃ;</gatha>
    <gatha type="last">Dhātumandiramaddakkhi ratanujjala pīṭhakaṃ.</gatha>
    <hangnum nr="175"/>
    <gatha type="1"> Tato setātapattassa heṭṭhā ratanacittitaṃ;</gatha>
    <gatha type="last">Disvā dhātukaranḍañca tuṭṭho vimbhayamajjhagā.</gatha>
    <hangnum nr="176"/>
    <gatha type="1"> Tato kaliṅganātho so vivaritvā karaṇḍakaṃ;</gatha>
    <gatha type="last">Mahītale nihantvāna dakkhiṇaṃ jānumaṇḍalaṃ.</gatha>
    <hangnum nr="177"/>
    <gatha type="1"> Añjaliṃ paggahetvāna guṇe dasabalādike;</gatha>
    <gatha type="last">Saritvā buddhaseṭṭhassa akāsi abhiyācanaṃ.</gatha>
    <hangnum nr="178"/>
    <gatha type="1"> Gaṇḍambarukkhamūlamhi tayā titthīyamaddane;</gatha>
    <gatha type="last">Yamakaṃ dassayantena pāṭihāriyamabbhutaṃ.</gatha>
    <hangnum nr="179"/>
    <gatha type="1"> Pubbakāyādinikkhantajalānalasamākulaṃ;</gatha>
    <gatha type="last">Cakkavāḷaṅgaṇaṃ katvā janā sabbe pasāditā.</gatha>
    <hangnum nr="180"/>
    <gatha type="1"> Desetvāna tayo māse abhidhammaṃ sudhāsinaṃ;</gatha>
    <gatha type="last">Nagaraṃ otarantena saṅkassaṃ tāvatiṃsato.</gatha>
    <hangnum nr="181"/>
    <gatha type="1"> Chattavāmarasaṅkhādigāhakehi anekadhā;</gatha>
    <gatha type="last">Brahmadevāsurādīhi pūjitena tayā pana.</gatha>
    <hangnum nr="182"/>
    <gatha type="1"> Ṭhatvāna maṇisopāṇe vissakammābhinimmite;</gatha>
    <gatha type="last">Lokavivaraṇaṃ nāma dassitaṃ pāṭihāriyaṃ.</gatha>
    <hangnum nr="183"/>
    <gatha type="1"> Tathānekesu ṭhānesu munirāja tayāpuna;</gatha>
    <gatha type="last">Bahūni pāṭihirāni dassitāni sayambhunā.</gatha>
    <hangnum nr="184"/>
    <gatha type="1"> Pāṭihāriyamajjāpi saggamokkhasukhāvahaṃ;</gatha>
    <gatha type="last">Passantānaṃ manussānaṃ dassanīyaṃ tayā iti.</gatha>
    <hangnum nr="185"/>
    <gatha type="1"> Abbhuggantvā gagaṇa kuharaṃ candalekhābhirāmā,</gatha>
    <gatha type="2">Vissajjenti rajata dhavalā raṃsiyo dantadhātu;</gatha>
    <gatha type="3">Dhūpāyanti sapadi bahudhā pajjalantī muhuttaṃ,</gatha>
    <gatha type="last">Nibbāyantī nayanasubhagaṃ pāṭihīraṃ akāsi.</gatha>
    <hangnum nr="186"/>
    <gatha type="1"> Accheraṃ taṃ parama ruciraṃ cittayāno narindo,</gatha>
    <gatha type="2">Disvā haṭṭho ciraparicitaṃ diṭṭhijālaṃ jahitvā;</gatha>
    <gatha type="3">Gantvā buddhaṃ saraṇamasamaṃ sabbaseṇīhi saddhiṃ,</gatha>
    <gatha type="last">Aggaṃ puññaṃ pasavi bahudhā dhātusammānanāya.</gatha>
    <centered>Dutiyo paricchedo</centered>
    <hangnum nr="187"/>
    <gatha type="1"> Tato kaliṅgādhipatissa tassasocittayānoparamappatīto;</gatha>
    <gatha type="last">Taṃ sāsanaṃ paṇḍunarādhipassa ñāpesi dhīro duratikkamaṃ’ti.</gatha>
    <hangnum nr="188"/>
    <gatha type="1"> Rājātato dantapuraṃ dhajehi pupphehi dhūpehi ca toraṇehi;</gatha>
    <gatha type="last">Alaṅkaritvāna mahāvitāna nivāritādiccamarīcijālaṃ.</gatha>
    <hangnum nr="189"/>
    <gatha type="1"> Assuppabandhāvutalocanehi purakkhato negama nāgarehi;</gatha>
    <gatha type="last">Samubbahanto sirasā nijena mahārahaṃ dhātukaraṇḍakaṃ taṃ.</gatha>
    <hangnum nr="190"/>
    <gatha type="1"> Samussitodāra sitātapattaṃ saṅkhodarodāta turaṅgayuttaṃ;</gatha>
    <gatha type="last">Rathaṃ navādiccasamānavaṇṇa māruyha cittattharaṇābhirāmaṃ.</gatha>
    <hangnum nr="191"/>
    <gatha type="1"> Anekasaṅkhehi balehi saddhiṃ velātivattambudhisannibhehī;</gatha>
    <gatha type="last">Nivattamānassa bahujjanassa vināpi dehaṃ manasānuyāto</gatha>
    <hangnum nr="192"/>
    <gatha type="1"> Susanthataṃ sabbadhivālukāhi susajjitaṃ puṇṇa ghaṭādikehi;</gatha>
    <gatha type="last">Pupphābhikiṇṇaṃ paṭipajji dīghaṃ suvitthataṃ pāṭaliputtamaggaṃ.</gatha>
    <hangnum nr="193"/>
    <gatha type="1"> Kaliṅghanātho kusumādikehi naccehi gītehi ca vāditehi;</gatha>
    <gatha type="last">Dine dine addhani dantadhātuṃ pūjesi saddhiṃ vanadevatāhi.</gatha>
    <hangnum nr="194"/>
    <gatha type="1"> Suduggamaṃ sindhumahīdharehi kamena maddhānamatikkamitvā;</gatha>
    <gatha type="last">Ādāya dhātuṃ manujādhinātho agā puraṃ pāṭali puttanāmaṃ.</gatha>
    <hangnum nr="195"/>
    <gatha type="1"> Rājādhirājo’tha sabhāya majjhe disvāna taṃ vītabhayaṃ visaṅkaṃ;</gatha>
    <gatha type="last">Kaliṅgarājaṃ paṭighābhibhuto abhāsi pesuññakare nigaṇṭhe</gatha>
    <hangnum nr="196"/>
    <gatha type="1"> Deve jahitvāna namassanīye chavaṭṭhimetena namassitaṃ’taṃ;</gatha>
    <gatha type="last">Aṅgārarāsimhi sajotibhūte nikkhippa khippaṃ dahathādhuneti.</gatha>
    <hangnum nr="197"/>
    <gatha type="1"> Pahaṭṭhacittā’vatato nigaṇṭhārājaṅgaṇe te mahatiṃ gabhīraṃ;</gatha>
    <gatha type="last">Vītaccikaṅgāraka rāsi puṇṇaṃ aṅgārakāsuṃ abhisaṅkhariṃsu.</gatha>
    <hangnum nr="198"/>
    <gatha type="1"> Samantato pajjalitāya tāya sajotiyā roruvabheravāya;</gatha>
    <gatha type="last">Mohandhabhutā atha titthiyā te taṃ dantadhātuṃ abhinikkhipiṃsu.</gatha>
    <hangnum nr="199"/>
    <gatha type="1"> Tassānubhāvena tamaggīrāsiṃ hetvā sarojaṃ rathacakkamattaṃ;</gatha>
    <gatha type="last">Samantato uggatareṇujāla muṭṭhāsi kiñjakkha bharābhirāmaṃ.</gatha>
    <hangnum nr="200"/>
    <gatha type="1"> Tasmiṃ khaṇe paṅkaja kaṇṇikāya patiṭṭhahitvā jinadantadhātu;</gatha>
    <gatha type="last">Kundāvadātāhi pabhāhi sabbā disā pabhāsesi pabhassarāhi.</gatha>
    <hangnum nr="201"/>
    <gatha type="1"> Disvāna taṃ acchariyaṃ manussā pasannacittā ratanādikehi;</gatha>
    <gatha type="last">Sampūjayitvā jinadantadhātuṃ sakaṃ sakaṃ diṭṭhimavossajiṃsu.</gatha>
    <hangnum nr="202"/>
    <gatha type="1"> So paṇḍurājā pana diṭṭhijālaṃ cirānubaddhaṃ apariccajanto;</gatha>
    <gatha type="last">Patiṭṭhapetvā’dhikaraññametaṃ kuṭena ghātāpayi dantadhātuṃ.</gatha>
    <hangnum nr="203"/>
    <gatha type="1"> Tassaṃ nimuggā’dhikaraññamesā upaḍḍhabhāge naca dissamānā;</gatha>
    <gatha type="last">Pubbācalaṭṭho’va sudhāmarīci jotesi raṃsīhi disā samantā.</gatha>
    <hangnum nr="204"/>
    <gatha type="1"> Disvānubhāvaṃ jinadantadhātu yāpajji so vimbhaya maggarājā;</gatha>
    <gatha type="last">Eko’tha issāpasuto nigaṇṭho taṃ rājarājānamidaṃ avoca.</gatha>
    <hangnum nr="205"/>
    <gatha type="1"> Rāmādayo deva janaddanassa nānāvatārā bhuvane ahesuṃ;</gatha>
    <gatha type="last">Tassekadeso’ca idaṃ chavaṭṭhinoce’nubhāvokathamīdisoti.</gatha>
    <hangnum nr="206"/>
    <gatha type="1"> Addhā manussattamupāgatassa devassa pacchā tidivaṃ gatassa;</gatha>
    <gatha type="last">Dehekadeso ṭhapito hitatthametanti saccaṃvacanaṃbhaveyya.</gatha>
    <hangnum nr="207"/>
    <gatha type="1"> Saṃvaṇṇayitvāna guṇe pahūte nārāyaṇassa’ssamahiddhikassa;</gatha>
    <gatha type="last">Nimuggamettā’dhikaraññametaṃsampassato mebahinīharitvā.</gatha>
    <hangnum nr="208"/>
    <gatha type="1"> Sampādayitvāna mahājanānaṃ mukhāni paṅkeruhasundarāni;</gatha>
    <gatha type="last">Yaṭicchitaṃ gaṇhatha vatthujātaṃ iccāha rājā mukhare nigaṇṭhe.</gatha>
    <hangnum nr="209"/>
    <gatha type="1"> Te titthiyā viṇahusuraṃ guṇehi vicitta rūpehi abhitthavitvā;</gatha>
    <gatha type="last">Toyena siñciṃsu saṭhā tathāpi ṭhitappadesā na calittha dhātu.</gatha>
    <hangnum nr="210"/>
    <gatha type="1"> Jigucchamāno atha te nigaṇṭhe so dhātuyānīharaṇe upāyaṃ;</gatha>
    <gatha type="last">Anvesamāno vasudhādhinātho bheriṃ carāpesi sake puramhi.</gatha>
    <hangnum nr="211"/>
    <gatha type="1"> Nimuggametthā’dhikaraññamajji yo dhātumetaṃ bahi nīhareyya;</gatha>
    <gatha type="last">Laddhāna so issariyaṃ mahantaṃ raññosakāsāsukhamessatīti</gatha>
    <hangnum nr="212"/>
    <gatha type="1"> Sutvā na taṃ bheriravaṃuḷāraṃpuñaññatthikobuddhabalepasanno;</gatha>
    <gatha type="last">Tasmiṃ pure seṭṭhisuto subhaddo pāvekkhirañño samitiṃ pagabbho.</gatha>
    <hangnum nr="213"/>
    <gatha type="1"> Tamaggarājaṃ atha so namitvā sāmājikānaṃ hadayaṅgamāya;</gatha>
    <gatha type="last">Bhāsāya sabbaññuguṇappabhāvaṃ vaṇṇesi sārajjavimutta citto.</gatha>
    <hangnum nr="214"/>
    <gatha type="1"> Bhumiṃ kiṇitvā mahatā dhanena manoramaṃ jetavanaṃ vihāraṃ;</gatha>
    <gatha type="last">Yo kārayitvāna jinassa datvā upaṭṭhahi taṃ catupaccayehi.</gatha>
    <hangnum nr="215"/>
    <gatha type="1"> Anāthapiṇḍippadaseṭṭhiseṭṭhosodiṭṭhadhammopapitāmahome;</gatha>
    <gatha type="last">Tilokanāthe mama dhammarāje tumhe’dhunāpassathabhattibhāraṃ.</gatha>
    <hangnum nr="216"/>
    <gatha type="1"> Itthaṃ naditvāna pahūtapañeññā katvāna ekaṃsamathuttarīyaṃ;</gatha>
    <gatha type="last">Mahītalaṃ dakkhiṇajānukena āhacca baddhañjaliko avoca.</gatha>
    <hangnum nr="217"/>
    <gatha type="1"> Chaddantanāgo savisena viddho sallena yo lohitamakkhi taṅgo;</gatha>
    <gatha type="last">Chabbaṇṇaraṃsīhi samujjalante chetvāna luddāya adāsi dante.</gatha>
    <hangnum nr="218"/>
    <gatha type="1"> Saso’pi hutvāna visuddhasīlo ajjhattadānābhirato dvijāya;</gatha>
    <gatha type="last">Yo’dajjidehampi sakaṃ nipacca aṅgārarāsimhi bubhukkhitāya.</gatha>
    <hangnum nr="219"/>
    <gatha type="1"> Yo bodhiyā bāhiravatthudānā atittarūpo sivirāja seṭṭho;</gatha>
    <gatha type="last">Adāsi cakkhūni pabhassarāni dvijāya jiṇṇāya acakkhukāya.</gatha>
    <hangnum nr="220"/>
    <gatha type="1"> Yokhantivādī’pi kalāburāje chedāpayante’pi sahatthapādaṃ;</gatha>
    <gatha type="last">Pariplutaṅgorudhire titikkhimettāyamāno yasadāyake’va.</gatha>
    <hangnum nr="221"/>
    <gatha type="1"> Yo dhammapālo api sattamāsa jātopaduṭṭhe janakesakamhi;</gatha>
    <gatha type="last">Kārāpayante asimālakammaṃ cittaṃ na dūsesi patāparāje.</gatha>
    <hangnum nr="222"/>
    <gatha type="1"> Sākhāmigo yo asatā pumena vane papātā sayamuddhaṭena;</gatha>
    <gatha type="last">Silāya bhinne’pi sake lalāṭe taṃ khemabhumiṃ anayitthamūḷhaṃ.</gatha>
    <hangnum nr="223"/>
    <gatha type="1"> Ruṭṭhena mārena’bhinimmitampi aṅgārakāsuṃ jalitaṃ vihijja;</gatha>
    <gatha type="last">Samuṭṭhite sajjumahāravinde ṭhatvāna yo seṭṭhi adāsi dānaṃ.</gatha>
    <hangnum nr="224"/>
    <gatha type="1"> Migena yenāpevijaññamekaṃ bhītaṃvadhāmocayituṃkuraṅgiṃ;</gatha>
    <gatha type="last">Āghātane attasiraṃṭhapetvāpamocitā’ñññapipāṇisaṅghā.</gatha>
    <hangnum nr="225"/>
    <gatha type="1"> Yo sattavasso visikhāya paṃsu kīḷāparo sambhavanāmako’pi;</gatha>
    <gatha type="last">Sabbaññulīḷhāya niguḷhapañhaṃ puṭṭho viyākāsi sucīratena.</gatha>
    <hangnum nr="226"/>
    <gatha type="1"> Hitvā nikantiṃ sakajīvite’pi baddhāsakucchimhi ca vettavalliṃ;</gatha>
    <gatha type="last">Sākhāmige nekasahassasaṅkhe vadhāpamocesi kapissaroyo.</gatha>
    <hangnum nr="227"/>
    <gatha type="1"> Santappayaṃ dhammasudhārasena yo mānuse tuṇḍilasūkaro’pi;</gatha>
    <gatha type="last">Isī’va katvā atha ñāyaganthaṃ nijaṃ pavattesi cirāya dhammaṃ.</gatha>
    <hangnum nr="228"/>
    <gatha type="1"> Paccatthikaṃ puṇṇakayakkhamuggaṃ mahiddhikaṃ kāmaguṇesu giddhaṃ;</gatha>
    <gatha type="last">Yo tikkhapaññovidhurābhidhānodamesi kāḷāgirimattakamhi.</gatha>
    <hangnum nr="229"/>
    <gatha type="1"> Kulāvasāyi avirūḷhapakkho yo buddhimā vaṭṭakapotako’pi;</gatha>
    <gatha type="last">Saccena dāvaggimabhijjalantaṃ vassena nibbāpayi vārido’va.</gatha>
    <hangnum nr="230"/>
    <gatha type="1"> Yo maccharājāpi avuṭṭhikāledisvānamacche tasitekilante;</gatha>
    <gatha type="last">Saccenavākyenamahoghapuṇṇaṃmuhuttamattenaakāsiraṭṭhaṃ.</gatha>
    <hangnum nr="231"/>
    <gatha type="1"> Vicittahatthassa rathādikāni vasundharā kampana kāraṇāni;</gatha>
    <gatha type="last">Putte’nujāte sadisecadāreyo’dajjivessantarajātiyampi.</gatha>
    <hangnum nr="232"/>
    <gatha type="1"> Buddho bhavitvā api diṭṭhadhamma sukhānapekkho karuṇānuvattī;</gatha>
    <gatha type="last">Sabbaṃ sahanto avamānanādiṃ yodukkaraṃ lokahitaṃakāsi.</gatha>
    <hangnum nr="233"/>
    <gatha type="1"> Balena saddhiṃ caturaṅgikena abhiddavantaṃ atibhiṃsanena;</gatha>
    <gatha type="last">Ajeyyasatthaṃ paramiddhipattaṃ damesi yo ālavakampī yakkhaṃ.</gatha>
    <hangnum nr="234"/>
    <gatha type="1"> Dehābhinikkhanta hutāsanacci mālākulaṃ brahmabhavaṃ karitvā;</gatha>
    <gatha type="last">Bhetvāna diṭṭhiṃ sucirānubaddhaṃ damesi yo brahmavaraṃ munindo.</gatha>
    <hangnum nr="235"/>
    <gatha type="1"> Accaṅkusaṃ dānasudhota gaṇḍaṃ nipātitaṭṭhālaka gopurādiṃ;</gatha>
    <gatha type="last">Dhāvantamagge dhanapālahatthiṃ damesi yo dāruṇamantakaṃ’va.</gatha>
    <hangnum nr="236"/>
    <gatha type="1"> Manussarattāruṇapāṇipādamukkhippa khaggaṃ anubandhamānaṃ;</gatha>
    <gatha type="last">Mahādayo duppasahaṃ parehi damesi yo aṅgulimālacoraṃ.</gatha>
    <hangnum nr="237"/>
    <gatha type="1"> Yo dhammarājā vijitārisaṅgho pavattayanto varadhammacakkaṃ;</gatha>
    <gatha type="last">Saddhamma saññaṃ ratanākarañca ogāhayī saṃ parisaṃ samaggaṃ.</gatha>
    <hangnum nr="238"/>
    <gatha type="1"> Tasseva saddhamma varādhipassatathāgatassa’ppaṭipuggalassa;</gatha>
    <gatha type="last">Anantañāṇassa visāradassa esā mahākāruṇikassa dhātu.</gatha>
    <hangnum nr="239"/>
    <gatha type="1"> Anena saccena jinassa dhātu khippaṃ samāruyha nabhantarāḷaṃ;</gatha>
    <gatha type="last">Sudhaṃsulekheva samujjalanti kaṅkhaṃ vinodetu mahājanassa.</gatha>
    <hangnum nr="240"/>
    <gatha type="1"> Tasmiṃ khaṇe sā jinadantadhātu nabhaṃ samuggamma pabhāsayantī;</gatha>
    <gatha type="last">Sabbā disā osadhitārakā’va janaṃ pasādesi vtiṇṇakaṅkhaṃ.</gatha>
    <hangnum nr="241"/>
    <gatha type="1"> Athotaritvā gaganaṅgaṇamhā sā matthake seṭṭhisutassa tassa;</gatha>
    <gatha type="last">Patiṭṭhahitvāna sudhābhisittagattaṃ’va taṃ pīṇayi bhattitinnaṃ.</gatha>
    <hangnum nr="242"/>
    <gatha type="1"> Dasvāna taṃ acchariyaṃ nigaṇṭhā iccabravuṃ paṇḍunarādhipaṃ taṃ;</gatha>
    <gatha type="last">Vijjābalaṃ seṭṭhisutassa etaṃ na dhātuyā deva ayampabhāvo.</gatha>
    <hangnum nr="243"/>
    <gatha type="1"> Nisamma tesaṃ vacanaṃ narindo iccabravī seṭṭhisutaṃ subhaddaṃ;</gatha>
    <gatha type="last">Yathā ca ete abhisaddaheyyuṃ tathāvidhaṃ dassaya iddhimaññaṃ.</gatha>
    <hangnum nr="244"/>
    <gatha type="1"> Tato subhaddo tapanīyapatte sugandhisītodakapūritamhi;</gatha>
    <gatha type="last">Vaḍḍhesi dhātuṃ munipuṅgavassa anussaranto caritabbhutāni.</gatha>
    <hangnum nr="245"/>
    <gatha type="1"> Sā rājahaṃ sī’va vidhāvamānā sugandhitoyamhi padakkhiṇena;</gatha>
    <gatha type="last">Ummujjamānā ca nimujjamānā jane pamodassudhare akāsi.</gatha>
    <hangnum nr="246"/>
    <gatha type="1"> Tato ca kāsuṃ visikhāyamajjhe katvā tahiṃ dhātumabhikkhipitvā;</gatha>
    <gatha type="last">Paṃsūhi sammā abhipūrayitvā bahūhi maddāpayi kuñjarehi.</gatha>
    <hangnum nr="247"/>
    <gatha type="1"> Bhetvā mahiṃuṭṭhahi cakkamattaṃ virājamānaṃ maṇikaṇṇikāya;</gatha>
    <gatha type="last">Pabhassaraṃ rūpiyakesarehi saroruhaṃ kañcanapattapāḷiṃ.</gatha>
    <hangnum nr="248"/>
    <gatha type="1"> Patiṭṭhabhitvāna tahiṃ saroje mandānilāvattitareṇu jāle;</gatha>
    <gatha type="last">Obhāsayanti’va disā pabhāhi diṭṭhā muhuttena jinassadhātu.</gatha>
    <hangnum nr="249"/>
    <gatha type="1"> Khipiṃsu vatthābharaṇāni maccā pavassayuṃ pupphamayañca vassaṃ;</gatha>
    <gatha type="last">Ukkuṭṭhisaddehi ca sadhukāranādehi puṇṇaṃ nagaraṃ akaṃsu.</gatha>
    <hangnum nr="250"/>
    <gatha type="1"> Te titthiyā taṃ abhivañcanaṃ’ti rājādhirājaṃ atha saññapetvā;</gatha>
    <gatha type="last">Jigucchanīye kuṇapādikehi khipiṃsu dhātuṃ parikhāya piṭṭhe.</gatha>
    <hangnum nr="251"/>
    <gatha type="1"> Tasmiṃ khaṇe pañcavidhambujehisañchāditāhaṃsagaṇopabhuttā;</gatha>
    <gatha type="last">Madhubbatālī virutābhirāmā ahosi sā pokkharaṇī’va nandā.</gatha>
    <hangnum nr="252"/>
    <gatha type="1"> Gajādhipā koññcaravaṃ raviṃsu kariṃsu hesāninadaṃ turaṅgā;</gatha>
    <gatha type="last">Ukkuṭṭhinādaṃ akariṃsu maccā suvāditā dundubhiādayo’pi.</gatha>
    <hangnum nr="253"/>
    <gatha type="1"> Thomiṃsu maccā thutigītakehi nacciṃsu ottappavibhusanā’pi;</gatha>
    <gatha type="last">Vatthāni sīse bhamayiṃsu mattā bhujāni poṭhesumudaggacittā.</gatha>
    <hangnum nr="254"/>
    <gatha type="1"> Dhūpehi kālāgarusambhavehi ghanāvanaddhaṃ’va nabhaṃ ahosi;</gatha>
    <gatha type="last">Samussitānekadhajāvalīhi puraṃ tadā vatthamayaṃ’va āsi.</gatha>
    <hangnum nr="255"/>
    <gatha type="1"> Disvā tamaccheramacintanīyaṃ āmoditāmaccagaṇā samaggā;</gatha>
    <gatha type="last">Atthe niyojetu mupecca tassa vadiṃsu paṇḍussa narādhipassa.</gatha>
    <hangnum nr="256"/>
    <gatha type="1"> Disvāna yo īdisakampi rāja iddhānubhāvaṃ munipuṅgavassa;</gatha>
    <gatha type="last">Pasādamattampi kareyya noce kimatthiyā tassa bhaveyya paññā.</gatha>
    <hangnum nr="257"/>
    <gatha type="1"> Pasādanīyesu guṇesu rāja pasādanaṃ sādhujanassa dhammo;</gatha>
    <gatha type="last">Pupphanti sabbe sayameva vande samuggate komudakānanāni.</gatha>
    <hangnum nr="258"/>
    <gatha type="1"> Vācāya tesaṃ pana dummatīnaṃ mā saggamaggaṃ pajahittha rāja;</gatha>
    <gatha type="last">Andhe gahetvā vicareyya ko hi anvesamāno supathaṃ amūḷho.</gatha>
    <hangnum nr="259"/>
    <gatha type="1"> Narādhipā kappiṇa bimbisāra suddhodanādi api tejavantā;</gatha>
    <gatha type="last">Taṃ dhammarājaṃ saraṇaṃ upecca piviṃsu dhammāmatamādarena.</gatha>
    <hangnum nr="260"/>
    <gatha type="1"> Sahassanetto tidasādhipo’pi khīṇāyuko khiṇabhavaṃ munindaṃ;</gatha>
    <gatha type="last">Upecca dhammaṃ vimalaṃ nisamma alattha āyuṃ api diṭṭhadhammo.</gatha>
    <hangnum nr="261"/>
    <gatha type="1"> Tuvampi tasmiṃ jitapañcamāre devātideve varadhammarāje;</gatha>
    <gatha type="last">Saggāpavaggādhigamāya khippaṃ cittaṃ pasādehi narādhirāja.</gatha>
    <hangnum nr="262"/>
    <gatha type="1"> Sutvānatesaṃ vacanaṃ narindo vikiṇṇakaḍkho ratanattayamhi;</gatha>
    <gatha type="last">Senāpatiṃ atthavaraṃ avoca pahaṭṭhabhāvo parisāya majjhe.</gatha>
    <hangnum nr="263"/>
    <gatha type="1"> Asaddahāno ratanattayassa guṇe bhavacchedanakāraṇassa;</gatha>
    <gatha type="last">Cirāya dulladdhipathe caranto ṭhito sarajje api vañcitohaṃ.</gatha>
    <hangnum nr="264"/>
    <gatha type="1"> Mohena khajjopanakaṃ dhamesiṃ sītaddito dhumasikhe jalante;</gatha>
    <gatha type="last">Pipāsito sindhujalaṃ pahāya piviṃ pamādena marīcitoyaṃ.</gatha>
    <hangnum nr="265"/>
    <gatha type="1"> Pariccajitvā amataṃ cirāya jivatthiko tikkhavisaṃ akhādiṃ;</gatha>
    <gatha type="last">Vihāya’haṃ campakapupphadāmaṃ adhārayiṃ jattusu nāgabhāraṃ.</gatha>
    <hangnum nr="266"/>
    <gatha type="1"> Gantvāna khippaṃ parikhā samīpaṃ ārādhayitvā jinadantadhātuṃ;</gatha>
    <gatha type="last">Ānehi pūjāvidhinā karissaṃ puññāni sabbattha sukhāvahāni.</gatha>
    <hangnum nr="267"/>
    <gatha type="1"> Gantvātatesoparikhāsamīpaṃ senādhinātho paramappatīto;</gatha>
    <gatha type="last">Dhātuṃ munindassa namassamāno ajjhesi rañño hitamā caranto</gatha>
    <hangnum nr="268"/>
    <gatha type="1"> Cirāgataṃ diṭṭhimalaṃ pahāya alattha saddhaṃ sugate narindo;</gatha>
    <gatha type="last">Pāsādamāgamma pasādamassa vaḍḍhehi rañño ratanattayamhi.</gatha>
    <hangnum nr="269"/>
    <gatha type="1"> Tasmiṃ khaṇe pokkharaṇī vicittā phullehi sovaṇṇasaroruhehi;</gatha>
    <gatha type="last">Alaṅkarontī gaganaṃ ahosi mandākinīvābhinavāvatārā.</gatha>
    <hangnum nr="270"/>
    <gatha type="1"> Haṃsaṅgaṇevātha munindadhātu sā paṅkajā paṅkajamokkamanti;</gatha>
    <gatha type="last">Kundāvadātāhi pabhāhi sabbaṃ khirodakucchiṃ’va puraṃ akāsi.</gatha>
    <hangnum nr="271"/>
    <gatha type="1"> Tato surattañjalipaṅkajamhi patiṭṭhahitvāna camupatissa;</gatha>
    <gatha type="last">Sandissamānā mahatā janena mahapphalaṃ mānusakaṃ akattha.</gatha>
    <hangnum nr="272"/>
    <gatha type="1"> Sutvāna vuttantamimaṃ narindo pahaṭṭhabhāvopadasā’va gantvā;</gatha>
    <gatha type="last">Saṃsūcayanto diguṇaṃ pasādaṃ suvimhitopañjalikoavoca.</gatha>
    <hangnum nr="273"/>
    <gatha type="1"> Vohāradakkhā manujā muninda saṅghaṭṭayitvā nikasopalamhi;</gatha>
    <gatha type="last">Karontiagghaṃ varakañcanassa esohi dhammo caritopurāṇo.</gatha>
    <hangnum nr="274"/>
    <gatha type="1"> Maṇiṃ pasatthākarasambhavampi hutāsakammehabhīsaṅkharitvā;</gatha>
    <gatha type="last">Pāpentirājaññakirīṭakoṭiṃ vibhusanattaṃ vidunomanussā.</gatha>
    <hangnum nr="275"/>
    <gatha type="1"> Vīmaṃsanatthāya tavādhunāpi mayā kataṃ sabbamidaṃ muninda;</gatha>
    <gatha type="last">Āguṃ mahantaṃ khama bhuripañña khippaṃ mamālaṅkuru uttamaṅgaṃ.</gatha>
    <hangnum nr="276"/>
    <gatha type="1"> Patiṭṭhitā tassa tato kirīṭe maṇippabhā bhāsini dantadhātu;</gatha>
    <gatha type="last">Amuñci raṃsī dhavalā pajāsu sinehajātā iva khīradhārā.</gatha>
    <hangnum nr="277"/>
    <gatha type="1"> So dantadhātuṃ sirasāvahanto padakkhiṇaṃtaṃnagaraṃ karitvā;</gatha>
    <gatha type="last">Sampūjayanto kusumādikehi susajjitante puramāharittha.</gatha>
    <hangnum nr="278"/>
    <gatha type="1"> Samussitodārasitātapatte pallaṅkaseṭṭhe ratanujjalamhi;</gatha>
    <gatha type="last">Patiṭṭhapetvāna jinassa dhātuṃ pūjesi rājā ratanādikehi.</gatha>
    <hangnum nr="279"/>
    <gatha type="1"> Buddhādivatthuttayameva rājā āpāṇakoṭiṃ saraṇaṃ upecca;</gatha>
    <gatha type="last">Hitvā vihiṃsaṃ karuṇādhivāso ārādhayī sabbajanaṃ guṇehi.</gatha>
    <hangnum nr="280"/>
    <gatha type="1"> Kāresi nānāratanappabhāhi sahassaraṃsīṃ’va virocamānaṃ;</gatha>
    <gatha type="last">Narādhipo bhattibharānurūpaṃ sucittitaṃ dhātunivesanampi.</gatha>
    <hangnum nr="281"/>
    <gatha type="1"> Vaḍḍhesi so dhātugharamhi dhātuṃ alaṅkaritvā sakalaṃ purampi;</gatha>
    <gatha type="last">Sesena pūjāvidhinā atitto pūjesi raṭṭhaṃ sadhanaṃ sabhoggaṃ.</gatha>
    <hangnum nr="282"/>
    <gatha type="1"> Āmantayitvā guhasīvarājaṃ sammānitaṃ attasamaṃ karitvā;</gatha>
    <gatha type="last">Dānādikaṃ puññamanekarūpaṃ saddhādhano sañciṇirājaseṭṭho.</gatha>
    <hangnum nr="283"/>
    <gatha type="1"> Tato so bhupālo kumatijanasaṃsaggamanayaṃ,</gatha>
    <gatha type="2">Nirākatvā magge sugatavacanujjotasugame;</gatha>
    <gatha type="3">Padhāvanto sammā saparahitasampatticaturo,</gatha>
    <gatha type="last">Pasatthaṃ lokatthaṃ acari caritāvajjitajano.</gatha>
    <centered>Tatiyo paricchedo.</centered>
    <hangnum nr="284"/>
    <gatha type="1"> Carati dharaṇi pāle rājadhammesu tasmiṃ,</gatha>
    <gatha type="2">Samaracaturaseno khīradhāro narindo;</gatha>
    <gatha type="3">Nijabhujabalalīlā’rātidappappamāthī,</gatha>
    <gatha type="last">Vibhavajanitamāno yuddhasajjo’bhigañchi.</gatha>
    <hangnum nr="285"/>
    <gatha type="1"> Karivaramatha disvā so guhādvārayātaṃ,</gatha>
    <gatha type="2">Paṭibhayarahitatto sīharājā’va rājā;</gatha>
    <gatha type="3">Nijanagarasamīpāyātametaṃ narindaṃ,</gatha>
    <gatha type="last">Amitabalamamahoghenottharantā’bhiyāyi.</gatha>
    <hangnum nr="286"/>
    <gatha type="1"> Uditabahaḷadhūlīpāḷiruddhantaḷikkho,</gatha>
    <gatha type="2">Samadavividhayodhārāvasaṃrambhabhīme;</gatha>
    <gatha type="3">Nisitasarasatālīvassadhārākarāḷe,</gatha>
    <gatha type="last">Ajini mahati yuddhe paṇḍuko khīradhāraṃ.</gatha>
    <hangnum nr="287"/>
    <gatha type="1"> Atha narapatiseṭṭho saṅgahetvāna raṭṭhaṃ,</gatha>
    <gatha type="2">Nija tanuja varasmiṃ rajjabhāraṃ nidhāya;</gatha>
    <gatha type="3">Sugata dasana dhātuṃ sampaṭicchāpayitvā,</gatha>
    <gatha type="last">Pahiṇi ca guhasīvaṃ sakkaritvā saraṭṭhaṃ.</gatha>
    <hangnum nr="288"/>
    <gatha type="1"> Suviramavanīpālo saññamaṃ ajjhupeto,</gatha>
    <gatha type="2">Vividha vibhava dānāyācake tappayitvā;</gatha>
    <gatha type="3">Tidasapura samājaṃ dehabhedā payāto,</gatha>
    <gatha type="last">Kusala phalamanappaṃ patthitaṃ paccalattha.</gatha>
    <hangnum nr="289"/>
    <gatha type="1"> Narapati guhasīvo taṃ munindassa dhātuṃ,</gatha>
    <gatha type="2">Sakapuramupanetvā sādhu sammānayanto;</gatha>
    <gatha type="3">Sugati gamana magge pāṇino yojayanto,</gatha>
    <gatha type="last">Sucarita mabhirūpaṃ sañciṇanto vihāsi.</gatha>
    <hangnum nr="290"/>
    <gatha type="1"> Agaṇitamahimassujje nirañño tanūjo,</gatha>
    <gatha type="2">Purima vayasi yevāraddhasaddhābhiyogo;</gatha>
    <gatha type="3">Dasabala tanudhātuṃ pūjituṃ tassa rañño,</gatha>
    <gatha type="last">Puravara mupāyāto dantanāmo kumāro.</gatha>
    <hangnum nr="291"/>
    <gatha type="1"> Guṇajanita pasādaṃ taṃ kaliṅgādhināthaṃ,</gatha>
    <gatha type="2">Nikhila guṇa nivāso so kumāro karitvā;</gatha>
    <gatha type="3">Vividha mahavidhānaṃ sādhusampādayanto,</gatha>
    <gatha type="last">Avasi sugatadhātuṃ anvahaṃ vandamāno.</gatha>
    <hangnum nr="292"/>
    <gatha type="1"> Abhavi ca guhasīvassāvanīsassa dhitā,</gatha>
    <gatha type="2">Vikaca kuvalayakkhī haṃsakantābhiyātā;</gatha>
    <gatha type="3">Vadana jita sarojā hāridhammillabhārā,</gatha>
    <gatha type="last">Kucabharanamitaṅgi hema mālābhidhānā.</gatha>
    <hangnum nr="293"/>
    <gatha type="1"> Akhilaguṇanidhānaṃ bandhubhāvānurūpaṃ,</gatha>
    <gatha type="2">Suvimalakulajātaṃ taṃ kumāraṃ viditvā;</gatha>
    <gatha type="3">Narapati guhasīvo attano dhītaraṃ taṃ,</gatha>
    <gatha type="last">Adadi sabahumānaṃ rājaputtassa tassa.</gatha>
    <hangnum nr="294"/>
    <gatha type="1"> Manujapati kumāraṃ dhāturakkhādhikāre,</gatha>
    <gatha type="2">Pacuraparijanaṃ taṃ sabbathā yojayitvā;</gatha>
    <gatha type="3">Gava mahisa sahassādīhi sampīṇayitvā,</gatha>
    <gatha type="last">Saka vibhava sarikkhe issaratte ṭhapesi.</gatha>
    <hangnum nr="295"/>
    <gatha type="1"> Samarabhuvi vinaṭṭhe khīradhāre narinde,</gatha>
    <gatha type="2">Malayavanamupetā bhāgineyyā kumārā;</gatha>
    <gatha type="3">Pabala mati mahantaṃ saṃharitvā balaggaṃ,</gatha>
    <gatha type="last">Upapuramupagañchuṃ dhātuyā gaṇhanatthaṃ.</gatha>
    <hangnum nr="296"/>
    <gatha type="1"> Atha nagarasamīpe te nivesaṃ karitvā,</gatha>
    <gatha type="2">Savaṇakaṭukametaṃ sāsanaṃ pesayiṃsu;</gatha>
    <gatha type="3">Sugatadasanadhātuṃ dehi vā khippamamhaṃ,</gatha>
    <gatha type="last">Yasasirijananiṃ vā kīḷa saṅgāmakeḷiṃ.</gatha>
    <hangnum nr="297"/>
    <gatha type="1"> Sapadi dharaṇipālo sāsanaṃ taṃ suṇitvā,</gatha>
    <gatha type="2">Avadi rahasi vācaṃ rājaputtassa tassa;</gatha>
    <gatha type="3">Nahi sati mama dehe dhātumaññassa dassaṃ,</gatha>
    <gatha type="last">Ahamapi yadi jetuṃ neva te sakkuṇeyyaṃ.</gatha>
    <hangnum nr="298"/>
    <gatha type="1"> Suranara namitaṃ taṃ dantadhātuṃ gahetvā,</gatha>
    <gatha type="2">Gahita dijavilāso sīhaḷaṃ yāhi dīpaṃ;</gatha>
    <gatha type="3">Iti vacanamudāraṃ mātulassātha sutvā,</gatha>
    <gatha type="last">Tamavaca guhasīvaṃ dantanāmo kumāro.</gatha>
    <hangnum nr="299"/>
    <gatha type="1"> Tavaca mamaca ko vā sīhaḷe bandhubhūto,</gatha>
    <gatha type="2">Jinavaraṇasaroje bhattiyutto ca kovā;</gatha>
    <gatha type="3">Jalanīdhiparatīre sīhaḷaṃ khuddadesaṃ,</gatha>
    <gatha type="last">Kathamahamatinessaṃ dantadhātuṃ jinassa.</gatha>
    <hangnum nr="300"/>
    <gatha type="1"> Tamavadi guhasīvo bhāgineyyaṃ kumāraṃ,</gatha>
    <gatha type="2">Dasabalatanudhātu saṇṭhitā sīhaḷasmiṃ;</gatha>
    <gatha type="3">Bhavabhayahatidakkho vattate satthudhammo,</gatha>
    <gatha type="last">Gaṇanapathamatītā bhikkhavo cāvasiṃsu.</gatha>
    <hangnum nr="301"/>
    <gatha type="1"> Mama ca piyasahāyo so mahāsena rājā,</gatha>
    <gatha type="2">Jinacaraṇasarojadvandasevābhiyutto;</gatha>
    <gatha type="3">Salilamapi ca phuṭṭhaṃ dhātuyā patthayanto,</gatha>
    <gatha type="last">Vividharatanajātaṃ pābhataṃ pesayittha.</gatha>
    <hangnum nr="302"/>
    <gatha type="1"> Pabhavati manujindo sabbadā buddhimā so,</gatha>
    <gatha type="2">Sugatadasanadhātuṃ pūjituṃ pūjaneyyaṃ;</gatha>
    <gatha type="3">Paricitavisayamhā vippavutthaṃ bhavantaṃ,</gatha>
    <gatha type="last">Vividhavibhavadānā sādhu saṅgaṇhituñca.</gatha>
    <hangnum nr="303"/>
    <gatha type="1"> Nija duhitupatiṃ taṃ itthamārādhayitvā,</gatha>
    <gatha type="2">Narapati guhasīvo saṅgahetvāna senaṃ;</gatha>
    <gatha type="3">Raṇadharaṇimupeto so kumārehi saddhiṃ,</gatha>
    <gatha type="last">Maraṇaparavasattaṃ ajjhagā yujjhamāno.</gatha>
    <hangnum nr="304"/>
    <gatha type="1"> Atha narapati putto dantanāmo suṇitvā,</gatha>
    <gatha type="2">Savaṇa kaṭukametaṃ mātulassappavattiṃ;</gatha>
    <gatha type="3">Gahita dijavilāso dantadhātuṃ gahetvā,</gatha>
    <gatha type="last">Turita turita bhūto so puramhā paḷāyi.</gatha>
    <hangnum nr="305"/>
    <gatha type="1"> Sarabhasa mupagantvā dakkhiṇaṃ cātha desaṃ,</gatha>
    <gatha type="2">Avicalitasabhāvo iddhiyā devatānaṃ;</gatha>
    <gatha type="3">Nadimatimahatiṃ so uttaritvāna puṇṇaṃ,</gatha>
    <gatha type="last">Nidahi dasanadhātuṃ vālukārāsimajjhe.</gatha>
    <hangnum nr="306"/>
    <gatha type="1"> Puna puramupagantvā taṃ gahītaññavesaṃ,</gatha>
    <gatha type="2">Bhariyamapi gahetvā āgato tattha khippaṃ;</gatha>
    <gatha type="3">Sugatadasanadhātuṃ vālukāthupakucchiṃ,</gatha>
    <gatha type="last">Ṭhapitamupacaranto acchi gumbantarasmiṃ.</gatha>
    <hangnum nr="307"/>
    <gatha type="1"> Sapadi nabhasi thero gacchamāno paneko,</gatha>
    <gatha type="2">Vividhakiraṇajālaṃ vālukārāsithūpā;</gatha>
    <gatha type="3">Aviraḷitamudentaṃ dhātuyā tāya disvā,</gatha>
    <gatha type="last">Paṇami sugatadhātuṃ otaritvāna tattha.</gatha>
    <hangnum nr="308"/>
    <gatha type="1"> Munisutamatha disvā jampatī te patītā,</gatha>
    <gatha type="2">Nijagamanavidhānaṃ sabbamārocayiṃsu;</gatha>
    <gatha type="3">Dasabalatanujo so dhāturakkhā niyutto,</gatha>
    <gatha type="last">Parahitaniratatto te ubho ajjhabhāsi.</gatha>
    <hangnum nr="309"/>
    <gatha type="1"> Dasabalatanudhātuṃ sīhaḷaṃ netha tumhe,</gatha>
    <gatha type="2">Agaṇita tanukhedā vītasārajjametaṃ;</gatha>
    <gatha type="3">Api ca gamanamagge jātamatte vighāte,</gatha>
    <gatha type="last">Saratha mamamanekopaddavacchedadakkhaṃ.</gatha>
    <hangnum nr="310"/>
    <gatha type="1"> Iti sugatananūjo jampatīnaṃ kathetvā,</gatha>
    <gatha type="2">Puna’pi tadanurūpaṃ desayitvāna dhammaṃ;</gatha>
    <gatha type="3">Puthutaramapanetvā sokasallañca gāḷhaṃ,</gatha>
    <gatha type="last">Sakavasatimupeto antalikkhena dhīro.</gatha>
    <hangnum nr="311"/>
    <gatha type="1"> Bhujagabhavanavāsī ninnagāyātha tassā,</gatha>
    <gatha type="2">Bhujagapati mahiddhi paṇḍuhārābhidhāno;</gatha>
    <gatha type="3">Sakapurapavaramhā nikkhamitvā caranto,</gatha>
    <gatha type="last">Samupagami tadā taṃ ṭhānamicchāvasena.</gatha>
    <hangnum nr="312"/>
    <gatha type="1"> Vimalapulinathūpā so samuggacchamānaṃ,</gatha>
    <gatha type="2">Sasiruciramarīcijjālamālokayitvā;</gatha>
    <gatha type="3">Ṭhitamatha munidhātuṃ vālukārasigabbhe,</gatha>
    <gatha type="last">Kimidamiti sakaṅkhaṃ pekkhamāno avedi.</gatha>
    <hangnum nr="313"/>
    <gatha type="1"> Sapadi sabahumāno so asandissamāno,</gatha>
    <gatha type="2">Ratanamayakaraṇḍaṃ dhātuyuttaṃ gilitvā;</gatha>
    <gatha type="3">Vitataputhuladeho bhogamālāhi tuṅgaṃ,</gatha>
    <gatha type="last">Kaṇakasikharirājaṃ veṭhayitvā sayittha.</gatha>
    <hangnum nr="314"/>
    <gatha type="1"> Salilanidhisamīpaṃ jampatī gantukāmā,</gatha>
    <gatha type="2">Pulinatalagataṃ taṃ dantadhātuṃ adisvā;</gatha>
    <gatha type="3">Nayanasaliladhāraṃ sokajātaṃ kirantā,</gatha>
    <gatha type="last">Sugatasutavaraṃ taṃ taṅkhaṇe’nussariṃsu.</gatha>
    <hangnum nr="315"/>
    <gatha type="1"> Atha sugatasuto so cintitaṃ saṃviditvā,</gatha>
    <gatha type="2">Agami savidhamesaṃ sokadinānanānaṃ;</gatha>
    <gatha type="3">Asuṇi ca jinadhātuṃ vālukārāsimajjhe,</gatha>
    <gatha type="last">Nīhitamapi adiṭṭhaṃ pūjitaṃ jampatīhi.</gatha>
    <hangnum nr="316"/>
    <gatha type="1"> Sayitamatha yatīso dibbacakkhuppabhāvā,</gatha>
    <gatha type="2">Ratanagirinikuñje nāgarājaṃ apassi;</gatha>
    <gatha type="3">Vihagapatisarīraṃ māpayi tammuhutte,</gatha>
    <gatha type="last">Vitataputhulapakkhena’ntaḷikkhaṃ thakentaṃ.</gatha>
    <hangnum nr="317"/>
    <gatha type="1"> Jaladhimatigabhīraṃ taṃ dvidhā so karitvā,</gatha>
    <gatha type="2">Pabalapavanavegena’ttano pakkhajena;</gatha>
    <gatha type="3">Sarabhasa mahidhāvaṃ bhīmasaṃrambhayogā,</gatha>
    <gatha type="last">Abhigami bhujagindaṃ merupāde nipannaṃ.</gatha>
    <hangnum nr="318"/>
    <gatha type="1"> Jahitabhujagaveso taṅkhaṇe so phaṇindo,</gatha>
    <gatha type="2">Paṭibhayacakitatto saṃkhipitvāna bhoge;</gatha>
    <gatha type="3">Sarabhasa mupagantvā tassa pāde namitvā,</gatha>
    <gatha type="last">Vinayamadhuramitthaṃ taṃ munīsaṃ avoca.</gatha>
    <hangnum nr="319"/>
    <gatha type="1"> Sakalajanahitatthaṃ eva jāyanti buddhā,</gatha>
    <gatha type="2">Bhavati janahitatthaṃ dhātumattassa pūjā;</gatha>
    <gatha type="3">Ahamapi jinadhātuṃ pūjayitvā mahagghaṃ,</gatha>
    <gatha type="last">Kusalaphalamanappaṃ sañciṇissaṃ’ti gaṇhiṃ.</gatha>
    <hangnum nr="320"/>
    <gatha type="1"> Atha manujagaṇānaṃ saccabodhārahānaṃ,</gatha>
    <gatha type="2">Vasatibhavanamesā nīyyate sīhaḷaṃ taṃ;</gatha>
    <gatha type="3">Munivaratanudhātuṃ tena dehīti vutto,</gatha>
    <gatha type="last">Bhujagapati karaṇḍaṃ dhātugabbhaṃ adajji.</gatha>
    <hangnum nr="321"/>
    <gatha type="1"> Vihagapatitanuṃ taṃ saṃharitvāna thero,</gatha>
    <gatha type="2">Jalacarasatabhīmā aṇṇavā uppatitvā;</gatha>
    <gatha type="3">Sakalapathavicakke rajjalakkhiṃ’va dhātuṃ,</gatha>
    <gatha type="last">Narapatitanujānaṃ jampatīnaṃ adāsi.</gatha>
    <hangnum nr="322"/>
    <gatha type="1"> Iti katabahukāre saṃyaminde payāte,</gatha>
    <gatha type="2">Sugatadasanadhātuṃ muddhanā ubbahantā;</gatha>
    <gatha type="3">Mahati vipinadevādīhi magge payutte,</gatha>
    <gatha type="last">Vividhamahavidhāne te tato nikkhamiṃsu.</gatha>
    <hangnum nr="323"/>
    <gatha type="1"> Mudusurabhīsamīro kaṇṭakādivyapeto,</gatha>
    <gatha type="2">Vimalapulinahārī āsī sabbattha maggo;</gatha>
    <gatha type="3">Ayanamupagate te dantadhātuppabhāvā,</gatha>
    <gatha type="last">Nigamanagaravāsī sādhu sammānayiṃsu.</gatha>
    <hangnum nr="324"/>
    <gatha type="1"> Kusumasurabhicuṇṇākiṇṇahatthāhi niccā,</gatha>
    <gatha type="2">Sakutukamanuyātā kānane devatāhī;</gatha>
    <gatha type="3">Acalagahaṇaduggaṃ khepayitvāna maggaṃ,</gatha>
    <gatha type="last">Agamumaturitā te paṭṭanaṃ tāmalittiṃ.</gatha>
    <hangnum nr="325"/>
    <gatha type="1"> Acalapadarabaddhaṃ suṭṭhitodārakūpaṃ,</gatha>
    <gatha type="2">Uditaputhulakāraṃ dakkhanīyāmakañca;</gatha>
    <gatha type="3">Sayamabhimatalaṅkāgāminiṃ nāvamete,</gatha>
    <gatha type="last">Sapadi samuparūḷhaṃ addasuṃ vāṇijehi.</gatha>
    <hangnum nr="326"/>
    <gatha type="1"> Atha dijapavarā te sīhaḷaṃ gantumicchaṃ,</gatha>
    <gatha type="2">Sarabhasa mupagantvā nāvikassāvadiṃsu;</gatha>
    <gatha type="3">Sutisukhavacasā so sādhuvuttena cesaṃ,</gatha>
    <gatha type="last">Pamuditahadayo te nāvamāropayittha.</gatha>
    <hangnum nr="327"/>
    <gatha type="1"> Jalanidhimabhirūḷhesvesu ādāya dhātuṃ,</gatha>
    <gatha type="2">Samabhavumupasannā lolakallolamālā;</gatha>
    <gatha type="3">Samasurabhimanuñño uttaro vāyi vāto,</gatha>
    <gatha type="last">Vimalarucirasobhā sabbathā’suṃ disā’pi.</gatha>
    <hangnum nr="328"/>
    <gatha type="1"> Nabhasi asitasobhe venateyyo’va nāvā,</gatha>
    <gatha type="2">Pabalapavanavegā sattataṃ dhāvamānā;</gatha>
    <gatha type="3">Nayanavisayabhāvātītatīrācalādiṃ,</gatha>
    <gatha type="last">Pavisi jaladhimajjhaṃ pheṇapupphābhikiṇṇaṃ.</gatha>
    <hangnum nr="329"/>
    <gatha type="1"> Atha abhavi samuddo bhīmasaṃvaṭṭavātā,</gatha>
    <gatha type="2">Bhīhatasikharikūṭākāravīcippabandho;</gatha>
    <gatha type="3">Savanabhiduraghorārāvarundhantalikkho,</gatha>
    <gatha type="last">Bhayacakitamanussakkandito sabbarattiṃ.</gatha>
    <hangnum nr="330"/>
    <gatha type="1"> Udayasikharisīsaṃ nūtanādiccabimbe,</gatha>
    <gatha type="2">Upagatavati tassā rattiyā accayamhi;</gatha>
    <gatha type="3">Salilanidhijalaṃ taṃ santakallolamālaṃ,</gatha>
    <gatha type="last">Asitamaṇivicittaṃ koṭṭimaṃ’vāvabhāsi.</gatha>
    <hangnum nr="331"/>
    <gatha type="1"> Atha vitataphaṇālī bhiṃsanā keci nāgā,</gatha>
    <gatha type="2">Surabhikusumahatthā keci dibbattabhāvā;</gatha>
    <gatha type="3">Ruciramaṇipadīpe keci sandhārayantā,</gatha>
    <gatha type="last">Nijasirasi karontā keci kaṇḍuppalānī.</gatha>
    <hangnum nr="332"/>
    <gatha type="1"> Phuṭakumudakalāpe jattuneke vahantā,</gatha>
    <gatha type="2">Kaṇakakalasamālā ukkhipattā ca keci;</gatha>
    <gatha type="3">Pavanacalitaketuggāhakā keci eke,</gatha>
    <gatha type="last">Rucira kaṇaka cuṇṇāpuṇṇacaṅgoṭahatthā.</gatha>
    <hangnum nr="333"/>
    <gatha type="1"> Salaḷitaramaṇiyaṃ keci naccaṃ karontā,</gatha>
    <gatha type="2">Salayamadhuragītaṃ gāyamānā’va keci;</gatha>
    <gatha type="3">Pacuraturiyabhaṇḍe āhanantā’va eke,</gatha>
    <gatha type="last">Munivaratanudhātuṃ pūjituṃ uṭṭhahiṃsu.</gatha>
    <hangnum nr="334"/>
    <gatha type="1"> Rucirakacakalāpā rājakaññāya tassā,</gatha>
    <gatha type="2">Munivaradasanaṃ taṃ niggatevindulekhā;</gatha>
    <gatha type="last">Ujurajatasalākā sannibhe muñci raṃsī.</gatha>
    <hangnum nr="335"/>
    <gatha type="1"> Atulitamanubhāvaṃ dhātuyā pekkhataṃ taṃ,</gatha>
    <gatha type="2">Pamuditahadayānaṃ taṅkhaṇe pannagānaṃ;</gatha>
    <gatha type="3">Paṭiravaharitānaṃ sādhuvādādikānaṃ,</gatha>
    <gatha type="last">Gaganamapariyantaṃ’vāsi vitthāritānaṃ.</gatha>
    <hangnum nr="336"/>
    <gatha type="1"> Pavisi sugata dāṭhādhātu sā moḷigabbhaṃ,</gatha>
    <gatha type="2">Puna gaganatalamhā otaritvāna tassā;</gatha>
    <gatha type="3">Phaṇadharanivahā te taṃ tariṃ vārayitvā,</gatha>
    <gatha type="last">Mahamakarumudāraṃ sattarattindivaṃhi.</gatha>
    <hangnum nr="337"/>
    <gatha type="1"> Acalamiva vimānaṃ antalikkhamhi nāvaṃ,</gatha>
    <gatha type="2">Gativirahitamamhorāsimajjhamhi disvā;</gatha>
    <gatha type="3">Bhayavilulitacittā jampatī te samaggā,</gatha>
    <gatha type="last">Dasabalatanujaṃ taṃ iddhimantaṃ sariṃsu.</gatha>
    <hangnum nr="338"/>
    <gatha type="1"> Sapadi munisuto so cittamesaṃ viditvā,</gatha>
    <gatha type="2">Nabhasi jaladharālī maddamāno’bhigantvā;</gatha>
    <gatha type="3">Vihagapatisarīraṃ māpayitvā mahantaṃ,</gatha>
    <gatha type="last">Bhayacakitabhujaṅge te paḷāpesi khippaṃ.</gatha>
    <hangnum nr="339"/>
    <gatha type="1"> Itthaṃ buddhisute bhujaṅgajanitaṃ bhītiṃ sametvā gate,</gatha>
    <gatha type="2">Sā nāvā pavanā pakampitadhajā tuṅgaṃ taraṅgāvaliṃ;</gatha>
    <gatha type="3">Bhīndantī gativegasā puthutaraṃ meghāvalīsannibhaṃ,</gatha>
    <gatha type="last">Laṅkāpaṭṭanamotarittha sahasā therassa tassiddhiyā.</gatha>
    <centered>Catuttho paricchedo.</centered>
    <hangnum nr="340"/>
    <gatha type="1"> Saṃvaccharamhi navamamhi mahādisena,</gatha>
    <gatha type="2">Puttassa kittisirimeghanarādhipassa;</gatha>
    <gatha type="3">Te jampatī tamatha paṭṭanamotaritvā,</gatha>
    <gatha type="last">Devālaye paṭivasiṃsu manobhirāme.</gatha>
    <hangnum nr="341"/>
    <gatha type="1"> Disvāna te dvijavaro pathike nisāyaṃ,</gatha>
    <gatha type="2">Santappayittha madhurāsanapānakehi;</gatha>
    <gatha type="3">Rattikkhaye ca anurādhapurassa maggaṃ,</gatha>
    <gatha type="last">Chāyāpatīnamatha so abhivedayittha.</gatha>
    <hangnum nr="342"/>
    <gatha type="1"> Ādāya te dasanadhātuvaraṃ jinassa,</gatha>
    <gatha type="2">Sammānitā dvijavarena’tha paṭṭanamhā;</gatha>
    <gatha type="3">Nikkhamma dūrataramaggamatikkamitvā,</gatha>
    <gatha type="last">Padvāragāmamanurādhapurassa’gañchuṃ.</gatha>
    <hangnum nr="343"/>
    <gatha type="1"> Yaṃ dhammikaṃ naravaraṃ abhitakkayitvā,</gatha>
    <gatha type="2">Jāyāpatī visayametamupāgamiṃsu;</gatha>
    <gatha type="3">Taṃ vyādhinā samuditena mahādisena,</gatha>
    <gatha type="last">Laṅkissaraṃsucirakālakataṃ suṇiṃsu.</gatha>
    <hangnum nr="344"/>
    <gatha type="1"> Sokena te sikharineva samuggatena,</gatha>
    <gatha type="2">Ajjhotthaṭā bahutaraṃ vilapīṃsu muḷhā;</gatha>
    <gatha type="3">Kāyiṃsu tesamatha mucchitamānasānaṃ,</gatha>
    <gatha type="last">Sabbā disā ca vidisā ca ghanandhakārā</gatha>
    <hangnum nr="345"/>
    <gatha type="1"> Sutvāna kittisirimeghanarādhipassa,</gatha>
    <gatha type="2">Rajjeṭhitassa ratanattayamāmakattaṃ;</gatha>
    <gatha type="3">Vassena nibbutamahādahanā’va kacchā,</gatha>
    <gatha type="last">Te jampatī samabhavuṃ hatasokatāpā.</gatha>
    <hangnum nr="346"/>
    <gatha type="1"> Sutvāna meghagirināmamahāvihāre,</gatha>
    <gatha type="2">Bhikkhussa kassaci narādhipavallabhattaṃ;</gatha>
    <gatha type="3">Tassa’ntikaṃ samupagamma katātitheyyā,</gatha>
    <gatha type="last">Dhātuppavattimavadiṃsu ubho samecca.</gatha>
    <hangnum nr="347"/>
    <gatha type="1"> Sutvāna so munivaro dasanappavattiṃ,</gatha>
    <gatha type="2">Haṭṭho yathāmatarasena’hisittagatto;</gatha>
    <gatha type="3">Gehe sake sapadi paṭṭavitānakehi,</gatha>
    <gatha type="last">Vaḍḍhesi dhātumamalaṃ samalaṅkatamhi.</gatha>
    <hangnum nr="348"/>
    <gatha type="1"> Tesañca jānipatikānamubhinnameso,</gatha>
    <gatha type="2">Katvāna saṅgahamuḷārataraṃ yathicchaṃ;</gatha>
    <gatha type="3">Vuttantametamabhivedayituṃ pasatthaṃ,</gatha>
    <gatha type="last">Laṅkādhipassa savidhaṃ pahiṇittha bhikkhuṃ.</gatha>
    <hangnum nr="349"/>
    <gatha type="1"> Rājā vasantasamaye saha kāminīhi,</gatha>
    <gatha type="2">Uyyānakeḷisukha mekadine’nubhonto;</gatha>
    <gatha type="3">Āgacchamānamatha tattha sudurato’ca,</gatha>
    <gatha type="last">Taṃ vippasannamukhavaṇṇamapassi bhikkhuṃ.</gatha>
    <hangnum nr="350"/>
    <gatha type="1"> So saṃyami samupagamma narādhipaṃ taṃ,</gatha>
    <gatha type="2">Vuttantametamabhivedayi tuṭṭhacitto;</gatha>
    <gatha type="3">Sutvāna taṃ paramapītibharaṃ vahanto,</gatha>
    <gatha type="last">Sampattacakkaratano’va ahosi rājā.</gatha>
    <hangnum nr="351"/>
    <gatha type="1"> Laṅkissaro dvijavarā jinadantadhātu,</gatha>
    <gatha type="2">Mādāya jānipatayo ubhaye samecca;</gatha>
    <gatha type="3">Essanti laṅkamacirena itīritaṃ taṃ,</gatha>
    <gatha type="last">Nemittikassa vacanañca tathaṃ amaññi.</gatha>
    <hangnum nr="352"/>
    <gatha type="1"> Rājā tato mahatiyā parisāya saddhiṃ,</gatha>
    <gatha type="2">Tassānurādhanagarassa puruttarāya;</gatha>
    <gatha type="3">Āsāya taṃ sapadi meghagiriṃ vihāraṃ,</gatha>
    <gatha type="last">Saddho agañchi padasā’va pasannacitto.</gatha>
    <hangnum nr="353"/>
    <gatha type="1"> Disvā tato sugatadhātumalabbhaneyyaṃ,</gatha>
    <gatha type="2">Ānandajassunivahehi ca tārahāraṃ;</gatha>
    <gatha type="3">Siñcaṃ vidhāya paṇidhiṃ bahumānapubbaṃ,</gatha>
    <gatha type="last">Romañcakañcukadharo iti cintayittha.</gatha>
    <hangnum nr="354"/>
    <gatha type="1"> So’haṃ anekaratanujjalamoḷidhāriṃ,</gatha>
    <gatha type="2">Pūjeyyamajja yadi duccajamuttamaṅgaṃ;</gatha>
    <gatha type="3">Lokattayekasaraṇassa tathāgatassa,</gatha>
    <gatha type="last">No dhātuyā mahamanucchavikaṃ kareyyaṃ.</gatha>
    <hangnum nr="355"/>
    <gatha type="1"> Etaṃ pahūtaratanaṃ sadhanaṃ sabhoggaṃ,</gatha>
    <gatha type="2">Sampūjayaṃ api dharāvalayaṃ asesaṃ;</gatha>
    <gatha type="3">Pūjaṃ karomi tadanucchavikaṃ ahaṃ’ti,</gatha>
    <gatha type="last">Cinteyya kohi bhuvanesu amūḷhatitto.</gatha>
    <hangnum nr="356"/>
    <gatha type="1"> Laṅkādhipaccamidamappataraṃ mamāsi,</gatha>
    <gatha type="2">Buddho guṇehi vividhehi pamāṇa suñño;</gatha>
    <gatha type="3">So’haṃ parittavibhavo tibhavekanāthaṃ,</gatha>
    <gatha type="last">Taṃ tādisaṃ dasabalaṃ kathamaccayissaṃ.</gatha>
    <hangnum nr="357"/>
    <gatha type="1"> Itthaṃ punappuna tadeva vicintayanto,</gatha>
    <gatha type="2">Āpajji so dhitiyuto’pi visaññibhāvaṃ;</gatha>
    <gatha type="3">Saṃvījito sapadi cāmaramārutena,</gatha>
    <gatha type="last">Khinnena sevakajanena alattha saññaṃ.</gatha>
    <hangnum nr="358"/>
    <gatha type="1"> Thokampi bījamatha vā abhiropayantā,</gatha>
    <gatha type="2">Medhāvino mahatiyā’pi masundharāya;</gatha>
    <gatha type="3">Kālena patta tava pupphaphaladikāni,</gatha>
    <gatha type="last">Vindanti patthitaphalāni anappakāni.</gatha>
    <hangnum nr="359"/>
    <gatha type="1"> Evaṃ guṇehi vividhehi’pi appameyya,</gatha>
    <gatha type="2">Dhammissaramhi mahamappatarampi katvā;</gatha>
    <gatha type="3">Kālaccayena pariṇāma visesarammaṃ,</gatha>
    <gatha type="last">Saggāpavaggasukhamappaṭimaṃ labhissaṃ.</gatha>
    <hangnum nr="360"/>
    <gatha type="1"> Itthaṃ vicintiya pamodabharātireka,</gatha>
    <gatha type="2">Sampuṇṇacandimasarikkhamukho narindo;</gatha>
    <gatha type="3">Sabbaññuno dasanadhātuvarassa tassa,</gatha>
    <gatha type="last">Pūjesi sabbamapi sīhaḷadīpametaṃ.</gatha>
    <hangnum nr="361"/>
    <gatha type="1"> Bhikkhū’pi tepiṭaka jātakabhāṇakādi,</gatha>
    <gatha type="2">Takkagamādi kusalā api buddhimanto;</gatha>
    <gatha type="3">Vatthuttayekasaraṇā api poravaggā,</gatha>
    <gatha type="last">Kotuhalā sapadi sannipatiṃsu tattha.</gatha>
    <hangnum nr="362"/>
    <gatha type="1"> Rājā tato mahatiya parisāya majjhe,</gatha>
    <gatha type="2">Iccabruvī munivaro hi susukkadāṭho;</gatha>
    <gatha type="3">Dāṭhā jinassa yadi osadhitārakā’va,</gatha>
    <gatha type="last">Setā bhaveyya kimayaṃ malināvabhāsā.</gatha>
    <hangnum nr="363"/>
    <gatha type="1"> Tasmiṃ khaṇe dasanadhātu munissarassa,</gatha>
    <gatha type="2">Pakkhe pasāriya duve viya rājahaṃsī;</gatha>
    <gatha type="3">Vitthāritaṃ’suni vahā gaganaṅganamhi,</gatha>
    <gatha type="last">Āvaṭṭato chavi javena muhuttamattaṃ.</gatha>
    <hangnum nr="364"/>
    <gatha type="1"> Paccagghamattharaṇakaṃ sitamattharitvā,</gatha>
    <gatha type="2">Bhaddāsanamhi vinidhāya munindadhātuṃ;</gatha>
    <gatha type="3">Taṃ jātipupphanikarena thakesi rājā,</gatha>
    <gatha type="last">Vassaccayambudharakūṭasamappabhena.</gatha>
    <hangnum nr="365"/>
    <gatha type="1"> Uggamma khippamatha dhātu munissarassa,</gatha>
    <gatha type="2">Sā puppharāsisikharamhi patiṭṭhahitvā;</gatha>
    <gatha type="3">Raṃsīhi duddhadhavalehi virocamānā,</gatha>
    <gatha type="last">Sampassataṃ animise nayane akāsi.</gatha>
    <hangnum nr="366"/>
    <gatha type="1"> Taṃ dhātumāsanagatamhi patiṭṭhapetvā,</gatha>
    <gatha type="2">Khīrodaeṇepaṭalappaṭime dukuḷe;</gatha>
    <gatha type="3">Chādesi sāṭakasatehi mahārahehi,</gatha>
    <gatha type="last">Bhiyyo’pi so upaparikkhitukāmatāya.</gatha>
    <hangnum nr="367"/>
    <gatha type="1"> Abbhuggatā sapadi vatthasatāni bhetvā,</gatha>
    <gatha type="2">Setambudodaraviniggatacandimā’va;</gatha>
    <gatha type="3">Ṭhatvāna sā upari tesamabhāsayittha,</gatha>
    <gatha type="last">Raṃsīhi kundavisadehi disā samantā</gatha>
    <hangnum nr="368"/>
    <gatha type="1"> Tasmiṃ khaṇe vasumatī saha bhūdharehi,</gatha>
    <gatha type="2">Gajjittha sādhuvacanaṃ’va samuggirantī;</gatha>
    <gatha type="3">Taṃ abbhūtaṃ viya samekkhitumamburāsi,</gatha>
    <gatha type="last">So niccalo abhavi santataraṅgabāhu.</gatha>
    <hangnum nr="369"/>
    <gatha type="1"> Mattebhakampitasupupaphitasālato’va,</gatha>
    <gatha type="2">Bhassiṃsu dibbakusumāni’pi antaḷikkhā;</gatha>
    <gatha type="3">Naccesu cāturiyayamacchariyaṃ janassa,</gatha>
    <gatha type="last">Sandassayiṃsu gagane surasundarī’pi.</gatha>
    <hangnum nr="370"/>
    <gatha type="1"> Ānandasañjanitatāraravābhirāmaṃ,</gatha>
    <gatha type="2">Gāyiṃsu gītamamatāsanagāyakā’pi;</gatha>
    <gatha type="3">Muñciṃsu dibbaturiyāni’pi vāditāni,</gatha>
    <gatha type="last">Gambhīramuccamadhuraṃ dviguṇaṃ ninādaṃ.</gatha>
    <hangnum nr="371"/>
    <gatha type="1"> Saṃsibbitaṃ rajatarajjusatānukārī,</gatha>
    <gatha type="2">Dhārāsatehi vasudhambaramambudena;</gatha>
    <gatha type="3">Sabbā disā jaladakuṭamahagaghiyesu,</gatha>
    <gatha type="last">Dittācirajjutipadīpasatāvabhāsā.</gatha>
    <hangnum nr="372"/>
    <gatha type="1"> Ādhuyamāna malayāvala kānananto,</gatha>
    <gatha type="2">Samathulla pupphaja parāgaharābhihāri;</gatha>
    <gatha type="3">Sedoda bindugaṇa saṃharaṇappavīṇo,</gatha>
    <gatha type="last">Mandaṃ avāsi sisiro api gandhavāho.</gatha>
    <hangnum nr="373"/>
    <gatha type="1"> Rājā tamabbhutamavekkhiya pāṭihīraṃ,</gatha>
    <gatha type="2">Lokussavaṃ bahutarañca adiṭṭhapubbaṃ;</gatha>
    <gatha type="3">Cipphāritakkhiyugalo paramappamodā,</gatha>
    <gatha type="last">Pūjaṃ karittha mahatiṃ ratanādikehi.</gatha>
    <hangnum nr="374"/>
    <gatha type="1"> So dhātumattasirasā’tha samubbahanto,</gatha>
    <gatha type="2">Ṭhatvā samussita sitātapavāraṇamhi;</gatha>
    <gatha type="3">Cittatthare rathavare sitavājiyutte,</gatha>
    <gatha type="last">Lakkhinidhānanurādhapuraṃ pavekkhi.</gatha>
    <hangnum nr="375"/>
    <gatha type="1"> Devinda mandira same samalaṅkatamhi,</gatha>
    <gatha type="2">Rājā sakamhi bhavane atulānubhāvo;</gatha>
    <gatha type="3">Sīhāsane paṭika kojava santhatamhi,</gatha>
    <gatha type="last">Dhātuṃ ṭhapesi munino sasitātapatte.</gatha>
    <hangnum nr="376"/>
    <gatha type="1"> Anto’va bhumipati dhātugharaṃ mahagghaṃ,</gatha>
    <gatha type="2">Katvāna tattha vinidhāya munindadhātuṃ;</gatha>
    <gatha type="3">Sampūjayittha vividhehi upāyanehi,</gatha>
    <gatha type="last">Rattīndivaṃ tidivamokkha sukhābhikaṅkhī.</gatha>
    <hangnum nr="377"/>
    <gatha type="1"> Tesañca jānipatikānamubhinnameva,</gatha>
    <gatha type="2">Tuṭṭho bahūni ratanābharaṇādikāni;</gatha>
    <gatha type="3">Gāmeca issarakuleka nīvāsabhute,</gatha>
    <gatha type="last">Datvāna saṅgahamakāsi tisīhaḷindo.</gatha>
    <hangnum nr="378"/>
    <gatha type="1"> Saṅgamma jānapada negama nāgarādī,</gatha>
    <gatha type="2">Ukkaṇṭhitā sugatadhātumapassamānā;</gatha>
    <gatha type="3">Lokuttamassa caritāni abhitthavantā,</gatha>
    <gatha type="2">Ugghosayiṃsu dharaṇīpatisannidhāni;</gatha>
    <gatha type="3">Dhammissaro sakalalokahitāya loke,</gatha>
    <gatha type="2">Jāyittha sabbajanatāhitamācarittha;</gatha>
    <gatha type="3">Vitthāritā bahujanassa hitāya dhātu,</gatha>
    <gatha type="last">Icchāma dhātumabhipūjayituṃ mayampi.</gatha>
    <hangnum nr="380"/>
    <gatha type="1"> So sannipātiya mahīpati bhikkhusaṅgha,</gatha>
    <gatha type="2">Mārāmavāsimanurādhapuropakaṇṭhe;</gatha>
    <gatha type="3">Ajjhāsayaṃ tamabhivedayi satthudhātu,</gatha>
    <gatha type="3">Pūjāya sannipatitassa mahājanassa.</gatha>
    <hangnum nr="381"/>
    <gatha type="1"> Thero tahiṃ mahati bhikkhugaṇe paneko,</gatha>
    <gatha type="2">Medhābalena asamo karuṇādhivāso;</gatha>
    <gatha type="3">Evaṃ tisīhaḷapatissa mahāmatissa,</gatha>
    <gatha type="last">Lokatthacāracaturassa nivedayittha.</gatha>
    <hangnum nr="382"/>
    <gatha type="1"> Yo ācareyya anujīvijanassa atthaṃ,</gatha>
    <gatha type="2">Eso bhave’nucarito mahataṃ sabhāvo;</gatha>
    <gatha type="3">Dhātuṃ vasantasamaye bahi nīharitvā,</gatha>
    <gatha type="last">Dassehi puññamabhipatthayataṃ janānaṃ.</gatha>
    <hangnum nr="383"/>
    <gatha type="1"> Sutvāna saṃyamivarassa subhāsitāni,</gatha>
    <gatha type="2">Pucchittha so naravaro puna bhikkhusaṅghaṃ;</gatha>
    <gatha type="3">Dhātuṃ namassitumanena mahājanena,</gatha>
    <gatha type="last">Ṭhānaṃ kimettha ramaṇīyataraṃ siyā’ti.</gatha>
    <hangnum nr="384"/>
    <gatha type="1"> Sabbe’pi te atha nikāya nivāsi bhikkhū,</gatha>
    <gatha type="2">Ṭhānaṃ sakaṃ sakama vaṇṇayumādarena;</gatha>
    <gatha type="3">Aññoññabhinnavacanesu ca tesu rājā,</gatha>
    <gatha type="last">Nevābhinandi na paṭikkhipi kiñcivākyaṃ.</gatha>
    <hangnum nr="385"/>
    <gatha type="1"> Majjhattatānugatamānasatāya kintu,</gatha>
    <gatha type="2">Rājā avo ca puna bhikkhugaṇassa majjhe;</gatha>
    <gatha type="3">Attānurūpamayameva munindadhātu,</gatha>
    <gatha type="last">Ṭhānaṃ khaṇena sayameva gamissatīti.</gatha>
    <hangnum nr="386"/>
    <gatha type="1"> Rājā tato bhavanameva sakaṃ upecca,</gatha>
    <gatha type="2">Dhātuppaṇāmamabhipatthayataṃ janānaṃ;</gatha>
    <gatha type="3">Khippaṃmukhambujavanānī vikāsayanto,</gatha>
    <gatha type="last">Sajjetumāha nagarañca vihāramaggaṃ.</gatha>
    <hangnum nr="387"/>
    <gatha type="1"> Sammajjitā salila sevana santadhūlī,</gatha>
    <gatha type="2">Racchā tadā’si pulinattharaṇābhirāmā;</gatha>
    <gatha type="3">Ussāpitāni kaṇakādivicittitāni,</gatha>
    <gatha type="last">Vyagghādi rūpakhacitāni ca toraṇāni.</gatha>
    <hangnum nr="388"/>
    <gatha type="1"> Chāyā nivārita virocana raṃsitāpā,</gatha>
    <gatha type="2">Naccaṃ’va dassayati vātadhūtā dhajāli;</gatha>
    <gatha type="3">Vīthi vasantavanarāji samānavaṇṇā,</gatha>
    <gatha type="last">Jātā sujātakadalītarumālikāhi.</gatha>
    <hangnum nr="389"/>
    <gatha type="1"> Saṃsūcayanti ca sataṃ navapuṇṇakumbhā,</gatha>
    <gatha type="2">Saggāpavaggasukhamicchitamijjhatīti;</gatha>
    <gatha type="3">Kappurasāratagarāgarusambhavehi,</gatha>
    <gatha type="last">Dhūpehi duddinamatho sudinaṃ ahosi.</gatha>
    <hangnum nr="390"/>
    <gatha type="1"> Olambamānasitamuttakajālakāni,</gatha>
    <gatha type="2">Sajjāpitāni vividhāni ca maṇḍapāni;</gatha>
    <gatha type="3">Sampāditāni ca tahiṃ kusumagaghikāni,</gatha>
    <gatha type="last">Āmoda luddha madhupāvali kujitāni.</gatha>
    <hangnum nr="391"/>
    <gatha type="1"> Gacchiṃsu keci gahitussava vesasobhā,</gatha>
    <gatha type="2">Eke samuggaparipuritapupphahatthā;</gatha>
    <gatha type="3">Aññe janā surabhicuṇṇabharaṃ vahantā,</gatha>
    <gatha type="last">Tatthetare dhatavicittamahātapattā.</gatha>
    <hangnum nr="392"/>
    <gatha type="1"> Laṅkissaro’tha sasipaṇḍaravājiyutte,</gatha>
    <gatha type="2">Ujjotite rathavare ratanappabhāhi;</gatha>
    <gatha type="3">Dhātuṃ tilokatilakassa patiṭṭhapetvā,</gatha>
    <gatha type="last">Etaṃ avoca vacanaṃ paṇipātapubbaṃ.</gatha>
    <hangnum nr="393"/>
    <gatha type="1"> Sambodhiyā iva munissara bodhimaṇḍaṃ,</gatha>
    <gatha type="2">Gaṇḍambarukkhamiva titthiyamaddanāya;</gatha>
    <gatha type="3">Dhammañca saṃvibhajituṃ migadāyamajja,</gatha>
    <gatha type="last">Pūjānurūpamupagaccha sayaṃ padesaṃ.</gatha>
    <hangnum nr="394"/>
    <gatha type="1"> Rājā tato samucitācaraṇesu dakkho,</gatha>
    <gatha type="2">Vissajji phussarathamaṭṭhitasārathiṃ taṃ;</gatha>
    <gatha type="3">Pacchā sayaṃ mahatiyā parisāya saddhiṃ,</gatha>
    <gatha type="last">Pūjāvisesamasamaṃ agamā karonto.</gatha>
    <hangnum nr="395"/>
    <gatha type="1"> Ukkuṭṭhinādavisarena mahājanassa,</gatha>
    <gatha type="2">Hesāravena visaṭena turaṅgamānaṃ;</gatha>
    <gatha type="3">Bherīravena mahatā kari gajjitena,</gatha>
    <gatha type="last">Uddāmasāgara samaṃ nagaraṃ ahosi.</gatha>
    <hangnum nr="396"/>
    <gatha type="1"> Āmoditā ubhayavīthigatā kulitthi,</gatha>
    <gatha type="2">Vātāyanehi kanakābharaṇe khipiṃsu;</gatha>
    <gatha type="3">Sabbatthakaṃ kusumavassamavassayiṃsu,</gatha>
    <gatha type="last">Celāniceva bhamayiṃsunijuttamaṅge.</gatha>
    <hangnum nr="397"/>
    <gatha type="1"> Pācīnagopurasamīpamupāgatamhi,</gatha>
    <gatha type="2">Tasmiṃ rathe jaladhipiṭṭhigate’va pote;</gatha>
    <gatha type="3">Tuṭṭhā tahiṃ yatigaṇā manujā ca sabbe,</gatha>
    <gatha type="last">Sampujayiṃsu vividhehi upāyanehi.</gatha>
    <hangnum nr="398"/>
    <gatha type="1"> Katvā padakkhiṇamatho puramuttarena,</gatha>
    <gatha type="2">Dvārena so rathavaro bahi nikkhamitvā;</gatha>
    <gatha type="3">Ṭhāne mahindaminudhammakathāpavitte,</gatha>
    <gatha type="last">Aṭṭhāsi titthagamitā iva bhaṇḍanāvā.</gatha>
    <hangnum nr="399"/>
    <gatha type="1"> Ṭhāne tahiṃ dasanadhātuvaraṃ jinassa,</gatha>
    <gatha type="2">Laṅkissaro ratanavittakaraṇḍagabbhā;</gatha>
    <gatha type="3">Sañjhāghanā iva vidhuṃ bahinīharitvā,</gatha>
    <gatha type="last">Dassesi jānapada negama nāgarānaṃ.</gatha>
    <hangnum nr="400"/>
    <gatha type="1"> Tasmiṃ jane sapadi ābharaṇādivassa,</gatha>
    <gatha type="2">Maccantapītibharite abhivassayante;</gatha>
    <gatha type="3">Sānandivandijanamaṅgalagītakehi,</gatha>
    <gatha type="last">Sampāditesu mukharesu disāmukhesu.</gatha>
    <hangnum nr="401"/>
    <gatha type="1"> Hatthāravindanivahesu mahājanassa,</gatha>
    <gatha type="2">Candodaye’ca mukulattanamāgatesu;</gatha>
    <gatha type="3">Brahmāmarādijanitāmita sādhuvāde,</gatha>
    <gatha type="last">Tārāpathamhi bhuvanodara mottharante.</gatha>
    <hangnum nr="402"/>
    <gatha type="1"> Sādantadhātu sasikhaṇḍa samānavaṇṇā,</gatha>
    <gatha type="2">Raṃsīhi kunda navacandana paṇḍarehi;</gatha>
    <gatha type="3">Pāsāda gopura siluccaya pādapādiṃ,</gatha>
    <gatha type="last">Niddhota rūpiyamayaṃ’va akā khaṇena.</gatha>
    <hangnum nr="403"/>
    <gatha type="1"> Taṃ pāṭihāriya macintiya maccuḷāraṃ,</gatha>
    <gatha type="2">Disvāna ke tahīmahesu mahaṭṭhalomā;</gatha>
    <gatha type="3">Kevā’nayuṃ sakasakābharaṇāni gehaṃ,</gatha>
    <gatha type="last">Kevā na attapaṭilābhamavaṇṇayiṃsu.</gatha>
    <hangnum nr="404"/>
    <gatha type="1"> Ke nojahiṃsu sakadiṭṭhimalānubaddhaṃ,</gatha>
    <gatha type="2">Ke vā na buddhamahimaṃ abhipatthayiṃsu;</gatha>
    <gatha type="3">Ke nāma macchariyapāsavasā ahesuṃ,</gatha>
    <gatha type="last">Vatthuttayañca saraṇaṃ nagamiṃsu kevā.</gatha>
    <hangnum nr="405"/>
    <gatha type="1"> Laṅkissaro’pi navalakkha paribbayena,</gatha>
    <gatha type="2">Sabbaññudhātumatulaṃ abhipūjayitvā;</gatha>
    <gatha type="3">Taṃ dantadhātubhavanaṃ puna vaḍḍhayitvā,</gatha>
    <gatha type="last">Antepuramhi paṭivāsaramaccayittha.</gatha>
    <hangnum nr="406"/>
    <gatha type="1"> Dhātuṃ vihāramahayuttarameva netvā,</gatha>
    <gatha type="2">Pūjaṃ vidhātumanuvaccharamevarūpaṃ;</gatha>
    <gatha type="3">Rājā’tha kittisirimeghasamavhayo so,</gatha>
    <gatha type="last">Vārittalekha mabhilekhayi saccasandho.</gatha>
    <hangnum nr="407"/>
    <gatha type="1"> Vārittametamitare’pi pavattayantā,</gatha>
    <gatha type="2">Te buddhadāsapamukhā vasudhādhināthā;</gatha>
    <gatha type="3">Saddhādayādhikaguṇābharaṇābhirāmā,</gatha>
    <gatha type="last">Taṃ sakkariṃsu bahudhā jinadantadhātuṃ.</gatha>
    <hangnum nr="408"/>
    <gatha type="1"> Satthārā sambhatatthaṃ purimatarabhave sampajānaṃ pajānaṃ,</gatha>
    <gatha type="2">Sambodhiṃ tassa sabbāsavavigamakariṃ saddahanto’dahanto;</gatha>
    <gatha type="3">Sotaṃ tassa’ggadhamme nipuṇamati sataṃ saṅgamesaṅgamesaṃ,</gatha>
    <gatha type="last">Nibbāṇaṃ santamicche tibhavabhayapariccāgahetuṃ gahetuṃ.</gatha>
    <centered>Pañcamo paricchedo.</centered>
    <hangnum nr="409"/>
    <gatha type="1"> Yo candagomi racitevarasaddasatthe,</gatha>
    <gatha type="2">Ṭīkaṃ pasatthamakarittha ca pañcikāya;</gatha>
    <gatha type="3">Buddhappabhāvajana niṃca akā samanta,</gatha>
    <gatha type="last">Pāsādikāya vinayaṭṭhakathāya ṭīkaṃ.</gatha>
    <hangnum nr="410"/>
    <gatha type="1"> Aṅguttarāgamavaraṭṭhakathāya ṭīkaṃ,</gatha>
    <gatha type="2">Sammobhavibbhama vighātakariṃ akāsi;</gatha>
    <gatha type="3">Atthāya saṃyamigaṇassa padhānikassa,</gatha>
    <gatha type="last">Ganthaṃ akā vinayasaṅgahanāmadheyyaṃ.</gatha>
    <hangnum nr="411"/>
    <gatha type="1"> Santindriyassapaṭipatti parāyaṇassa,</gatha>
    <gatha type="2">Sallekha vutti niratassa samāhitassa;</gatha>
    <gatha type="3">Appicchatādi guṇayoga vibhusanassa,</gatha>
    <gatha type="last">Sambuddhasāsanamahodayakāraṇassa.</gatha>
    <hangnum nr="412"/>
    <gatha type="1"> Sabbesuācariyataṃ paramaṃ gatassa,</gatha>
    <gatha type="2">Satthesu sabbasamayantara kovidassa;</gatha>
    <gatha type="last">Sissenasāritanujassa mahādisāmi.</gatha>
    <hangnum nr="413"/>
    <gatha type="1"> Suddhanvayena karuṇādiguṇodayena,</gatha>
    <gatha type="2">Takkāgamādi kusalena visāradena;</gatha>
    <gatha type="3">Sabbattha patthaṭa sudhākararaṃsijāla,</gatha>
    <gatha type="last">Saṅkāsakittivisarena parikkhakena.</gatha>
    <hangnum nr="414"/>
    <gatha type="1"> Saddhādhanena sakhilena ca dhammakitti,</gatha>
    <gatha type="2">Nāmena rājagarunā cariyena eso;</gatha>
    <gatha type="3">Sotuppasādajanano jinadantadhātu,</gatha>
    <gatha type="last">Vaṃso kato nikhiladassipabhāvadīpo.</gatha>
    <hangnum nr="415"/>
    <gatha type="1"> Dhammo pavattatu cirāya munissarassa,</gatha>
    <gatha type="2">Dhamme ṭhitā vasumatīpatayo bhavantu;</gatha>
    <gatha type="3">Kāle pavassatu ghano nikhilā pajā’pi,</gatha>
    <gatha type="last">Aññoññamettipaṭilābhasukhaṃ labhantu.</gatha>
  </text>
</tree>
