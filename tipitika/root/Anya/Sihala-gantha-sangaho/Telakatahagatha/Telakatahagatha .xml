<?xml version='1.0' encoding='UTF-8'?>
<tree text="Telaka&#x1E6D;&#x101;hag&#x101;th&#x101; " target="text">
  <text>
    <centered>Namo tassa bhagavato arahato sammāsambuddhassa</centered>
    <hangnum nr="1"/>
    <gatha type="1"> Laṃkissaro jayatu vāraṇarājagāmī</gatha>
    <gatha type="2">Bhogindabhoga rucirāyata pīṇa bāhu,</gatha>
    <gatha type="3">Sādhupacāranirato guṇasannivāso</gatha>
    <gatha type="last">Dhamme ṭhito vīgatakodhamadāvalepo;</gatha>
    <hangnum nr="2"/>
    <gatha type="1"> Yo sabbalokamahito karuṇādhivāso</gatha>
    <gatha type="2">Mokkhākaro ravikulambara puṇṇa cando,</gatha>
    <gatha type="3">Ñeyyodadhiṃ suvipulaṃ sakalaṃ vibuddho</gatha>
    <gatha type="last">Lokuttamaṃ namatha taṃ sirasā munindaṃ;</gatha>
    <hangnum nr="3"/>
    <gatha type="1"> Sopānamālamamalaṃ tidasālayassa</gatha>
    <gatha type="2">Saṃsāra sāgarasamuttaraṇāya setuṃ,</gatha>
    <gatha type="3">Sabbāgatībhaya vivajjita khema maggaṃ</gatha>
    <gatha type="last">Dhammaṃ namassatha sadā muninā paṇītaṃ;</gatha>
    <hangnum nr="4"/>
    <gatha type="1"> Deyyaṃ tadappamapi yattha pasanna cittā</gatha>
    <gatha type="2">Datvā narā phalamuḷārataraṃ labhante,</gatha>
    <gatha type="3">Taṃ sabbadā dasabalenapi suppasatthaṃ</gatha>
    <gatha type="last">Saṅghaṃ namassatha sadāmitapuññakhettaṃ;</gatha>
    <hangnum nr="5"/>
    <gatha type="1"> Tejo balena mahatā ratanattayassa</gatha>
    <gatha type="2">Lokattayaṃ samadhigacchati yena mokkhaṃ,</gatha>
    <gatha type="3">Rakkhā na catthi ca samā ratanattayassa</gatha>
    <gatha type="last">Tasmā sadā bhajatha taṃ ratanattayaṃ bho;</gatha>
    <hangnum nr="6"/>
    <gatha type="1"> Laṃkissaro parahitekarato nirāso</gatha>
    <gatha type="2">Rattimpi jāgararato karuṇādhivāso,</gatha>
    <gatha type="3">Lokaṃ vibodhayati lokahitāya kāmaṃ</gatha>
    <gatha type="last">Dhammaṃ samācaratha jāgariyānuyuttā;</gatha>
    <hangnum nr="7"/>
    <gatha type="1"> Sattopakāra niratā kusale sahāyā</gatha>
    <gatha type="2">Bho dullabhā bhuvi narā vihatappamādā,</gatha>
    <gatha type="3">Laṃkādhipaṃ guṇadhanaṃ kusale sahāyaṃ</gatha>
    <gatha type="last">Āgamma saṃcaratha dhammamalaṃ pamādaṃ;</gatha>
    <hangnum nr="8"/>
    <gatha type="1"> Dhammo tiloka saraṇo paramo rasānaṃ</gatha>
    <gatha type="2">Dhammo mahaggharatano ratanesu loke,</gatha>
    <gatha type="3">Dhammo bhave tibhavadukkha vināsahetu</gatha>
    <gatha type="last">Dhammaṃ samācaratha jāgariyānuyuttā;</gatha>
    <hangnum nr="9"/>
    <gatha type="1"> Niddaṃ vinodayatha bhāvayathappameyyaṃ</gatha>
    <gatha type="2">Dukkhaṃ aniccampi ceha anattatañca,</gatha>
    <gatha type="3">Dehe ratiṃ jahatha ja jajjarabhājanābho</gatha>
    <gatha type="last">Dhammaṃ samācaratha jāgariyānuyuttā;</gatha>
    <hangnum nr="10"/>
    <gatha type="1"> Okāsa majja mama natthi suve karissaṃ</gatha>
    <gatha type="2">Dhammaṃ itīhalasatā kusalappayoge,</gatha>
    <gatha type="3">Nā’laṃ tiyaddhasu tathā bhuvanattaye ca</gatha>
    <gatha type="last">Kāmaṃ na catthi manujo maraṇā pamutto;</gatha>
    <hangnum nr="11"/>
    <gatha type="1"> Khitto yathā nabhasi kenacideva leḍḍu</gatha>
    <gatha type="2">Bhūmiṃ samāpatti bhāratayā khaṇena,</gatha>
    <gatha type="3">Jātattameva khalu kāraṇamekamatra</gatha>
    <gatha type="last">Lokaṃ sadā nanu dhuvaṃ maraṇāya gantuṃ;</gatha>
    <hangnum nr="12"/>
    <gatha type="1"> Kāmaṃ narassa patato girimuddhanāto</gatha>
    <gatha type="2">Majjhe na kiñci bhayanissaraṇāya hetu,</gatha>
    <gatha type="3">Kāmaṃ vajanti maraṇaṃ tibhavesu sattā</gatha>
    <gatha type="last">Bhoge ratiṃ pajahathāpi ca jīvite ca;</gatha>
    <hangnum nr="13"/>
    <gatha type="1"> Kāmaṃ patanti mahiyā khalu vassadhārā</gatha>
    <gatha type="2">Vijjullatā vitatamegha mukhā pamuttā,</gatha>
    <gatha type="3">Evaṃ narā maraṇabhīma papātamajjhe</gatha>
    <gatha type="last">Kāmaṃ patanti nahi koci bhavesu nicco;</gatha>
    <hangnum nr="14"/>
    <gatha type="1"> Velātaṭe paṭutaroru taraṃgamālā</gatha>
    <gatha type="2">Nāsaṃ vajanti satataṃ salilālayassa,</gatha>
    <gatha type="3">Nāsaṃ tathā samupayanti narāmarānaṃ</gatha>
    <gatha type="last">Pāṇāni dāruṇatare maraṇodadhimhi;</gatha>
    <hangnum nr="15"/>
    <gatha type="1"> Ruddhopi so rathavarassagajādhipehi</gatha>
    <gatha type="2">Yodhehi cāpi sabalehi ca sāyudhehi,</gatha>
    <gatha type="3">Lokaṃ vivaṃciya sadā maraṇūsabho so</gatha>
    <gatha type="last">Kāmaṃ nihanti bhuvanattaya sāli daṇḍaṃ;</gatha>
    <hangnum nr="16"/>
    <gatha type="1"> Bho mārutena mahatā vihato padīpo</gatha>
    <gatha type="2">Khippaṃ vināsa mukhameti mahappabhopi,</gatha>
    <gatha type="3">Loke tathā maraṇacaṇḍa samīraṇena</gatha>
    <gatha type="last">Khippaṃ vinassati narāyumahā padīpo;</gatha>
    <hangnum nr="17"/>
    <gatha type="1"> Rāmajjunappabhūti bhūpati puṃgavā ca</gatha>
    <gatha type="2">Sūrā pure raṇamukhe vijitāri saṅghā,</gatha>
    <gatha type="3">Tepīha caṇḍa maraṇogha nimuggadehā</gatha>
    <gatha type="last">Nāsaṃ gatā jagati ke maraṇā pamuttā?</gatha>
    <hangnum nr="18"/>
    <gatha type="1"> Lakkhī ca sāgarapaṭā sadharādharā ca</gatha>
    <gatha type="2">Sampattiyo ca vividhā api rūpasobhā,</gatha>
    <gatha type="3">Sabbā ca tā api ca mittasutā ca dārā</gatha>
    <gatha type="last">Ke cāpi kaṃ anugatā maraṇaṃ vajantaṃ?</gatha>
    <hangnum nr="19"/>
    <gatha type="1"> Brahmāsurāsuragaṇā ca mahānubhāvā</gatha>
    <gatha type="2">Gandhabbakinnaramahoragarakkhasā ca,</gatha>
    <gatha type="3">Te cā pare ca maraṇaggisikhāya sabbe</gatha>
    <gatha type="last">Ante patanti salabhā iva khīṇapuññā;</gatha>
    <hangnum nr="20"/>
    <gatha type="1"> Ye sāriputtapamukhā munisāvakā ca</gatha>
    <gatha type="2">Suddhā sadāsavanudā paramiddhipattā,</gatha>
    <gatha type="3">Te cāpi maccuvaḷabhā mukha sannimuggā</gatha>
    <gatha type="last">Dīpānivānalahatā khayataṃ upetā;</gatha>
    <hangnum nr="21"/>
    <gatha type="1"> Buddhāpi buddhakamalāmalacārunettā</gatha>
    <gatha type="2">Battiṃsalakkhaṇa virājita rūpasobhā,</gatha>
    <gatha type="3">Sabbāsacakkhayakarāpi ca lokanāthā</gatha>
    <gatha type="last">Sammadditā maraṇamattamahāgajena;</gatha>
    <hangnum nr="22"/>
    <gatha type="1"> Rogāturesu karuṇā na jarāturesu</gatha>
    <gatha type="2">Khiḍḍāparesu sukumārakumārakesu,</gatha>
    <gatha type="3">Lokaṃ sadā hanati maccu mahāgajindo</gatha>
    <gatha type="last">Davānalo vanamivāvarataṃ asesaṃ;</gatha>
    <hangnum nr="23"/>
    <gatha type="1"> Āpuṇṇatā na salile na jalāsayassa</gatha>
    <gatha type="2">Kaṭṭhassa cāpi bahutā na hutāsanassa,</gatha>
    <gatha type="3">Bhutvāna so tibhūvanampi tathā asesaṃ</gatha>
    <gatha type="last">Bho niddayo na khalu pītimupeti maccu;</gatha>
    <hangnum nr="24"/>
    <gatha type="1"> Bho moha mohitatayā vivaso adhañño</gatha>
    <gatha type="2">Loko patatyapipi maccumukhe subhīme,</gatha>
    <gatha type="3">Bhoge ratiṃ samupayāti nihīnapañño</gatha>
    <gatha type="last">Dolā taraṅgacapale supinopameyye;</gatha>
    <hangnum nr="25"/>
    <gatha type="1"> Ekopi maccurabhihantumalaṃ tilokaṃ</gatha>
    <gatha type="2">Kiṃ niddayā api jarāmaraṇānuyāyī,</gatha>
    <gatha type="3">Ko vā kareyya vibhasuvesu ca jīvitāsaṃ</gatha>
    <gatha type="last">Jāto naro supina saṃgama sannibhesu;</gatha>
    <hangnum nr="26"/>
    <gatha type="1"> Niccāturaṃ jagadidaṃ sabhayaṃ sasokaṃ</gatha>
    <gatha type="2">Disvā ca kodhamadamohajarābhibhūtaṃ,</gatha>
    <gatha type="3">Ubbegamattamapi yassa na vijjatī ce</gatha>
    <gatha type="2">So dāruṇona maraṇaṃ vata taṃ dhiratthu!</gatha>
    <gatha type="3">Bho bho na passatha jarāsidharañhi maccu</gatha>
    <gatha type="2">Māhaññamānamakhilaṃ satataṃ tilokaṃ,</gatha>
    <gatha type="3">Kiṃ niddayā nayatha vītabhayā tiyāmaṃ</gatha>
    <gatha type="last">Dhammaṃ sadā’savanudaṃ caratha’ppamattā;</gatha>
    <hangnum nr="28"/>
    <gatha type="1"> Bhāvetha bho maraṇamāravivajjanāya</gatha>
    <gatha type="2">Loke sadā maraṇa saññamimaṃ yatattā,</gatha>
    <gatha type="3">Evañhi bhāvanaratassa narassa tassa</gatha>
    <gatha type="last">Taṇhā pahīyati sarīragatā asesā;</gatha>
    <hangnum nr="29"/>
    <gatha type="1"> Rūpaṃ jarā piyataraṃ malinīkaroti</gatha>
    <gatha type="2">Sabbaṃ balaṃ harati attani ghorarogo,</gatha>
    <gatha type="3">Nānūpabhoga parirakkhita mattabhāvaṃ</gatha>
    <gatha type="last">Bho maccu saṃharati kiṃ phalamattabhāve?</gatha>
    <hangnum nr="30"/>
    <gatha type="1"> Kammānilāpahatarogataraṃgabhaṃge</gatha>
    <gatha type="2">Saṃsāra sāgara mukhe vitate vipannā,</gatha>
    <gatha type="3">Mā māpamādamakarittha karotha mokkhaṃ</gatha>
    <gatha type="last">Dukkhodayo nanu pamādamayaṃ narānaṃ;</gatha>
    <hangnum nr="31"/>
    <gatha type="1"> Bhogā ca mittasutaporisa bandhavā ca</gatha>
    <gatha type="2">Nārī ca jīvitasamā api khettavatthu,</gatha>
    <gatha type="3">Sabbāni tāni paralokamito vajantaṃ</gatha>
    <gatha type="last">Nānubbajanti kusalākusalaṃva loke;</gatha>
    <hangnum nr="32"/>
    <gatha type="1"> Bho vijjucaṃcalatare bhavasāgaramhi</gatha>
    <gatha type="2">Khittā purā katamahāpavanena tena,</gatha>
    <gatha type="3">Kāmaṃ vibhijjati khaṇena sarīranāvā</gatha>
    <gatha type="last">Hatthe karotha paramaṃ guṇahatthasāraṃ;</gatha>
    <hangnum nr="33"/>
    <gatha type="1"> Niccaṃ vibhijjatiha āmaka bhājanaṃva</gatha>
    <gatha type="2">Saṃrakkhitopi bahudhā iha attabhāvo,</gatha>
    <gatha type="3">Dhammaṃ samācaratha saggapatippatiṭṭhaṃ</gatha>
    <gatha type="last">Dhammo suciṇṇamihameva phalaṃ dadāti;</gatha>
    <hangnum nr="34"/>
    <gatha type="1"> Rantvā sadā piyatare divi devarajje</gatha>
    <gatha type="2">Namhā cavanti vibudhā api khīṇapuññā,</gatha>
    <gatha type="3">Sabbaṃ sukhaṃ divi bhuvīha viyoganiṭṭhaṃ</gatha>
    <gatha type="last">Ko paññavā bhavasukhesu ratiṃ kareyya?</gatha>
    <hangnum nr="35"/>
    <gatha type="1"> Buddho sasāvakagaṇo jagadekanātho</gatha>
    <gatha type="2">Tārāvalīparivutopi ca puṇṇacando,</gatha>
    <gatha type="3">Indopi devamakuṭaṃkita pādakañjo</gatha>
    <gatha type="last">Ko pheṇapiṇḍa-na-samo tibhavesu jāto?</gatha>
    <hangnum nr="36"/>
    <gatha type="1"> Līlāvataṃsamapi yobbana rūpasobhaṃ</gatha>
    <gatha type="2">Attūpamaṃ piyajanena ca sampayogaṃ,</gatha>
    <gatha type="3">Disvāpi vijjucapalaṃ kurute pamādaṃ</gatha>
    <gatha type="last">Bho mohamohitajano bhavarāgaratto;</gatha>
    <hangnum nr="37"/>
    <gatha type="1"> Putto pitā bhavati mātu patīha putto</gatha>
    <gatha type="2">Nārī kadāci jananī ca pitā ca putto,</gatha>
    <gatha type="3">Evaṃ sadā viparivattati jīvaloko</gatha>
    <gatha type="last">Citte sadāticapale khalu jātiraṅge;</gatha>
    <hangnum nr="38"/>
    <gatha type="1"> Rantvā pure vividhaphullalatākulehi</gatha>
    <gatha type="2">Devāpi nandanavane surasundarīhi,</gatha>
    <gatha type="3">Te ve’kadā vitatakaṇṭakasaṃkaṭesu</gatha>
    <gatha type="last">Bho koṭisimbalivanesu phusanti dukkhaṃ;</gatha>
    <hangnum nr="39"/>
    <gatha type="1"> Bhutvā sudhannamapi kañcanabhājanesu</gatha>
    <gatha type="2">Sagge pure suravarā paramiddhipattā,</gatha>
    <gatha type="3">Te cāpi pajjalitalohagulaṃ gilanti</gatha>
    <gatha type="last">Kāmaṃ kadāci narakālaya vāsabhūtā;</gatha>
    <hangnum nr="40"/>
    <gatha type="1"> Bhutvā narissaravarā ca mahiṃ asesaṃ</gatha>
    <gatha type="2">Devādhipā ca divi dibbasukhaṃ surammaṃ,</gatha>
    <gatha type="3">Vāsaṃ kadāci khurasañcitabhūtalesu</gatha>
    <gatha type="last">Te vā mahārathagaṇānugatā divīha;</gatha>
    <hangnum nr="41"/>
    <gatha type="1"> Devaṅganā lalitabhinnataraṅgamāle</gatha>
    <gatha type="2">Raṅge mahissarajaṭāmakuṭānuyāte,</gatha>
    <gatha type="3">Rantvā pure suravarā pamadāsahāyā</gatha>
    <gatha type="last">Te cāpi ghorataravetaraṇiṃ patanti;</gatha>
    <hangnum nr="42"/>
    <gatha type="1"> Phullāni pallavalatāphalasaṃkulāni</gatha>
    <gatha type="2">Rammāni nandanavanāni manoramāni,</gatha>
    <gatha type="3">Dibbaccharālalitapuṇṇadarīmukhāni</gatha>
    <gatha type="last">Kelāsamerusikharāni ca yanti nāsaṃ;</gatha>
    <hangnum nr="43"/>
    <gatha type="1"> Dolā’nilā’nalataraṃgasamā hi bhogā</gatha>
    <gatha type="2">Vijjuppabhāticapalāni ca jīvitāni,</gatha>
    <gatha type="3">Māyāmarīcijalasomasamaṃ sarīraṃ</gatha>
    <gatha type="last">Ko jīvite ca vibhave ca kareyya rāgaṃ?</gatha>
    <hangnum nr="44"/>
    <gatha type="1"> Kiṃ dukkhamatthi na bhavesu ca dāruṇesu</gatha>
    <gatha type="2">Sattopi tassa vividhassa na bhājano ko,</gatha>
    <gatha type="3">Jāto yathā maraṇarogajarābhibhūto</gatha>
    <gatha type="last">Ko sajjano bhavaratiṃ pihayeyya’bālo?</gatha>
    <hangnum nr="45"/>
    <gatha type="1"> Ke vāpi pajjalitalohagulaṃ gilanti</gatha>
    <gatha type="2">Sakkā kathañcidapi pāṇitalena bhīmaṃ,</gatha>
    <gatha type="3">Dukkhodayaṃ asucinissavanaṃ anantaṃ</gatha>
    <gatha type="last">Ko kāmayetha khalu dehamimaṃ abālo?</gatha>
    <hangnum nr="46"/>
    <gatha type="1"> Loke na maccusamamatthi bhayaṃ narānaṃ</gatha>
    <gatha type="2">Na vyādhidukkhasamamatthi ca kiṃci dukkhaṃ,</gatha>
    <gatha type="3">Evaṃ virūpakaraṇaṃ na jarāsamānaṃ</gatha>
    <gatha type="last">Mohena bho ratimupeti tathāpi dehe;</gatha>
    <hangnum nr="47"/>
    <gatha type="1"> Nissārato nalakalīkadalīsamānaṃ</gatha>
    <gatha type="2">Attānameva parihaññati attahetu,</gatha>
    <gatha type="3">Sampositopi kusahāya ivākataññū</gatha>
    <gatha type="last">Kāyo na yassa anugacchati kālakerā;</gatha>
    <hangnum nr="48"/>
    <gatha type="1"> Taṃ pheṇapiṇḍasadisaṃ visasūlakappaṃ</gatha>
    <gatha type="2">Toyā’nilā’nalamahīuragādhivāsaṃ,</gatha>
    <gatha type="3">Jiṇṇālayaṃva paridubbalamattabhāvaṃ</gatha>
    <gatha type="last">Disvā naro kathamupeti ratiṃ sapañño?</gatha>
    <hangnum nr="49"/>
    <gatha type="1"> Āyukkhayaṃ samupayāti khaṇe khaṇepi</gatha>
    <gatha type="2">Anveti maccu hananāya jarāsipāṇī,</gatha>
    <gatha type="3">Kālaṃ tathā na parivattati taṃ atītaṃ</gatha>
    <gatha type="last">Dukkhaṃ idaṃ nanu bhavesu acintanīyaṃ?</gatha>
    <hangnum nr="50"/>
    <gatha type="1"> Appāyukassa maraṇaṃ sulabhaṃ bhavesu</gatha>
    <gatha type="2">Dīghāyukassa ca jarā vyasanaṃ ca’nekaṃ,</gatha>
    <gatha type="3">Evaṃ bhave ubhayatopi ca dukkhameva</gatha>
    <gatha type="last">Dhammaṃ samācaratha dukkhavināsanāya;</gatha>
    <hangnum nr="51"/>
    <gatha type="1"> Dukkhagginā sumahatā paripīḷitesu</gatha>
    <gatha type="2">Lokattayassa vasato bhavavārakesu,</gatha>
    <gatha type="3">Sabbattatā sucaritassa pamādakālo</gatha>
    <gatha type="last">Bho bho na hoti paramaṃ kusalaṃ ciṇātha;</gatha>
    <hangnum nr="52"/>
    <gatha type="1"> Appaṃ sukhaṃ jalalavaṃ viya bho tiṇagge</gatha>
    <gatha type="2">Dukkhantu sāgarajalaṃ viya sabbaloke,</gatha>
    <gatha type="3">Saṃkappanā tadapi hoti sabhāvato hi</gatha>
    <gatha type="last">Sabbaṃ tilokamapi kevaladukkhameva;</gatha>
    <hangnum nr="53"/>
    <gatha type="1"> Kāyo na yassa anugacchati kāyahetu</gatha>
    <gatha type="2">Bālo anekavidhamācaratīha dukkhaṃ,</gatha>
    <gatha type="3">Kāyo sadā kali malākalilañhi loke</gatha>
    <gatha type="last">Kāye rato’navarataṃ vyasanaṃ pareti</gatha>
    <hangnum nr="54"/>
    <gatha type="1"> Mīḷhākaraṃ kalimalākaramāmagandhaṃ</gatha>
    <gatha type="2">Sūḷāsisallavisapannagarogabhūtaṃ,</gatha>
    <gatha type="3">Dehaṃ vipassatha jarāmaraṇādhivāsaṃ</gatha>
    <gatha type="last">Tucchaṃ sadā vigatasāramimaṃ vinindyaṃ;</gatha>
    <hangnum nr="55"/>
    <gatha type="1"> Dukkhaṃ aniccamasubhaṃ vata attabhāvaṃ</gatha>
    <gatha type="2">Mā saṃkilesaya na vijjati jātu nicco,</gatha>
    <gatha type="3">Ambho na vijjati hi appamapīha sāraṃ</gatha>
    <gatha type="last">Sāraṃ samācaratha dhammamalaṃ pamādaṃ;</gatha>
    <hangnum nr="56"/>
    <gatha type="1"> Māyāmarīcikadalīnalapheṇapuñja-</gatha>
    <gatha type="2">Gaṃgātaraṅgajalabubbulasannibhesu,</gatha>
    <gatha type="3">Khandhesu pañcasu chaḷāyatanesu tesu</gatha>
    <gatha type="last">Attā na vijjati hi ko na vadeyya’bālo?</gatha>
    <hangnum nr="57"/>
    <gatha type="1"> Vañjhāsuto sasavisāṇamaye rathe tu,</gatha>
    <gatha type="2">Dhāveyya ce cirataraṃ sadhuraṃ gahetvā,</gatha>
    <gatha type="3">Dīpaccimālamiva taṃ khaṇabhaṅgabhūtaṃ</gatha>
    <gatha type="last">Attāti dubbalatarantu vadeyya dehaṃ;</gatha>
    <hangnum nr="58"/>
    <gatha type="1"> Bālo yathā salilabubbulabhājanena</gatha>
    <gatha type="2">Ākaṇṭhato vata pibeyya marīcitoyaṃ,</gatha>
    <gatha type="3">Attāni sārarahitaṃ kadalīsamānaṃ</gatha>
    <gatha type="last">Mohā bhaṇeyya khalu dehamimaṃ anattaṃ;</gatha>
    <hangnum nr="59"/>
    <gatha type="1"> Yo’dumbarassa kusumena marīcitoyaṃ</gatha>
    <gatha type="2">Vāsaṃ yadicchati sa khedamupeti bālo,</gatha>
    <gatha type="3">Attānameva parihaññati attahetu</gatha>
    <gatha type="last">Attā na vijjati kadācidapīha dehe;</gatha>
    <hangnum nr="60"/>
    <gatha type="1"> Poso yathā hi kadalī suvinibbhujanto</gatha>
    <gatha type="2">Sāraṃ tadappampi nopalabheyya kāmaṃ,</gatha>
    <gatha type="3">Khandhesu paṃcasu chaḷāyatanesu tesu</gatha>
    <gatha type="last">Suññesu kiñcidapi nopalabheyya sāraṃ;</gatha>
    <hangnum nr="61"/>
    <gatha type="1"> Suttaṃ vinā na paṭabhāvamihatthi kiṃci</gatha>
    <gatha type="2">Dehaṃ vinā na khalu koci mihatthi satto,</gatha>
    <gatha type="3">Deho sabhāvarahito khaṇabhaṃgayutto,</gatha>
    <gatha type="last">Ko attahetu aparo bhuvi vijjatīha?</gatha>
    <hangnum nr="62"/>
    <gatha type="1"> Disvā marīcisalilañhi sudūrato bho</gatha>
    <gatha type="2">Bālo migo samupadhāvati toyasaññī,</gatha>
    <gatha type="3">Evaṃ sabhāvarahite viparītasiddhe</gatha>
    <gatha type="last">Dehe pareti parikappanayā hi rāgaṃ;</gatha>
    <hangnum nr="63"/>
    <gatha type="1"> Dehe sabhāvarahite parikappasiddhe</gatha>
    <gatha type="2">Attā na vijjati hi vijjumivantalikkhe,</gatha>
    <gatha type="3">Bhāvetha bhāvanaratā vigatappamādā</gatha>
    <gatha type="last">Sabbāsavappahananāya anattasaññaṃ;</gatha>
    <hangnum nr="64"/>
    <gatha type="1"> Lālākarīsarudhirassuvasānulittaṃ</gatha>
    <gatha type="2">Dehaṃ imaṃ kalimalākalilaṃ asāraṃ,</gatha>
    <gatha type="3">Sattā sadā pariharanti jigucchanīyaṃ</gatha>
    <gatha type="last">Nānāsucīhi paripuṇṇaghaṭaṃ yatheva;</gatha>
    <hangnum nr="65"/>
    <gatha type="1"> Ṇahātvā jalañhi sakalaṃ catusāgarassa</gatha>
    <gatha type="2">Meruppamāṇamapi gandhamanuttarañca,</gatha>
    <gatha type="3">Pappoti neva manujo hi suciṃ kadāci</gatha>
    <gatha type="last">Kiṃ bho vipassatha guṇaṃ kimu attabhāve?</gatha>
    <hangnum nr="66"/>
    <gatha type="1"> Deho sa eva vividhāsucisannidhāno</gatha>
    <gatha type="2">Deho sa eva vadhabandhanarogabhūto,</gatha>
    <gatha type="3">Deho sa eva navadhā paribhinnagaṇḍo</gatha>
    <gatha type="last">Dehaṃ vinā bhayakaraṃ na susānamatthi;</gatha>
    <hangnum nr="67"/>
    <gatha type="1"> Antogataṃ yadiva muttakarīsabhāgo</gatha>
    <gatha type="2">Dehā bahiṃ aticareyya vinikkhamitvā,</gatha>
    <gatha type="3">Mātā pitā vikaruṇā ca vinaṭṭhapemā</gatha>
    <gatha type="last">Kāmaṃ bhaveyyu kimu bandhusutā ca dārā?</gatha>
    <hangnum nr="68"/>
    <gatha type="1"> Dehaṃ yathā navamukhaṃ kimisaṅghagehaṃ</gatha>
    <gatha type="2">Maṃsaṭṭhisedarudhirākalilaṃ vigandhaṃ,</gatha>
    <gatha type="3">Posenti ye vividhapāpamihācaritvā</gatha>
    <gatha type="last">Te mohitā maraṇadhammamaho vatevaṃ!</gatha>
    <hangnum nr="69"/>
    <gatha type="1"> Gaṇḍūpame vividharoga nivāsabhūte</gatha>
    <gatha type="2">Kāye sadā rudhiramuttakarīsapuṇṇe,</gatha>
    <gatha type="3">Yo ettha nandati naro sasigālabhakkhe</gatha>
    <gatha type="last">Kāmañhi socati parattha sa bālabuddhi;</gatha>
    <hangnum nr="70"/>
    <gatha type="1"> Bho pheṇapiṇḍasadiso viya sārahīno</gatha>
    <gatha type="2">Mīḷhālayo viya sadā paṭikūlagandho,</gatha>
    <gatha type="3">Āsīvisālayanibho sabhayo sadukkho</gatha>
    <gatha type="last">Deho sadā savati loṇaghaṭova bhinno;</gatha>
    <hangnum nr="71"/>
    <gatha type="1"> Jātaṃ yathā na kamalaṃ bhuvi nindanīyaṃ</gatha>
    <gatha type="2">Paṅkesu bho asucitoya samākulesu,</gatha>
    <gatha type="3">Jātaṃ tathā parahitampi ca dehabhūtaṃ</gatha>
    <gatha type="last">Taṃ nindanīyamiha jātu na hoti loke;</gatha>
    <hangnum nr="72"/>
    <gatha type="1"> Dvattiṃsabhāgaparipūrataro viseso</gatha>
    <gatha type="2">Kāyo yathā hi naranāri gaṇassa loke,</gatha>
    <gatha type="3">Kāyesu kiṃ phalamihatthi ca paṇḍitānaṃ</gatha>
    <gatha type="last">Kāmaṃ tadeva nanu hoti paropakāraṃ;</gatha>
    <hangnum nr="73"/>
    <gatha type="1"> Posona paṇḍitatarena tathāpi deho</gatha>
    <gatha type="2">Sabbattanā cirataraṃ paripālanīyo,</gatha>
    <gatha type="3">Dhammaṃ careyya suciraṃ khalu jīvamāno</gatha>
    <gatha type="last">Dhamme have maṇivaro iva kāmado bho</gatha>
    <hangnum nr="74"/>
    <gatha type="1"> Khīre yathā suparibhāvitamosadhamhi</gatha>
    <gatha type="2">Snehena osadhabalaṃ paribhāsateva,</gatha>
    <gatha type="3">Dhammo tathā iha samācarito hi loke</gatha>
    <gatha type="last">Chāyāva yāti paraloka mito vajantaṃ;</gatha>
    <hangnum nr="75"/>
    <gatha type="1"> Kāyassa bho viracitassa yathānukūlaṃ</gatha>
    <gatha type="2">Chāyā vibhāti rucirāmaladappaṇe tu,</gatha>
    <gatha type="3">Katvā tatheva paramaṃ kusalaṃ parattha</gatha>
    <gatha type="last">Sambhūsitā iva bhavanti phalena tena;</gatha>
    <hangnum nr="76"/>
    <gatha type="1"> Dehe tathā vividhadukkha nivāsabhūte</gatha>
    <gatha type="2">Mohā pamādavasagā sukhasaññamūḷhā,</gatha>
    <gatha type="3">Tikkhe yathā khuramukhe madhulehamāno</gatha>
    <gatha type="last">Bāḷhañca dukkhamanugacchati hīnapañño;</gatha>
    <hangnum nr="77"/>
    <gatha type="1"> Saṃkapparāgavigate niratattabhāve</gatha>
    <gatha type="2">Dukkhaṃ sadā samadhigacchati appapañño,</gatha>
    <gatha type="3">Mūḷhassa ceva sukhasaññamihatthiloke</gatha>
    <gatha type="last">Kiṃpakkameva nanu hoti vicāramāne;</gatha>
    <hangnum nr="78"/>
    <gatha type="1"> Sabbopabhoga dhanadhaññavisesalābhī</gatha>
    <gatha type="2">Rūpena bho sa makaraddhajasannibhopi,</gatha>
    <gatha type="3">Yo yobbanepi maraṇaṃ labhate akāmaṃ</gatha>
    <gatha type="last">Kāmaṃ paratthaparapāṇaharo naro hi;</gatha>
    <hangnum nr="79"/>
    <gatha type="1"> So yācako bhavati bhinnakapālahattho</gatha>
    <gatha type="2">Muṇḍo dhigakkharasatehi ca tajjayanto,</gatha>
    <gatha type="3">Bhikkhaṃ sadāribhavane sakucelavāso</gatha>
    <gatha type="last">Dehe paratthi paracittaharo naro yo;</gatha>
    <hangnum nr="80"/>
    <gatha type="1"> Itthī namuñcati sadā puna itthibhāvā</gatha>
    <gatha type="2">Nārī sadā bhavati so puriso parattha,</gatha>
    <gatha type="3">Yo ācareyya paradāramalaṅghanīyaṃ</gatha>
    <gatha type="last">Ghorañca vindati sadā vyasanañca nekaṃ;</gatha>
    <hangnum nr="81"/>
    <gatha type="1"> Dīno vigandhavadano ca jaḷo apañño</gatha>
    <gatha type="2">Mūgo sadā bhavati appiyadassano ca,</gatha>
    <gatha type="3">Pappoti dukkhamatulañca manussabhūto</gatha>
    <gatha type="last">Vācaṃ musā bhaṇati yo hi apaññasatto;</gatha>
    <hangnum nr="82"/>
    <gatha type="1"> Ummattakā vigatalajjaguṇā bhavanti</gatha>
    <gatha type="2">Dīnā sadā vyasanasokaparāyaṇā ca,</gatha>
    <gatha type="3">Jātā bhavesu vividhesu virūpadehā</gatha>
    <gatha type="last">Pītvā halāhalavisaṃva suraṃ vipaññā;</gatha>
    <hangnum nr="83"/>
    <gatha type="1"> Pāpāni yena iha ācaritāni yāni</gatha>
    <gatha type="2">Yo vassakoṭinahutāni anappakāni,</gatha>
    <gatha type="3">Laddhāna ghoramatulaṃ narakesu dukkhaṃ</gatha>
    <gatha type="last">Pappoti cettha vividhavyasanañca nekaṃ;</gatha>
    <hangnum nr="84"/>
    <gatha type="1"> Lokattayesu sakalesu samaṃ na kiṃci</gatha>
    <gatha type="2">Lokassa santikaraṇaṃ ratanattayena,</gatha>
    <gatha type="3">Taṃtejasā sumahatā jitasabbapāpo</gatha>
    <gatha type="last">Sohaṃ sadādhigatasabbasukho bhaveyyaṃ;</gatha>
    <hangnum nr="85"/>
    <gatha type="1"> Lokattayesu sakalesu ca sabbasattā</gatha>
    <gatha type="2">Mittā ca majjharipubandhujanā ca sabbe,</gatha>
    <gatha type="3">Te sabbadā vigatarogabhayā visokā</gatha>
    <gatha type="last">Sabbaṃ sukhaṃ adhigatā muditā bhavantu;</gatha>
    <hangnum nr="86"/>
    <gatha type="1"> Kāyo karīsabharito viya bhinnakumbho</gatha>
    <gatha type="2">Kāyo sadā kalimalavyasanādhivāso,</gatha>
    <gatha type="3">Kāye vihaññati ca sabbasukhanti loko</gatha>
    <gatha type="last">Kāyo sadā maraṇarogajarādhivāso;</gatha>
    <hangnum nr="87"/>
    <gatha type="1"> So yobbanoti thaviroti ca bālakoti</gatha>
    <gatha type="2">Satte na pekkhati vihaññatireva maccu,</gatha>
    <gatha type="3">Sohaṃ ṭhitopi sayitopi ca pakkamanto</gatha>
    <gatha type="last">Gacchāmi maccuvadanaṃ niyataṃ tathā hi;</gatha>
    <hangnum nr="88"/>
    <gatha type="1"> Evaṃ yathā vihitadosamidaṃ sarīraṃ</gatha>
    <gatha type="2">Niccaṃva taggatamanā hadaye karotha,</gatha>
    <gatha type="3">Mettaṃ parittamasubhaṃ maraṇassatiñca</gatha>
    <gatha type="last">Bhāvetha bhāvanaratā satataṃ yatattā;</gatha>
    <hangnum nr="89"/>
    <gatha type="1"> Dānādi puññakiriyāni sukhudrayāni</gatha>
    <gatha type="2">Katvā ca tamphalamasesa mihappameyyaṃ,</gatha>
    <gatha type="3">Deyyaṃ sadā parahitāya sukhāya ceva</gatha>
    <gatha type="last">Kimbho tadeva nanu hatthagatañhi sāraṃ?</gatha>
    <hangnum nr="90"/>
    <gatha type="1"> Hetuṃ vinā na bhavatī hi ca kiṃci loke</gatha>
    <gatha type="2">Saddova pāṇitalaghaṭṭanahetujāto,</gatha>
    <gatha type="3">Evañca hetuphala bhāvavibhāgabhinno</gatha>
    <gatha type="last">Loko udeti ca vinassati tiṭṭhatī ca;</gatha>
    <hangnum nr="91"/>
    <gatha type="1"> Kammassa kāraṇāmayañhi yathā avijjā</gatha>
    <gatha type="2">Bho kammanā samadhigacchati jātibhedaṃ,</gatha>
    <gatha type="3">Jātiṃ paṭicca ca jarāmaraṇādidukkhaṃ</gatha>
    <gatha type="last">Sattā sadā paṭilabhanti anādikāle;</gatha>
    <hangnum nr="92"/>
    <gatha type="1"> Kammaṃ yathā na bhavatīha ca mohanāsā</gatha>
    <gatha type="2">Kammakkhayāpi ca na hoti bhavesu jāti,</gatha>
    <gatha type="3">Jātikkhayā iha jarāmaraṇādidukkhaṃ</gatha>
    <gatha type="last">Sabbakkhayo bhavati dīpevānilena;</gatha>
    <hangnum nr="93"/>
    <gatha type="1"> Yo passatīha satataṃ munidhammakāyaṃ</gatha>
    <gatha type="2">Buddhaṃ sa passati naro iti so avoca,</gatha>
    <gatha type="3">Buddhañca dhammamamalañca tilokanāthaṃ</gatha>
    <gatha type="last">Sampassituṃ vicinathā’pi ca dhammataṃ bho;</gatha>
    <hangnum nr="94"/>
    <gatha type="1"> Sallaṃva bho sunisitaṃ hadaye nimuggaṃ</gatha>
    <gatha type="2">Dosattayaṃ vividhapāpamalena littaṃ,</gatha>
    <gatha type="3">Nānāvidhabyasanabhājanamappasannaṃ</gatha>
    <gatha type="last">Paññāmayena balisena nirākarotha;</gatha>
    <hangnum nr="95"/>
    <gatha type="1"> Nākampayanti sakalāpi ca lokadhammā</gatha>
    <gatha type="2">Cittaṃ sadāpagatapāpakilesasallaṃ,</gatha>
    <gatha type="3">Rūpādayo ca vividhā visayā samaggā</gatha>
    <gatha type="last">Phuṭṭhaṃva merusikharaṃ mahatānilena;</gatha>
    <hangnum nr="96"/>
    <gatha type="1"> Saṃsāradukkhamagaṇeyya yathā munindo</gatha>
    <gatha type="2">Gambhirapāramita sāgaramuttaritvā,</gatha>
    <gatha type="3">Ñeyyaṃ abodhi nipuṇaṃ hatamohajālo</gatha>
    <gatha type="last">Tasmā sadā parahitaṃ paramaṃ ciṇātha;</gatha>
    <hangnum nr="97"/>
    <gatha type="1"> Ohāya so’dhigatamokkhasukhaṃ paresaṃ</gatha>
    <gatha type="2">Atthāya saṃcari bhavesu mahabbhayesu,</gatha>
    <gatha type="3">Evaṃ sadā parahitaṃ purato karitvā</gatha>
    <gatha type="last">Dhammo mayānucarito jagadatthameva;</gatha>
    <hangnum nr="98"/>
    <gatha type="1"> Laddhāna dullabhatarañca manussayoniṃ</gatha>
    <gatha type="2">Sabbaṃ papañcarahitaṃ khaṇasampadañca,</gatha>
    <gatha type="3">Ñatvāna āsavanudekahitañca dhammaṃ</gatha>
    <gatha type="last">Ko paññavā anavaraṃ na bhajeyya dhammaṃ?</gatha>
    <hangnum nr="99"/>
    <gatha type="1"> Laddhāna buddhasamayaṃ atidullabhaṃca</gatha>
    <gatha type="2">Saddhamma maggamasamaṃ sivadaṃ tatheva,</gatha>
    <gatha type="3">Kalyāṇamittapavare matisampadañca</gatha>
    <gatha type="last">Ko buddhimā anavaraṃ na bhajeyya dhammaṃ?</gatha>
    <hangnum nr="100"/>
    <gatha type="1"> Evampi dullabhataraṃ vibhave suladdhā</gatha>
    <gatha type="2">Maccheradosa viratā ubhayatthakāmā,</gatha>
    <gatha type="3">Saddhādidhammasahitā satatappamattā</gatha>
    <gatha type="last">Bho! Bho! Karotha amatādhigamāya puññaṃ;</gatha>
  </text>
</tree>
