<?xml version='1.0' encoding='UTF-8'?>
<tree text="2. Parinibb&#x101;nakath&#x101;" target="text">
  <text>
    <paragraph>Satthā pana tato pañcacattālīsavassāni tipiṭakapariyattidhammaṃ desetvā veneyyajane saṃsārato catuariyamaggaphalapaṭilābhavasena uddhāretvā nibbāne patiṭṭhāpetvā pacchime kāle vesālinagaraṃ upanissāya cāpālacetiyaṃ nissāya viharanto mārena parinibbānatthāya ārādhito sato sampajāno āyusaṅkhāre vissajjesi. Tassa vissaṭṭhabhāvaṃ ānandoyeva aññāsi. Añño kocipi jānanto nāma natthi. Tasmā bhikkhusaṅghampi jānāpessāmīti jetavanamahāvihāraṃ gantvā sabbaṃ bhikkhusaṅghaṃ sannipātāpetvā bhikkhave tathāgatassa na cirasseva tiṇṇaṃ māsānaṃ accayena parinibbānaṃ bhavissati, tumhe sattatiṃsabodhi pakkhiyadhammesu samaggā hutvā ekībhāvā hotha, tumhe vivādaṃ mā karotha. Appamādena tisso sikkhā sampādethāti vatvā puna divase vesāliyaṃ piṇḍāya caritvā piṇḍapātā paṭikkamitvā bhaṇḍagāmaṃ gato. Bhaṇḍagāmato hatthigāmaṃ hatthigāmato ambagāmaṃ ambagāmato jambugāmaṃ jambugāmato nigrodhagāmaṃ nigrodhagāmato bhoganagaraṃ bhoganagarato pāvānagaraṃ pāvānagarato kusinārānagaraṃ patto. Tattha yamakasālānamantare ṭhīto ānandattheraṃ āmantetvā untarasīsakaṃ katvā mañcakaṃ paññāpehi kilantosmi ānanda nipajjissāmi’ti āha. Taṃ sutvā ānandatthero uttarasīsakaṃ katvā mañcakaṃ paññāpetvā catugguṇaṃ saṅghāṭiṃ attharitvā pañcacattālīsavassāni asayitabuddhaseyyaṃ sayanto dakkhiṇapassena sato sampajāno anuṭṭhānasaññaṃ manasikaritvā sīhaseyyaṃ kappesi.</paragraph>
    <gatha type="1">Atītamaddhāna bhave caranto,</gatha>
    <gatha type="2">Anantasatte karuṇāyupeto;</gatha>
    <gatha type="3">Katvāna puññāni anappakāni,</gatha>
    <gatha type="last">Patto sivaṃ lokahitāya nātho.</gatha>
    <gatha type="1">Evaṃ  hi so dasabalopi vihīnathāmo,</gatha>
    <gatha type="2">Yamassa sālāna nipajji majjhe;</gatha>
    <gatha type="3">Katvāna saññañhi anuṭṭhahānaṃ,</gatha>
    <gatha type="last">Sa iddhimā māramukhaṃ paviṭṭho.</gatha>
    <paragraph>Tasmiṃ khaṇe samakasālā supupphitā ahesuṃ. Na kevalaṃ yamakasālāyeva supupphītā, atha kho dasasahassī lokadhātu cakkavāḷesu sālarukkhāpi pupphitā. Na sālarukkhāyeva supupphitā, atha kho yaṃ kiñci pupphupagaphalūpaga rukkhajātaṃ sabbampi pupphañca phalañca gaṇhi. Jalesu jalapadumāni thalesu thalapadumāni khandhesu khandhapadumāni sākhāsu sākhāpadumāni latāsu latāpadumāni ākāse olambapadumāni piṭṭhipāsāṇe hinditvā satapattapadumāni supupphitāni ahesuṃ. Pathavito yāva brahmaloko tāva dasasahassi cakkavāḷā ekamālāguṇā viya ahesuṃ. Devā ākāsato dibbamandāravapāricchattakakoviḷārapupphāni ca candanacuṇṇāni ca samākiranti. Dibbaturiyasaṅgitiyo ca antalikkhe pavattanti. Anekāni acchariyasahassāni ahesuṃ. Evaṃ pūjāvisese pavattamāne paṭhamayāme subhaddaparibbājakaṃ vinetvā majjhimayāme dasasahassi lokadhātu devatānaṃ anusāsitvā pacchimayāmāvasāne paṭhamajjhānaṃ samāpajjitvā tato vuṭṭhāya dutiyajjhānaṃ catutthajjhānaṃ samāpajji. Tato vuṭṭhāya ākāsānañcāyatanaṃ viññāṇañcāyatanaṃ ākiñcaññāyatanaṃ nevasaññānāsaññāyatanaṃ samāpajjitvā tato vuṭṭhāya nirodhasamāpattiṃ samāpajji. Tato vuṭṭhāya paṭhamajjhānaṃ dutiyajjhānaṃ tatiyajjhānaṃ catutthajjhānañca samāpajji. Tato vuṭṭhāya etthantarato anupādisesanibbānadhātuyā parinibbāyi.</paragraph>
    <gatha type="1">Mahāmohatamaṃ hantvā sattānaṃ hadayassitaṃ,</gatha>
    <gatha type="2">Ravīva jotamāno so lokassa anukampako;</gatha>
    <gatha type="3">Vassāni  pañcatālīsaṃ katvā sattahitaṃ bahuṃ,</gatha>
    <gatha type="last">Adhunā aggikkhandhova parinibbāyi so jino.</gatha>
    <paragraph>Evaṃ pana bhagavati parinibbute vissakammadevaputto tathāgatassa sarīrappamāṇaṃ varadoṇiṃ ratanehi māpetvā visuddhakappāsehi tathāgatassa sarīraṃ veṭhetvā ratanadoṇiyaṃ pakkhipitvā gandhatelehi pūretvā aparāya doṇiyā pidahitvā sabbagandhadārucitakaṃ katvā yebhuyyena devatāyo lohitacandanaghaṭikāyo ādāya citakāyaṃ pakkhipitvā aggiṃ gāhāpetuṃ nāsakkhiṃsu. Kasmā? Mahākassapattherassa anāgatattā. So āyasmā mahākassapatthero yebhuyyena bahunnaṃ devānaṃ piyo manāpo. Therassa hi dānaṃ datvā sagge nibbattānaṃ pamāṇo nāma natthi. Tasmā devatā tasmiṃ samāgame attano kulūpagattheraṃ adisvā amhākaṃ mahākassapatthero kuhinti olokento attano parivārehi pañcamattehi bhikkhusatehi saddhiṃ maggaṃ paṭipannoti ñatvā yāva thero imasmiṃ na sampatto citakaṃ tāva na pajjalatuti adhiṭṭhahiṃsu. Tasmiṃ kāle thero yebhuyyena terasadhutaṅgadharehi pañcamattehi bhikkhusatehi saddhiṃ āgantvā citakaṃ tikkhattuṃ padakkhiṇaṃ katvā pādapasse ṭhīto, bhante tumhākaṃ dassanatthāya ito kappasatasahassamatthake padumuttarasatthuno pādamule abhinīhārato paṭṭhāya avijahitvā āgato. Idāni me avasānadassananti pāde gahetvā vandituṃ adhiṭṭhāsi.</paragraph>
    <gatha type="1">Mahākassapathero so bhikkhusaṅghapurakkhato;</gatha>
    <gatha type="last">Ekaṃsaṃ cīvaraṃ katvā paggahetvāna añjaliṃ.</gatha>
    <gatha type="1">Padakkhiṇañca tikkhattuṃ katvā ṭhatvā padantike;</gatha>
    <gatha type="last">Patiṭṭhahantu sīse me jinapādeti’dhiṭṭhahi.</gatha>
    <gatha type="1">Sahādhiṭṭhānaṃ citakā dussāni ca vibhindiya;</gatha>
    <gatha type="last">Nikkhamiṃsu tadā pādā ghanamuttova candimā.</gatha>
    <gatha type="1">Uho hatthehi paggayha ṭhapetvā attano sire;</gatha>
    <gatha type="last">Vanditvā satthuno pāde khamāpetvā visajjayī.</gatha>
    <gatha type="1">Puṇṇacando yathā abbhaṃ citakaṃ pāvisi tadā;</gatha>
    <gatha type="last">Idaṃ accherakaṃ disvā ravaṃ ravi mahājano.</gatha>
    <gatha type="1">Uṭṭhahitvāna pācīnā vando atthaṅgato yathā;</gatha>
    <gatha type="last">Pāde antaradhāyante arodiṃsu mahājanā.</gatha>
    <paragraph>Tadā mallarājāno bhagavato sarīrakiccaṃ karissāmāti vatvā nānāvatthābharaṇāni nivāsetvā parivārayiṃsu. Tato rājāno manussā ca aggiṃ dātuṃ ārahiṃsu. Tadā sakko? Mayi pana parinibbute sakko devarājā maṇijotirasaṃ pasāretvā nikkhantaagginā mama sarīrakiccaṃ karissati. Maṇiaggino avasāne manussā aggiṃ karissantiti. Evaṃ buddhavacanaṃ paribhāvetvā nikkhattuṃ padakkhiṇaṃ katvā bhagavato sarīrakiccaṃ katvā samantato uṭṭhahatuti adhiṭṭhahi.</paragraph>
    <paragraph>Tasmiṃ khaṇe sayameva citakaṃ aggi gaṇhi. Sarīraṃ pana bhagavato jhāyāmānaṃ chavicammamaṃsanahāruaṭṭhiaṭṭhimiñjaṃ asesetvā sumanamakuḷamuttārāsisadisameva dhātuyo avasesā ahesuṃ.</paragraph>
    <gatha type="1">Parinibbutakālepi sakalaṃ kalunaṃ ahu;</gatha>
    <gatha type="last">Paridevo mahā āsi mahī udriyanaṃ yathā.</gatha>
    <gatha type="1">Devatāyānubhāvena satthuno citako sayaṃ;</gatha>
    <gatha type="last">Tato ekappahārena pajjalittha samantato.</gatha>
    <gatha type="1">Yañca abbhantaraṃ dussaṃ yaṃ dussaṃ sabbabāhiraṃ</gatha>
    <gatha type="last">Dusse dveva na jhāyiṃsu tesaṃ dussānamantare;</gatha>
    <gatha type="1">Yathā niruddhatelassa na masī na ca chārikā;</gatha>
    <gatha type="last">Evamassa na dissati buddhagattassa jhāyato.</gatha>
    <gatha type="1">Sumanamakuḷasabhāvā ca dhotamuttābhameva ca;</gatha>
    <gatha type="last">Suvaṇṇavaṇṇasaṃkāsā avasissaṃsu dhātuyo.</gatha>
    <gatha type="1">Dāṭhā catasso uṇhīsaṃ akkhakā dve ca sattimā;</gatha>
    <gatha type="last">Na vikiṇṇā tato sesā vippakiṇṇāva dhātuyo.</gatha>
    <gatha type="1">Ahosi tanukā dhātu sāsapabījamattikā;</gatha>
    <gatha type="last">Dhātuyo majjhimā majjhebhinnataṇḍulamattikā.</gatha>
    <gatha type="1">Dhātuyo  mahati majjhe bhinnamuggappamāṇikā;</gatha>
    <gatha type="last">Dhātuvaṇṇā tayo āsuṃ buddhādhiṭṭhānatejasā.</gatha>
    <gatha type="1">Sāriputtassa therassa sisso sarabhunāmako;</gatha>
    <gatha type="last">Ādāya jinagīvaṭṭhiṃ citakātova dhātu so.</gatha>
    <gatha type="1">Saddhiṃ sissasahassena cetiye mahiyaṅgaṇe;</gatha>
    <gatha type="last">Ṭhapetvā cetiyaṃ katvā kusināramagā muni.</gatha>
    <gatha type="1">Chaḷabhiñño vasippatto khemo kāruṇiko muni;</gatha>
    <gatha type="last">Sahasā citakātova vāmadāṭhaṃ samaggahī.</gatha>
    <gatha type="1">Ākāsato patitvāpi nikkhamitvāpi sālato;</gatha>
    <gatha type="last">Samantatombumuggantvā nibbāpesuṃ jalānalaṃ.</gatha>
    <gatha type="1">Mallarājagaṇā sabbe sabbagandhodakena taṃ;</gatha>
    <gatha type="last">Citakaṃ lokanāthassa nibbāpesuṃ mahesino.</gatha>
    <paragraph>Evaṃ pana sabbaloke karuṇādhiko sammāsambuddho vesākhapuṇṇamuposathe aṅgāradivase parinibbuto. Devamanussānaṃ saṅgahakaraṇatthāya yamakasālānamantare citakaṃ sattarattindivaṃ vasī. Tato vīsaṃ hatthasatikassa upari sattarattindivaṃ vasi. Yāva aggiparinibbāpanaṃ sattarattindivaṃ hoti.</paragraph>
    <paragraph>Tato sattadivasāni kusinārāyaṃ mallarājaputtesu gandhodakena citakaṃ nibbāpayamānesu sālarukkhato udakadhārā nikkhamitvā citakaṃ nibbāpayiṃsu. Tato dasabalassa dhātuyo suvaṇṇacaṅgoṭake pakkhipitvā attano nagare santhāgāre ṭhapetvā sattipañjaraṃ katvā dhanupākārehi parikkhipāpetvā sattāhaṃ naccagītavāditagandhamālādīhi mallarājaputtā sakkāraṃ kariṃsu.</paragraph>
    <gatha type="1">Tato te mallarājāno rammaṃ devasabhopamaṃ;</gatha>
    <gatha type="last">Sabbathā maṇḍuyitvāna santhāgāraṃ tato pana.</gatha>
    <gatha type="1">Maggaṃ  alaṅkaritvāna yāva makuṭacetiyā;</gatha>
    <gatha type="last">Hatthīkkhandhe ṭhapetvāna hemadoṇiṃ sadhātukaṃ.</gatha>
    <gatha type="1">Gandhādīhipi pūjetvā kīḷantā sādhukīḷitaṃ;</gatha>
    <gatha type="last">Pavesetvāna nagaraṃ santhāgāre manorame.</gatha>
    <gatha type="1">Dasabhūmasmiṃ pallaṅke ṭhapetvā jinadhātuyo;</gatha>
    <gatha type="last">Ussayuṃ te tadā chatte santhāgārasamantato.</gatha>
    <gatha type="1">Hatthīhi parikkhipāpesuṃ tato asse tato rathe,</gatha>
    <gatha type="2">Añño’ññaṃ parivāretvā tato yodhe tato dhanu;</gatha>
    <gatha type="3">Iti parikkhipāpesuṃ samantā yojanaṃ kamā,</gatha>
    <gatha type="last">Tadā naccehi gītehi vāditehi ca pūjayuṃ.)</gatha>
    <centered>Parinibbānakathā samattā.</centered>
    <paragraph>Tato bhagavato parinibbutabhāvaṃ sutvā ajātasattu mahārājā kosinārakānaṃ mallānaṃ sāsanaṃ pesesi. Ahampi khattiyo bhagavāpi khattiyo satthuno sarīradhātunaṃ thūpañca mahañca karomīti. Teneva upāyena vesāliyaṃ licchavirājāno ca kapilavatthumhi sakyarājāno ca allakappake bulayo ca rāmagāmake koḷiyā ca veṭhadīpake brāhmaṇo ca pāvāyaṃ pāveyyakā ca sāsanaṃ pesetvā sabbe ekato hutvā kosinārakehi saddhiṃ vivādaṃ uppādesuṃ. Tesaṃ pana ācariyo droṇabrāhmaṇo nāma. So tesaṃ? Mā bhonto viggahavivādaṃ karotha, amhākaṃ bhagavā khantivādīyevāti vatvā tādisassa ca khantimettānuddayasampannassa sarīrabhāge kalahaṃ kātuṃ ayuttanti āha.</paragraph>
    <gatha type="1">(Rājā ajātasattu ca licchavī ca narādhipā;</gatha>
    <gatha type="last">Sakyā ca allakappā ca koḷiyāpi ca rāmake.</gatha>
    <gatha type="1">Brāhmaṇo veṭhadīpo ca mallapāveyyakāpi ca;</gatha>
    <gatha type="last">Mallā ca dhātu atthāya aññamaññaṃ vivādayuṃ.</gatha>
    <gatha type="1">Evaṃ  sante tadā doṇo brāhmaṇo etadabravī;</gatha>
    <gatha type="last">Suṇantu bhonto me vācaṃ hitamatthupasaṃhitaṃ.</gatha>
    <gatha type="1">Khantivādī isikāle dhammapālakumārake;</gatha>
    <gatha type="last">Chaddante bhuridatte ca campeyye saṅkhapālake.</gatha>
    <gatha type="1">Mahākapijātakāle amhākaṃ lokanāyako;</gatha>
    <gatha type="last">Kopaṃ akatvā aññesu khantimeva akā jino.</gatha>
    <gatha type="1">Siṭṭhāsiṭṭhe sukhe dukkhe lābhālābhe yasāyase;</gatha>
    <gatha type="last">Tādī lakkhaṇasampanno khantivādesu kā kathā.</gatha>
    <gatha type="1">Evaṃ bhavataṃ vivāde sampahāro na sādhuko;</gatha>
    <gatha type="last">Sabbeva sahitā hotha samaggā modamānakā.</gatha>
    <gatha type="1">Tathāgatassa sārīraṃ aṭṭhabhāgaṃ karomase;</gatha>
    <gatha type="last">Thūpā vitthāritā hontu pasannā hi bahujjanā.</gatha>
    <gatha type="1">Tena hi vibhajehi tvaṃ aṭṭhabhāgantu brāhmaṇa;</gatha>
    <gatha type="last">Thūpā vitthāritā hontu pasannā hi bahujjanā.</gatha>
    <gatha type="1">Evaṃ vutte tadā doṇo brāhmaṇo gaṇajeṭṭhako;</gatha>
    <gatha type="last">Suvaṇṇaṃ nāḷiṃ katvāna samaṃ bhājesi rājunaṃ.</gatha>
    <gatha type="1">Soḷasanāḷiyo āsuṃ sabbā tā sesadhātuyo;</gatha>
    <gatha type="last">Ekekapuravāsīnaṃ dve dve doṇo adā tadā.</gatha>
    <gatha type="1">Dhātuyo ca gahetvāna haṭṭhatuṭṭhā narādhipā;</gatha>
    <gatha type="last">Gantvā sake sake raṭṭhe cetiyāni akārayuṃ.</gatha>
    <gatha type="1">Doṇo tumbaṃ gahetvāna kāresi tumbacetiyaṃ;</gatha>
    <gatha type="last">Aṅgārathūpaṃ kāresuṃ moriyā haṭṭhamānasā.</gatha>
    <gatha type="1">Ekā dāṭhā tidasapure ekā nāgapure ahu;</gatha>
    <gatha type="last">Ekā gandhāravisaye ekā kāliṅgarājino.)</gatha>
    <paragraph>Tattha  doṇoti? Tadā gaṇācariyo. So dhātuyo vibhajanto ekaṃ dakkhiṇadāṭhādhātuṃ gahetvā veṭhantare ṭhapesi. Tadā sakko ajja dakkhiṇadāṭhādhātuṃ ko labhatīti cintetvā veṭhantare passi. So ratanacaṅgoṭakaṃ gahetvā adissamānakāyena gantvā dhātuṃ gahetvā tāvatiṃsabhavane cūḷāmaṇicetiya ekayojanubbedhaṃyeva mahantaṃ thūpaṃ katvā ṭhapesi. Ekaṃ dakkhiṇadaṭhādhātuṃ pādaggantare akkamitvā gaṇhi. Ettāvatā tāvatiṃsabhavanadantadhātukathā paripuṇṇā veditabbā.</paragraph>
    <paragraph>Tadā jayaseno nāma nāgarājā bhagavato parinibbutabhāvaṃ sutvā ajja pacchimadassanaṃ passissāmīti mahantaṃ nāgarājasampattiṃ gahetvā kusināraṃ gantvā mahāpūjaṃ katvā ekamantaṃ ṭhatvā pādaggantare ṭhitaṃ dhātuṃ disvā nāgeddhibalena gahetvā nāgabhavanaṃ netvā nāgapurassa majjhe ratanakhacite cetiye ṭhapesi. Taṃ tambapaṇṇiyaṃ kākavaṇṇatissarājakāle mahādevattherassa sisso mahindatthero nāma nāgabhavanaṃ gantvā dakkhiṇadāṭhaṃ gahetvā tambapaṇṇiyaṃ serunagaraṃ haritvā giriabhayassa serunagarapabbatantare cetiyaṃ kārāpetvā ṭhapesi.</paragraph>
    <paragraph>Ettāvatā nāgabhavanadantadhātukathā paripuṇṇā veditabbā.</paragraph>
    <paragraph>Tatrāyaṃ gandhāravāsinoti? Ekā vāmadāṭhā doṇo nāma ācariyo nivattha vatthantare ṭhapetvā gaṇhi. Tadā eko gandhāravāsī pubbe laddhabyākaraṇo katābhinīhāro vatthantare ṭhatapidantadhātuṃ disvā kusalacittena tato dantadhātuṃ gahetvā gandhāravāsikehi saddhiṃ attano raṭṭhaṃ gantvā cetiyavane ṭhapesi.</paragraph>
    <paragraph>Ettāvatā vāmadantadhātukathā paripuṇṇā veditabbā.</paragraph>
    <paragraph>Tattha adho vāmadantadhātuṃ sāriputtattherassa sisso khemo nāma muni jālacitakatova uppatitvā vāmadāṭhaṃ gahetvā kāliṅgapuraṃ netvā brahmadattassa rañño samīpaṃ gantvā  dantadhātuṃ dassetvā? Mahārāja vāmadantadhātuṃ bhagavā tameva imasmiṃ jambudīpe yāva guhasīvaparamparā devamanussānaṃ atthaṃ karitvā pariyosāne guhasīvarañño pāhessatīti (nīyādetuṃ) āhāti nīyyādesi.</paragraph>
    <paragraph>Aparabhāge hemamālā rājakaññā dantakumārena saddhiṃ brāhmaṇavesaṃ gahetvā dantadhātuṃ ādāya palāyitvā vāṇije ārocetvā nāvā vegena gantvā ceva nāgasupaṇṇehi mahantaṃ pūjaṃ kāretvā anukkamenāgantvā jambukoḷapaṭṭanaṃ patvā dijavarassa ācikkhitamaggena anurādhapuraṃ patvā kittissirimeghassa pavattiṃ pucchitvā navavassaāyusamāno tīsu saraṇesu pasannabhāvaṃ sutvā meghagiri mahātherassa santikaṃ gantvā vanditvā ekamantaṃ nisīditvā dantadhātuṃ jambudīpato gahetvā āgatabhāvaṃ ārocetvā dassesi. Disvā ca pana pītiyā phuṭo ubhinnampi saṅgahaṃ katvā mahāvihāraṃ alaṅkāretvā jinadantadhātuṃ ṭhapetvā ekaṃ bhikkhuṃ pesetvā taṃ pavattiṃ rañño ārocāpesi. Taṃ sutvā rājā pītipāmojjo cakkavattissa sirisampatto daḷiddo viya tassa pāṭihāriyaṃ disvā vīmaṃsitvā nikkaṅkho hutvā sakalalaṅkādīpena pūjesi. Etena nayena pūjaṃ katvā ekadivaseneva navalakkhaṃ pūjesi.</paragraph>
    <gatha type="1">Sīhaḷindo ubhinnampi bahūni ratanāni ca;</gatha>
    <gatha type="last">Gāme ca issare ceva datvāna saṅgahaṃ akā.</gatha>
    <paragraph>Ettāvatā adhodāṭhādhātukathā paripuṇṇā veditabbā.</paragraph>
    <paragraph>Cattālīsa samā dantā kesā lomā ca sabbaso devā hariṃsu ekekaṃ cakkavāḷaparamparā.</paragraph>
    <paragraph>Tatra vacane, cattālīsa samā dantāti? Sesadantā ca kesā ca lomā ca nakhā ca sabbasopi mayi parinibbuta-kāle  mā ḍayhantu luñcitvā ākāse patiṭṭhantu ekekacakkavāḷañca ekekakesalomanakhadantadhātuparamparā netvā cetiyaṃ kāretvāna devamanussānaṃ atthaṃ karotuti adhiṭṭhahi. Tasmā parinibbutakālato yāva sarīraṃ na ḍayhati tāva chabbaṇṇarasmiyo lomadhātu na pajahati. Doṇabrāhmaṇopi dhātuvibhajanāvasāne veṭhantare ca nivāsanantare ca pādaggantare ca dhātunaṃ vinaṭṭhabhāvaṃ ñatvā pathaviyaṃ uttānakoyevajāto. Tadā sakko devarājā disvā ayaṃ deṇācariyo dhātu atthāya anuparivattetvā vināsaṃ pāpuṇeyya ahaṃ vīṇācariyavesaṃ gahetvā tassa santikaṃ gantvā sokaṃ vinodessāmīti sakkarūpaṃ jahitvā vīṇācariyavesaṃ gahetvā tassa santikaṃ gantvā ekamantaṃ ṭhito dibbagītaṃ gāyitvā vīṇaṃ vādento nānappakāraṃ udānesi. Yaṃ dhammametaṃ purisassa vādaṃ chindissāmīti vatvā kathāya sotunaṃ lobhaṃ parassa atthaṃ vināsetvā atilobhena puriso pāpako hotīti. Haṃsarājajātakaṃ dīpetvā yaṃ laddhaṃ taṃ suladdhanti āha. Taṃ sutvā doṇo ayaṃ vīṇācariyo mayhaṃ thenabhāvaṃ aññāsīti sokaṃ vinodetvā uṭṭhāya āvajjamāno tumbaṃ disvā yena bhagavato sarīradhātuyo mitā sopi dhātugatikova. Idaṃ thūpaṃ karissāmīti cintetvā tumbaṃ gahetvāna cetiye ṭhapesi. Moriyā aṅgāraṃ gahetvā aṅgāracetiyaṃ nāma kāresuṃ.</paragraph>
    <gatha type="1">(Nagare kapilavatthumhi sammādiṭṭhi bahujjano;</gatha>
    <gatha type="last">Tattha sārīrikaṃ thūpaṃ akāsi ratanāmayaṃ.</gatha>
    <gatha type="1">Nagare  allake ramme buddhadhātu patiṭṭhiya;</gatha>
    <gatha type="last">Silāya muggavaṇṇāya thūpaṃ sadhātukaṃ akā.</gatha>
    <gatha type="1">Jano pāveyyaraṭṭhasmiṃ patiṭṭhiya sārīrikaṃ;</gatha>
    <gatha type="last">Silāya maṇivaṇṇāya pāveyyaṃ cetiyaṃ akā.</gatha>
    <gatha type="1">Cīvaraṃ pattadaṇḍañca madhurāyaṃ apūjayuṃ;</gatha>
    <gatha type="last">Nivāsanaṃ kusaghare pūjayiṃsu mahājanā.</gatha>
    <gatha type="1">Paccattharaṇaṃ kapile uṇṇalomañca kosale;</gatha>
    <gatha type="last">Pūjesuṃ pāṭaliputte karakaṃ kāyabandhanaṃ.</gatha>
    <gatha type="1">Nisīdanaṃ avantisu campāyaṃ’dakasāṭakaṃ;</gatha>
    <gatha type="last">Devaraṭṭhe attharaṇaṃ videhe parissāvanaṃ.</gatha>
    <gatha type="1">Vāsi-sūcigharañcāpi indapatthe apūjayuṃ;</gatha>
    <gatha type="last">Pāsāṇake padaṃ seṭṭhaṃ bhaṇḍasesaṃ parantake.</gatha>
    <gatha type="1">Mahiṃsu manujā dhātuṃ aṭṭhadoṇamitaṃ tadā;</gatha>
    <gatha type="last">Dhātu vitthāritā āsi lokanāthassa satthuno).</gatha>
    <paragraph>Te pana rājāno hi attanoladdhadhātuṃ gahetvā sakasakanagaraṃ gantvā cetiyaṃ kārāpetvā mahantaṃ pūjāvidhānaṃ kariṃsu. Cakkhumantassa bhagavato sarīradhātu aṭṭhadoṇamattaṃ suvaṇṇanāḷiyā ekasataaṭṭhavīsatināḷikā ahosi? Satthā pana uttarāsāḷhanakkhattena mātukucchiyaṃ paṭisandhiṃ gaṇhi. Visākhanakkhattena mātukucchito nikkhami. Uttarāsāḷhanakkhattena mahābhinikkhamanaṃ nikkhami. Visākhanakkhattena buddho ahosi. Uttarāsāḷhanakkhattena dhammacakkaṃ pavattesi. Teneva yamakapāṭihāriyaṃ akāsi. Assayujanakkhattena devorohaṇaṃ akāsi. Visākhanakkhattena parinibbāyi. Mahākassapattherā ca anuruddhatthero ca dve mahātherā bhagavato sarīradhātuyo vissajjāpetvā adaṃsu.</paragraph>
    <paragraph>Tesaṃ  rājunaṃ bhagavato sarīradhātuṃ labhitvā sattadivasasattamāsādhikāni sattavassāni mahārahaṃ pūjaṃ katvā gatakāle micchādiṭṭhikamanussā? Samaṇo gotamo parinibbuto. Tassa dhātu atthāya amhākaṃ jīvitakappanaṃ nāsetvā pūjaṃ karotī’ti sammāsambuddhe padussanti. Sakko āvajjento taṃ kāraṇaṃ ñatvā mahākassapattherassa ārocesi;’bhante micchādiṭṭhikā manussā bhagavati paduṭṭhacittena ito cutā avīcinirayaṃ uppajjanti. Bahutarā anāgate micchādiṭṭhikā mātupitughātakā rājāno bhavissanti. Ajjeva dhātuyo nidahituṃ vaṭṭatī’ti thero vicāretvā addasa.</paragraph>
    <paragraph>Anantamatthaṃ dharamānakāle katvāna sattānamalīnacitto sesānamatthāya sarīradhātuṃ ṭhapetva so maccumukhaṃ upeto. (Katvā yo bodhiñāṇaṃ vividhabalavaraṃ bujjhituṃ pāramīyo vatvā saṅkheyyapuṇṇe aparimitabhave uttaritvā sumuttaṃ. Ārohitvāna sīghaṃ ariyasivapadaṃ accutaṃ sītibhāvaṃ patto so jātipāraṃ nikhilapadahanaṃ dukkaraṃ kārayitvā.</paragraph>
    <gatha type="1">Dhātvantarāyaṃ disvāna thero kassapasavhayo;</gatha>
    <gatha type="last">Nidhānaṃ sabbadhātunaṃ karohītyāha bhūpatiṃ.</gatha>
    <gatha type="1">Sādhūti so paṭissutvā māgadho tuṭṭhamānaso;</gatha>
    <gatha type="last">Dhātunidhānaṃ kāresi sabbattha vattitādiya.</gatha>
    <gatha type="1">Kārāpetvāna so rājā kassapassa nivedayī;</gatha>
    <gatha type="last">Dhātuyo āharī thero idaṃ kāraṇamaddasa.</gatha>
    <gatha type="1">Bhujaṅgā  parigaṇhiṃsu rāmagāmamhi dhātuyo;</gatha>
    <gatha type="last">Cetiye dhārayissanti laṅkādīpe anāgate.</gatha>
    <gatha type="1">Tā dhātuyo ṭhapetvāna thero kassapasavhayo;</gatha>
    <gatha type="last">Rañño ajātasattussa adāsi dhātuyo tadā.</gatha>
    <gatha type="1">Gehe cūpakaraṇāni catusaṭṭhisatāni so;</gatha>
    <gatha type="last">Abbhantare ṭhapesi rājā sabbā tā buddhadhātuyo.</gatha>
    <gatha type="1">Karaṇḍāsīti saṃkiṇṇaṃ cetiyāsītilaṅkataṃ;</gatha>
    <gatha type="last">Gehe bahusamākiṇṇaṃ thūpārāmappamāṇakaṃ.</gatha>
    <gatha type="1">Kāretvā sabbakaraṇaṃ vālikaṃ okirī tahiṃ;</gatha>
    <gatha type="last">Nānāpupphasahassāni nānā gandhaṃ samākiri.</gatha>
    <gatha type="1">Asītitherarūpāni aṭṭhacakkasatāni ca;</gatha>
    <gatha type="last">Suddhodhanassa rūpampi māyāpajāpatādinaṃ.</gatha>
    <gatha type="1">Sabbāni tāni rūpāni suvaṇṇasseva kārayi;</gatha>
    <gatha type="last">Pañca chattadhajasate ussāpesi mahīpatī.</gatha>
    <gatha type="1">Jātarūpamaye kumbhe kumbhe ca ratanāmaye;</gatha>
    <gatha type="last">Pañca pañca sateyeva ṭhapāpesi samantato.</gatha>
    <gatha type="1">Sovaṇṇanikkhamayena ca kapāle rajatāmaye;</gatha>
    <gatha type="last">Puresi gandhatelassa jālāpetvā padīpake.</gatha>
    <gatha type="1">Pañca pañca sateyeva ṭhapāpesi disampati;</gatha>
    <gatha type="last">Ime tatheva tiṭṭhanta adhiṭṭhāsi mahāmuni.</gatha>
    <gatha type="1">Vitthāritā dhammāsoko bhavissati anāgate;</gatha>
    <gatha type="last">Akkhare soṇṇapattamhi chindāpesi mahāmatī.</gatha>
    <gatha type="1">Pakappitvā visukammaṃ dhātugabbhasamantato;</gatha>
    <gatha type="last">Vātavegena yāyantaṃ yantarūpamakārayī.</gatha>
    <gatha type="1">Katvā silāparikkhepaṃ pidahitvā silāhi taṃ;</gatha>
    <gatha type="last">Tassūpari karī thūpaṃ samaṃ pāsāṇathūpiyaṃ.)</gatha>
    <centered>Dhātunidhānakathā samattā.</centered>
    <paragraph>Iti ariyajanappasādanatthāya kate dhātuvaṃse tathāgatassa parinibbutādhikāro nāma dutiyo paricchedo.</paragraph>
  </text>
</tree>
